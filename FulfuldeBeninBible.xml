<?xml version="1.0" encoding="UTF-8"?>
<bible translation="Fulfulde Bible (Borgu Benin)" status="Bible Fulfulde Bénin, New Testament © SIM International, 2011" site="https://www.bible.com/bible/3088/MAT.1.BFB">
	<testament name="New">
		<book number="40">
			<chapter number="1">
				<verse number="1">Nani ɗo inɗe kaakiraaɓe Yeesu *Almasiihu, taaniraawo Dawda, taaniraawo Iburahiima:</verse>
				<verse number="2">Iburahiima rimi Isiyaaku, Isiyaaku rimi Yaakuubu, Yaakuubu rimi Yahuuda e miiraaɓe mum.</verse>
				<verse number="3">Yahuuda rimi Fares e Jara, kamɓe woni ɓe o rindi e Tamar, Fares rimi Hisuruuna, Hisuruuna rimi Aram.</verse>
				<verse number="4">Aram rimi Aminadab, Aminadab rimi Nasuuna, Nasuuna rimi Salmuuna.</verse>
				<verse number="5">Salmuuna rimi Bo'es, mo o rindi e Rahab, Bo'es rimi Obed, mo o rindi e Ruutu, Obed rimi Yesa.</verse>
				<verse number="6">Yesa rimi Dawda, laamiiɗo. Dawda rimi Suleymaanu, inniiko woni debbo mo Uriya acci.</verse>
				<verse number="7">Suleymaanu rimi Robo'am, Robo'am rimi Abiya, Abiya rimi Asa.</verse>
				<verse number="8">Asa rimi Yusafat, Yusafat rimi Yoram, Yoram rimi Ujiya.</verse>
				<verse number="9">Ujiya rimi Yotam, Yotam rimi Akas, Akas rimi Hejekiya.</verse>
				<verse number="10">Hejekiya rimi Manaasa, Manaasa rimi Amon, Amon rimi Yusiya.</verse>
				<verse number="11">Yusiya rimi Yekuniya e miiraaɓe mum. Wakkati mum nun *Yahuduuɓe egginaa, yaaraa leydi Babiila.</verse>
				<verse number="12">Ɓaawo no ɓe jaara Babiila, Yekuniya rimi Salaatiyel, Salaatiyel rimi Jorobabel.</verse>
				<verse number="13">Jorobabel rimi Abihuda, Abihuda rimi Eliyakim, Eliyakim rimi Ajora.</verse>
				<verse number="14">Ajora rimi Sadok, Sadok rimi Akim, Akim rimi Eliyuda.</verse>
				<verse number="15">Eliyuda rimi Eliyaajaru, Eliyaajaru rimi Mattan, Mattan rimi Yaakuubu.</verse>
				<verse number="16">Yaakuubu rimi Yusufu, gorko Mariyama, inna Yeesu, bi'eteeɗo Almasiihu.</verse>
				<verse number="17">Jaamanuuji sappo e naay nun waɗi diga Iburahiima faa yottii Dawda. Diga Dawda faa yottii wakkati *Yahuduuɓe egginaa, yaaraa Babiila, waɗii jaamanuuji sappo e naay. Diga Yahuduuɓe egginaa yaara Babiila, faa yottii Almasiihu, waɗii jaamanuuji sappo e naay.</verse>
				<verse number="18">Nani ɗo no Yeesu *Almasiihu rimiraa. Mariyama inniiko, e laatii mo Yusufu ɗaɓɓi. Amma ko ɓe kawta, Mariyama heɓii reedu e baawɗe *Ruuhu Ceniiɗo.</verse>
				<verse number="19">Yusufu ɗaɓɓuɗo Mariyama e laatii neɗɗo poonnitiiɗo. O yiɗay sentingo mo, den o resi salaago mo e cuuɗiiɗum.</verse>
				<verse number="20">Wakkati o woni oo miijoo ka, malaykaajo Joomiraawo wari e makko, der koyɗool. Malaykaajo on wi'i mo: «Yusufu, taaniraawo Dawda, taa hulu ettugo Mariyama, debbo maa. Gam ɓinŋel ŋel o saawi, e Ruuhu Ceniiɗo ƴiwi.</verse>
				<verse number="21">O riman ɓiɗɗo gorko, kokkaa mo inne Yeesu, gam o hisinan himɓe makko diga hakkeeji maɓɓe.</verse>
				<verse number="22">Ɗum fu, ɗum waɗii gam hebbingo haala ka Joomiraawo batuno diga e hunnuko annabiijo, o wi'i:</verse>
				<verse number="23">«Gatol ŋol annaa gorko saawan, rima ɓiɗɗo gorko, o wi'ete Emmanuwel.» Maana inne nen woni: «Alla e wondi e meeɗen.»</verse>
				<verse number="24">No Yusufu fini, waɗi ko malaykaajo Joomiraawo bati ɗum, o ɓaŋi Mariyama.</verse>
				<verse number="25">Amma o hawtay e makko, faa nyaanne o rimi ɓiɗɗo gorko. Yusufu hokki mo inne Yeesu.</verse>
			</chapter>
			<chapter number="2">
				<verse number="1">Yeesu rimaama Baytilaama der leydi Yahudiya, wakkati laamiiɗo *Eroodu, go wooduɓe annal ƴiwoy diga lettugal, wari *Urusaliima.</verse>
				<verse number="2">No ɓe jottii, ɓe ƴami: «Toy laamiiɗo *Yahuduuɓe dimaaɗo jooni on woni? Men ji'ii hoodere makko diga lettugal, men garii sujidango mo.»</verse>
				<verse number="3">No laamiiɗo *Eroodu nani habaru on, hakkillo mum jiɓii, kanko e himɓe Urusaliima fu.</verse>
				<verse number="4">O noddini hooreeɓe *limaamiiɓe, e *moodiɓɓe tawreeta fu, o ƴami ɓe, toy nun *Almasiihu rimetee?</verse>
				<verse number="5">Ɓe toontii mo, ɓe bi'i: «Baytilaama nun, der leydi Yahudiya, gam nani ko annabiijo winnunoo:</verse>
				<verse number="6">‟An, Baytilaama der leydi Yahudiya, a faanɗay caka ci'e Yahudiya mawɗe. Gam ardotooɗo ƴiwan diga e maa, kanko nun durata himɓe am Isira'iilaaɓe.”»</verse>
				<verse number="7">Den, *Eroodu noddini wooduɓe annal ɓen e cuuɗiiɗum, ƴami ɓe ɓe laaɓinana ɗum wakkati de hoodere nen hollitii.</verse>
				<verse number="8">Ɓaawo mum, o lildi ɓe Baytilaama, o wi'i ɓe: «Jahee, pumpitee habaru sukayel ŋel faa laaɓa. To on ji'ii ŋel, maatinee am, gam mi yaha, min bo, mi sujidana ŋel.»</verse>
				<verse number="9">No ɓe nani ka laamiiɗo bati ɓe, ɓe jawti. Den, ɓe kollirii hoodere ne ɓe ji'unoo lettugal e ardii ɓe. No ne yottii nokkuure to sukayel ŋel woni, ne darii.</verse>
				<verse number="10">No ɓe ji'i hoodere nen, ɓerɗe maɓɓe welii puy.</verse>
				<verse number="11">Ɓe naati der wuro, ɓe ji'i sukayel e inna mum, Mariyama. Ɓe jiccii, ɓe cujidani ŋel. Ɓe pitti gineeji maɓɓe, ɓe kokkori ŋel kanŋeeje, e wardi buuɗeteeɗum, e ɗacce luuttooje, bi'eteeɗe miir.</verse>
				<verse number="12">Ɓaawo majjum, Alla holli ɓe der koyɗool to ɓe bittu to *Eroodu. Den ɓe kootiri leydi maɓɓe e laawol gonŋol.</verse>
				<verse number="13">No ɓe jawti, malaykaajo Joomiraawo hollitanii Yusufu der koyɗool, wi'i mo: «Umma, ettu sukayel ŋel e inna mum. Doggidin ŋel, jahaa Misira, jooɗoɗaa ton faa de bi'umaa mi gartaa. Gam *Eroodu waran daartugo sukayel ŋel, gam halka ŋel.»</verse>
				<verse number="14">Yusufu ummii jemma, yaari sukayel ŋel e inna mum faa Misira.</verse>
				<verse number="15">O jooɗii ton faa de *Eroodu maayi. Nun nun ka Joomiraawo batuno e hunnuko annabiijo hebbiri, de o wi'i: «Mi noddii ɓiyam wurtoo diga Misira.»</verse>
				<verse number="16">No *Eroodu faami wooduɓe annal ɓen jammike ɗum, mone makko ummii puy. O lili ɓe bara sukahon goron tawaakon Baytilaama e der jeyde makko fu, diga sukahon keccon, faa kon duuɓi ɗiɗi. O waɗii ɗum, o foonni deydey wakkati ki wooduɓe annal batuno mo dow hollitaago hoodere nen.</verse>
				<verse number="17">Ɗum hebbinii haala ka annabi Yeremiya batunoo, wi'i:</verse>
				<verse number="18">«Cimaali nanaama der siire Rama, e bojji, e goytaali ɗuuɗɗi. Rahiilu nun wullata, gam sukahon mum. O nootaaki eyteego, gam kon maayidii.»</verse>
				<verse number="19">Ɓaawo maayde *Eroodu, malaykaajo Joomiraawo hollitanii Yusufu der koyɗool, der leydi Misira.</verse>
				<verse number="20">O wi'i mo: «Umma, ettu sukayel ŋel e inna mum, bitton leydi Isira'iila, gam yiɗunooɓe warugo suka on maayii.»</verse>
				<verse number="21">Den Yusufu ummii, etti sukayel ŋel e inna mum, ɓe bitti leydi Isira'iila.</verse>
				<verse number="22">Amma Yusufu nanii Arikilawus jaɓii laamaare baaba mum Eroodu, laamii dow Yahudiya. O huli yahugo ton. Ko Alla baddi mo der koyɗool, den o yahi far leydi *Galili.</verse>
				<verse number="23">O yahi o jooɗii siire wi'eteene Nasaratu. Ɗum laatike, gam hebbingo ka annabiiɓe batunoo, wi'i: «O noddete Nasaratuujo.»</verse>
			</chapter>
			<chapter number="3">
				<verse number="1">Wakkati majjum, Yuhaana gaɗoowo *batisi suppitii. Oo waajoo der ladde haro Yahudiya, oo wi'a:</verse>
				<verse number="2">«Tuubee, gam *Laamaare Alla faanake.»</verse>
				<verse number="3">Kanko nun annabi *Esaaya batani, wi'i: «Daane neɗɗo e bata dow dow, der haro, e wi'a: Moƴƴinee laawol Joomiraawo, poonnitee laabi makko !»</verse>
				<verse number="4">Yuhaana e ɓorninoo gineeji cannyiraaɗi leeɓi jeelooba, oo haɓɓii ɓelɓelol gurol dow funŋudu makko. Nyaamdu makko laatii baɓatti e juuri ladde.</verse>
				<verse number="5">Himɓe *Urusaliima, e leydi Yahudiya, e tawaaɓe takkol maayo Urdun fu, wari to makko.</verse>
				<verse number="6">Ɓe tuubi hakkeeji maɓɓe, go Yuhaana waɗi ɓe batisi der maayo Urdun.</verse>
				<verse number="7">No o yi'i *Farisaaɓe e *Sadukiiɓe ɗuuɓɓe e wara waɗeego batisi, o wi'i ɓe: «Ɓiɓɓe bolle pure! Moy tintini on doggon mone Alla waroore?</verse>
				<verse number="8">Gaɗee golle kollitooje on tuubii.</verse>
				<verse number="9">To on miilee e ɓerɗe mooɗon bi'on: ‟Iburahiima nun woni maama amen!” Gam mii wi'a on, Alla e waawi waylitingo kaaƴe, ɗe laatoo ɓiɓɓe Iburahiima!</verse>
				<verse number="10">Jooni, jammere ɓantaama gam feƴƴa leɗɗe faa e ɗaɗi mum. Den, leggal ŋal rimataa ɓiɓɓe booɗɗe fu wudditinte, faɗɗee der yiite.</verse>
				<verse number="11">Min, e diyam nun gaɗiranmi on batisi, gam hollitingo on tuubi. Amma garoowo ɓaawo am, e ɓurimmi baawɗe. Mi fotay du baa jimminaago, ɓorta paɗe makko. Kanko, o waɗan on batisi e *Ruuhu Ceniiɗo, e yiite.</verse>
				<verse number="12">Oo jogii besirɗum e junŋo makko, o laaɓinan fiyirde makko. O loowa gawri der rummuure makko, o wula nyaane der yiite ŋe nyifataa.»</verse>
				<verse number="13">Wakkati majjum, Yeesu ƴiwi *Galili, wari maayo Urdun to *Yuhaana, gam Yuhaana waɗa mo *batisi.</verse>
				<verse number="14">Amma Yuhaana nootaaki, wi'i: «Min nun haajaa gaɗanaa batisi, ko an nun wari to am mi waɗanee?»</verse>
				<verse number="15">Yeesu toontii mo, wi'i: «Noota ɗum laatoo non non jooni, gam hande non kebbinirten ko foonnitii fu.» Den Yuhaana nootii.</verse>
				<verse number="16">Ɗon maa ɗon, no Yeesu waɗaa *batisi, wurtii e diyam, kammu maɓɓitii. O yi'i *Ruuhu Alla e jippoo dow makko, hande tantabaraaru.</verse>
				<verse number="17">Ɗon daane gom nanaa dow kammu, e wi'a: «Oo ɗo nun laatii *Ɓiɗɗo am jiɗaaɗo, mo ceyoriimi.»</verse>
			</chapter>
			<chapter number="4">
				<verse number="1">Ɓaawo majjum, *Ruuhu Ceniiɗo yaari Yeesu der haro gam *Ibiliisa jarboo mo.</verse>
				<verse number="2">O suumii nyaloomaaje lasoy ɗiɗi e jemmaaje lasoy ɗiɗi. Den, rafo waɗi mo.</verse>
				<verse number="3">Ɗon Jarbotooɗo on ɓattii mo, wi'i: «To a laati nun *Ɓiɗɗo Alla, batu kaaƴe ɗee ɗo waylitoo peen.»</verse>
				<verse number="4">Yeesu toontii mo, wi'i: «E winnaa: ‟Neɗɗo wuurirtaa e peen tan, amma e haala burtiika diga hunnuko Alla fu.”»</verse>
				<verse number="5">*Ibiliisa yaari mo wanŋarde seniine, ɓili mo dow suudu Alla to ɓuri towugo.</verse>
				<verse number="6">Den o wi'i mo: «To a laati nun *Ɓiɗɗo Alla, fittu koɗaa ley, gam e winnaa der dewtere, Alla batan malaykaaɓe mum ɓe taɓɓee e juuɗe maɓɓe gam to koyɗe maa fergoo kaaƴe.»</verse>
				<verse number="7">Yeesu toontii mo, wi'i: «Dewtere wi'i kade: ‟Taa jarba Alla Joomiraawo maa”.»</verse>
				<verse number="8">*Ibiliisa yaari mo kade dow waanne towune puy. O holli mo laamaareeji duuniyaaru fu e tedduŋal majji.</verse>
				<verse number="9">Den o wi'i mo: «Mi hokkete huune ɗum fu, to a jiccake cujidanɗaa am.»</verse>
				<verse number="10">Yeesu toontii mo, wi'i: «Dillu diga ɗon, an *Ibiliisa, gam e winnii der dewtere: ‟Sujidan Alla Joomiraawo maaɗa, kanko tan teddintaa!”»</verse>
				<verse number="11">Den Ibiliisa acci mo, go malaykaaɓe ɓattii e jagganoo mo.</verse>
				<verse number="12">No Yeesu nani Yuhaana gaɗoowo *batisi nanŋaama, wattaa der kasu, o witti leydi *Galili.</verse>
				<verse number="13">O eggi Nasaratu, o jooɗoy Kafarnahum, takkol fonŋo maayo Galili, hakkune jeyde leydi Jabulon e Neftali.</verse>
				<verse number="14">Hande non haala ka annabi *Esaaya batunoo hebbiri, o wi'i:</verse>
				<verse number="15">‟Leydi Jabulon e leydi Neftali, jooɗiini takkol maayo, fonŋo Urdun, Galili, an laatiini jooɗorde himɓe ɓe lenyi janani.</verse>
				<verse number="16">Himɓe tawaaɓe der niwre, yi'ii jayŋol manŋol. Jooɗiiɓe e leydi maayde, niɓɓuni, jayŋol yaynanii ɗum.”</verse>
				<verse number="17">Diga wakkati majjum, Yeesu fuɗɗi waajaago e wi'a: «Tuubee, gam *Laamaare Alla ɓattike.»</verse>
				<verse number="18">No Yeesu woosotoo takkol fonŋo maayo *Galili, o yi'i suuɓotooɓe liƴƴi ɗiɗo, Simon, noddeteeɗo Piyer, e minyum Andere, e faɗɗa taaruuji mum der maayo.</verse>
				<verse number="19">Yeesu wi'i ɓe: «Tokkee am, mi waɗan on suuɓotooɓe himɓe.»</verse>
				<verse number="20">Ɗon maa ɗon ɓe acci taaruuji maɓɓe, ɓe tokki mo.</verse>
				<verse number="21">O yahi yeeso, o yi'i rindaaɓe ɗiɗo der laana, Yaakuuba e minyum Yuhaana, ɓiɓɓe Jebede. Kamɓe e baaba maɓɓe, ɓee moƴƴina taaruuji maɓɓe. O noddi ɓe.</verse>
				<verse number="22">Ɗon maa ɗon, ɓe acci laana ŋan e baaba maɓɓe, ɓe tokki mo.</verse>
				<verse number="23">Yeesu woositii leydi *Galili fu. Oo janŋina der cuuɗi *baajorɗi, oo waajoo *linjiila dow *Laamaare Alla, oo nyawta himɓe ɓe nyawuuji feere feere, e toorotooɓe.</verse>
				<verse number="24">Habaru makko sankitii der leydi Siriya fu. Ɓee gaddana mo nyawɓe nyawuuji feere feere, hande ɓe ginnaaji toorata, e yanooɓe paɗɗe, e moofiɗinɓe, o nyawti ɓe.</verse>
				<verse number="25">Jama'aare ɗuunne e tokki mo. Ɓe ƴiway maa diga leydi Galili, e ɓaadeere Genniije Sappo, e *Urusaliima, e Yahudiya, e fonŋo maayo Urdun.</verse>
			</chapter>
			<chapter number="5">
				<verse number="1">No Yeesu yi'i jama'aare ɗuunne, o eenci dow waanne, o jooɗii. Aahiiɓe makko hawritii ley makko.</verse>
				<verse number="2">O fuɗɗi waajaago ɓe, o wi'i:</verse>
				<verse number="3">«Barke laatanii ɓe yonki mum humpaa Alla, gam kamɓe nun jey *Laamaare Alla!</verse>
				<verse number="4">Barke laatanii wullooɓe, ɓerɗe maɓɓe fewtinte!</verse>
				<verse number="5">Barke laatanii ɗigguɓe, gam ɓe donan leydi!</verse>
				<verse number="6">Barke laatanii rafaaɓe, e ɗonɗaaɓe foonnitaare, gam ɓe kaaran!</verse>
				<verse number="7">Barke laatanii enɗotooɓe, gam ɓe enɗete!</verse>
				<verse number="8">Barke laatanii ɓe ɓerɗe mum laaɓi, gam ɓe ji'an Alla!</verse>
				<verse number="9">Barke laatanii daartooɓe jam, gam ɓe noddete ɓiɓɓe Alla!</verse>
				<verse number="10">Barke laatanii tooraaɓe gam sabbu foonnitaare, gam kamɓe nun *Laamaare Alla laatanii!</verse>
				<verse number="11">Barke laatanii on, to himɓe yennii on, toorii on, takki on gaccee baaɗey fu, sabbu am.</verse>
				<verse number="12">Ceyee, belbeltee, gam riiba mawka e heɗii on dow kammu. Hande non annabiiɓe ardiiɓe on tooriraa.»</verse>
				<verse number="13">«Onon laatii lamɗam duuniyaaru. Amma to lamɗam walaa dakam, e ume ɗam welinirtee? Ɗam nafataa goɗɗum, sey ɗam woppee, himɓe yaaɓa ɗam.</verse>
				<verse number="14">Onon laatii jayŋol duuniyaaru. Genni mahaani dow waanne suuɗataako.</verse>
				<verse number="15">Fitilla bo huɓɓataake gam ka ommee gummal. Amma ka ɓilete dow to fitilla ɓiletee, gam ka yaynana wonuɓe der suudu fu.</verse>
				<verse number="16">Hande non haani jayŋol mooɗon yaynira yeeso himɓe. Den ɓe ji'an golle booɗɗe ɗe gaɗoton, ɓe teddina Baaba mooɗon gonuɗo dow kammu.»</verse>
				<verse number="17">«To on miilee mi warii gam moytugo tawreeta, ɗum bo ko winnaa der dewte annabiiɓe. Mi waray moytugo ka, amma gam hebbingo ka.</verse>
				<verse number="18">E gooŋa batanmi on, dow e leydi heennyan, amma toɓɓel, ɗum bo maasel gootel der tawreeta, sottintaake, faa nyalaane huune fu hebboyta.</verse>
				<verse number="19">Gam majjum, mo ɗowtanaaki toɓɓel gootel, ɓuruŋel faanɗugo der tawreeta, go e ekkitina woɓɓe bo to ɗowtoo, o laatoto paanɗuɗo der *Laamaare Alla. Amma ɗowtaniiɗo tawreeta, go e janŋina woɓɓe bo ɗowtanoo ka, joomum laatoto mawɗo der Laamaare Alla.</verse>
				<verse number="20">E gooŋa bi'anmi on, to foonnitaare mon ɓuray ne *moodiɓɓe tawreeta e *Farisaaɓe, on naatataa der Laamaare Alla pay.»</verse>
				<verse number="21">«On nanii ko kaakiraaɓe meeɗen wi'ano: ‟Taa waru neɗɗo, baruɗo neɗɗo fu, hiitete.”</verse>
				<verse number="22">Amma min, mii wi'a on, jogoriiɗo banniraawo mum mone fu, hiitete. Bi'uɗo banniraawo mum: ‟A walaa hoore,” joomum yaarete yeeso hiitorde mawne. Bi'uɗo banniraawo mum ‟A haaŋa nun,” o wattete der yiite jahannama.</verse>
				<verse number="23">Gam majjum, to a yahii sakkanoygo Alla sadaka, to hiisirde, go ciwtorɗaa aa woodi gokka e banniraawo maa,</verse>
				<verse number="24">accu ɗon sadaka maa yeeso hiisirde. Den jahaa taw to banniraawo maa, jaafontiron. Ɓaawo mum, bittaa, cakkaa sadaka maa.</verse>
				<verse number="25">To goɗɗo gaccake maa, go oon jaha to kiitotooɗo, yawɗa nannantiraa e makko diga e laawol. To a waɗay ɗum, o wattete der juuɗe kiitotooɗo, den kiitotooɗo bo wattee e juuɗe sandaaji, maɓɓeɗaa der kasu.</verse>
				<verse number="26">Mii batee e gooŋa, a wurtataako diga ɗon, to a yoɓiday nyamaane maa, faranwel mum koriiŋel.»</verse>
				<verse number="27">«On nanii wi'aanoma: ‟Taa waɗu jeenu !”</verse>
				<verse number="28">Amma min, mii wi'a on, daaruɗo debbo fu, ko suunii mo, waɗii jeenu e makko der ɓerne mum.</verse>
				<verse number="29">Gam majjum, to itere maa nyaamoore nun laatantee daliila doƴƴere, ɗoofu ne, boppaa to woɗɗi! Ɗum ɓurante jokkulal ɓannu maa gootal halka, e no ɓannu maa fu naatirta der yiite jahannama.</verse>
				<verse number="30">To junŋo maa nyaamo nun laatantee daliila doƴƴere, wudditin ŋo, boppaa to woɗɗi, ɗum ɓurante jokkulal maa gootal halka, e no ɓannu maaɗa fu naatirta der yiite jahannama.»</verse>
				<verse number="31">«Wi'aama bo: ‟Ceeruɗo debbo mum fu, sey hokka mo ɗerewol ceergal.”</verse>
				<verse number="32">Amma min kan, mii wi'a on, ceeruɗo debbo mum to hinaa gam daliila jeenu, to o hoowaama, o laatinii mo jeenoowo. Neɗɗo koowuɗo debbo ceeraaɗo fu, waɗii jeenu kanun bo.»</verse>
				<verse number="33">«On nanii kade, kaakiraaɓe meeɗen wi'aama: ‟Taa fiirtu hunayeere maa, hebbin ne yeeso Joomiraawo.”</verse>
				<verse number="34">Amma min, mii wi'a on, to on kunee. To on kunoree kammu, gam ŋu laati nun gurol *Laamaare Alla.</verse>
				<verse number="35">To on kunoree leydi, gam ni laati nun jaaɓirɗum koyɗe makko. To on kunoree *Urusaliima, gam ni laati nun wanŋarde Laamiiɗo mawɗo.</verse>
				<verse number="36">To on kunoree ko'e mon bo, gam on baawataa rawningo, ɗum bo ɓawlingo baa leeɓol gaasa mon gootol.</verse>
				<verse number="37">Haala mon fu daroo dow: ‟oo”, ɗum bo ‟aawo”, to yawtu ɗon. Ko ɓeydii dow majjum fu ƴiwii diga e Kalluɗo.»</verse>
				<verse number="38">«On nanii wi'aama, ‟Itere yoɓiree itere, nyiire yoɓiree nyiire.”</verse>
				<verse number="39">Amma min, mii wi'a on, to on battee gaɗanɗo on ko boni. To goɗɗo fiyii maa meenyo dow golal nyaamowal, hokku mo ŋal to bo.</verse>
				<verse number="40">To goɗɗo gaccike maa, e yiɗi teeta dansikiire maa, accu mo o etta gulunfaare maa bo.</verse>
				<verse number="41">To goɗɗo doolii maa doonanoɗaa ɗum doongal mum kuule ujuneere, roonana mo ŋal kuule ujune ɗiɗi.</verse>
				<verse number="42">To goɗɗo eelii maa, hokku mo. To goɗɗo e yiɗi wuƴaago huune maa, taa haɗu mo ɗum.»</verse>
				<verse number="43">«On nanii wi'aama: ‟Yiɗu banniraawo maa, banyaa ganyo maa.”</verse>
				<verse number="44">Amma min, mii wi'a on, jiɗee wayɓe mooɗon, du'anee tooranɓe on.</verse>
				<verse number="45">Hande non, laatortoɗon ɓiɓɓe Baaba mooɗon gonuɗo dow kammu. Gam oo fuɗina naaŋe dow yeeɗɗuɓe e halluɓe. Oo toɓina bo diyam gam foonnitiiɓe e ɓe foonnitaaki.</verse>
				<verse number="46">To oon jiɗi yiɗuɓe on tan, riiba kaye keɓoton? Baa jaɓooɓe ceede faada bo e waɗa hande non!</verse>
				<verse number="47">To oon canna banniraaɓe mooɗon tan, ko haaynii ume gaɗoton ɗon? Baa heeferɓe bo e waɗa hande non!</verse>
				<verse number="48">To non, laatee hebbuɓe, hande no *Baaba mooɗon mo dow kammu laatorii kebbuɗo.»</verse>
			</chapter>
			<chapter number="6">
				<verse number="1">«Kakkilee, to on kollitee gaɗu mooɗon geetu yeeso himɓe gam ji'eɗon. To on gaɗii ɗum, on keɓataa riiba to *Baaba mooɗon gonuɗo dow kammu.</verse>
				<verse number="2">To non, to aa hokka sadaka, taa fiyu lenŋuru gam himɓe yi'ee. Non non nun munaafitiiɓe waɗata der cuuɗi *baajorɗi, e sera laabi. Ɓee gaɗa ɗum gam himɓe mana ɓe. E gooŋa batanmi on, ɓe keɓii ko riiba maɓɓe.</verse>
				<verse number="3">Amma, to aa hokka sadaka, taa accu junŋo maa nano anna ko nyaamo waɗata.</verse>
				<verse number="4">To a waɗii ɗum, sadaka maa laatoto e cuuɗiiɗum. Den *Baaba maa ji'oowo ko woni der cuuɗiiɗum, yoɓete ɗum.»</verse>
				<verse number="5">«To oon du'oo, to on gaɗee hande no munaafitiiɓe waɗata. Kamɓe ɓee jiɗa du'aago e darorii der cuuɗi *baajorɗi, e ate cele, gam himɓe fu yi'a ɓe. E gooŋa batanmi on, ɓe keɓii riiba maɓɓe ko.</verse>
				<verse number="6">Amma an, to aa du'oo, naatu suudu maa, maɓɓaa dammugal, eelaa *Baaba maa e cuuɗiiɗum. Den, Baaba maa ji'oowo ko woni der cuuɗiiɗum, yoɓete ɗum.</verse>
				<verse number="7">To oon du'oo, to on ɗuuɗinee haalaaji ɗi galaa nafuwe hande no heeferɓe waɗata. Ɓee miili to ɓe ɗuuɗinii haalaaji, Alla toontoto ɓe.</verse>
				<verse number="8">Gam majjum to on nandee e maɓɓe, gam Baaba mooɗon e anni ko kaajaɗon diga on eelay ɗum.»</verse>
				<verse number="9">«Nani ɗo no haani du'oroɗon: ‟Baaba amen tawaaɗo dow kammu, inne maa e senii.</verse>
				<verse number="10">*Laamaare maa wara. Sago maa laatoo dow leydi, hande no ŋo laatorii dow kammu.</verse>
				<verse number="11">Hokku men nyaamdu keƴannu men hanne.</verse>
				<verse number="12">Yaafana men hakke amen, hande no minon bo men jaaforanto woofananɓe men.</verse>
				<verse number="13">Taa accu men naata der jarbeeji, amma hisin men diga e Kalluɗo. [Gam an nun laamaare, e baawɗe, e tedduŋal fu woodani faa abada. Aami!]”</verse>
				<verse number="14">To on jaafanake himɓe boofi mum, Baaba mooɗon gonuɗo dow kammu yaafanto on onon bo.</verse>
				<verse number="15">Amma to on jaafanaaki himɓe, Baaba mooɗon bo yaafantaako on boofi mooɗon.»</verse>
				<verse number="16">«To oon cuumoo, to on jurmikinee hande no munaafitiiɓe waɗata. Ɓee jiɓa geese maɓɓe gam himɓe annita ɓee cuumii. E gooŋa batanmi on, ɓe keɓii ko riiba maɓɓe.</verse>
				<verse number="17">Amma an, to aa suumii, sulma, bujoɗaa wardi.</verse>
				<verse number="18">Den himɓe annitintaa naa aa suumii. Amma *Baaba maa mo yi'ataake tan anni. Baaba maa ji'oowo ko gaɗuɗaa der cuuɗiiɗum, kanko yoɓetee.»</verse>
				<verse number="19">«To on kawritanee ko'e mon jawdi der duuniyaaru, to mooƴi e guƴuhon biisata ni, ɗum bo to wuyɓe yulata cuuɗi mon, wujja ni.</verse>
				<verse number="20">Amma kawritanee ko'e mon jawdi dow kammu, to guƴuhon e mooƴi biisataa ni, wuyɓe bo heɓataa wujja ni.</verse>
				<verse number="21">Gam to jawdi maa woni, ɗon ɓerne maa bo wonoto.»</verse>
				<verse number="22">«Gite woni fitilla ɓannu. To gite maa e yanɗi, ɓannu maa fu, wonoto der jayŋol.</verse>
				<verse number="23">Amma to gite maa yanɗaa, ɓannu maa ŋol fu, ŋol wonoto der niwre. Den, to jayŋol gonuŋol der maa laatike niwre, a yi'ii ɗon no niwre mawniri!»</verse>
				<verse number="24">«Walaa baawoowo ko jagganii joomiraaɓe ɗiɗo, gam o wanyan oo ɗo, o yiɗa oo to, o takkontiran e oo ɗo, o yawoo oo to. On baawataa ko jagganii *Alla, e jawdi.»</verse>
				<verse number="25">«Gam majjum bi'anmi on: To on cukulanee yonkiiji mooɗon dow ko nyaamoton e ko jaroton. To on cukulanee ɓalli mooɗon dow ko ɓornotoɗon. Yonki ɓuraa nyaamdu na? Ɓannu ɓuraa koltal na?</verse>
				<verse number="26">Daaree pooli piirooji: Ɗi aawataa, ɗi duggataa, ɗi galaa rummuure. Amma e non, *Baaba mooɗon gonuɗo dow kammu e nyaanna ɗi. On ɓuraa pooli tedduŋal na?</verse>
				<verse number="27">Moy e mooɗon der ɓillaaje mum waawata ko ɓeydi balɗe mum, baa maƴƴande woore?</verse>
				<verse number="28">To non, gam ume ko oon cukulana kolte? Daaree no pinniiji gese mawnirta: Ɗi mottataa, ɗi cannyataa.</verse>
				<verse number="29">Amma mii bata on, baa Suleymaanu e tedduŋal mum fu, ɓornaaki kolte booɗuɗe hande no pinniiji ɗin gootel mum.</verse>
				<verse number="30">To Alla e holtina kuɗooji ladde tawaaɗi hanne, jaaŋo ɗi bulee yiite, o holtintaa on ɓura non non na? Onon ɓe goonɗinki paanɗuki!</verse>
				<verse number="31">To on cukulee bi'on: «Ume nyaameten? Ume jareten? Ume ɓornotoɗen?»</verse>
				<verse number="32">Gam kujje ɗee, heeferɓe nun daartata ɗe. Amma *Baaba mooɗon gonuɗo dow kammu, e anni oon goodi haaje majje.</verse>
				<verse number="33">Daartee aran *Laamaare Alla, e foonnitaare makko. Den ko horii fu, on ɓeydante ɗum.</verse>
				<verse number="34">To on cukulanee gam jaaŋo, jaaŋo sukulanto hoore mum. Nyalaane fu, toora mum heƴii ɗum.»</verse>
			</chapter>
			<chapter number="7">
				<verse number="1">«To on kiitee woɓɓe, gam to Alla hiitoo on.</verse>
				<verse number="2">Gam no kiitoriɗon woɓɓe, non kiitorteɗon. Etorde etiranɗon woɓɓe, kayre etiranteɗon.</verse>
				<verse number="3">Ume waɗi go aa daara kuɗeel der itere banniraawo maa, go a faamanay legga gonuŋa der itere maa?</verse>
				<verse number="4">Noy baawirtaa ko wi'i banniraawo maa: ‟Accu mi ikkinanee kuɗeel gonuŋel der itere maa”, nani bo, legga e woni der ne maa?</verse>
				<verse number="5">Munaafitiijo, ikkin legga gonuŋa der itere maa taw, den gite maa laaɓan, keɓaa no ikkinirɗaa kuɗeel gonuŋel der itere banniraawo maa.</verse>
				<verse number="6">To on kokkee dawaaɗi ko senii, gam to ɗi bittoy ɗi ŋata on. To on cankitee kaaƴe mooɗon dime yeeso afaaji, gam to ɗi jaaɓu ɗe.»</verse>
				<verse number="7">«Eelee, on keɓan, daartee, on jiitan, cilminee, on maɓɓitante.</verse>
				<verse number="8">Gam eeloowo fu, heɓan, daartoowo fu, yiitan, piyoowo dammugal fu, maɓɓitante.</verse>
				<verse number="9">Moy caka mooɗon to ɓiyum eelii ɗum peen, hokka mo hayre?</verse>
				<verse number="10">Ɗum bo to o eelii mo linŋol, o hokkan mo boddi?</verse>
				<verse number="11">Onon halluɓe, oon baawi hokkugo ɓiɓɓe mooɗon dokke booɗɗe, hakko *Baaba mooɗon gonuɗo dow kammu. Oo hokka eelanɓe mo fu dokke booɗɗe.</verse>
				<verse number="12">Gam majjum ko jiɗuɗon himɓe waɗana on fu, onon bo, gaɗanee ɓe ɗum. Kanjum woni ekkitinol tawreeta e dewte annabiiɓe.»</verse>
				<verse number="13">«Naatiree dammugal paanɗuŋal, gam dammugal jaajuŋal e laawol koyuŋol, e yaara der halkere, himɓe ɗuuɓɓe nun tokki ŋol.</verse>
				<verse number="14">Amma dammugal paanɗuŋal, e laawol ɓilliiŋol, e yaara to yonki, yiituɓe ŋol ɗuuɗaa.»</verse>
				<verse number="15">«Kakkilanee annabiiɓe fewrekuuɓe. Ɓe garan to mooɗon, ɓee ɓornii guri baali, amma der maɓɓe, ɓee laatii bu'i ladde bonuɗi.</verse>
				<verse number="16">E gaɗu maɓɓe annitirton ɓe. Innabooje ɓorataake dow gi'e, ibbe bo ɓorataake dow gi'e danehi.</verse>
				<verse number="17">Leggal booɗuŋal fu riman ɓiɓɓe booɗɗe, amma leggal kalluŋal riman ɓiɓɓe kalluɗe.</verse>
				<verse number="18">Leggal booɗuŋal waawataa ko rimi ɓiɓɓe kalluɗe, nun bo leggal kalluŋal waawataa ko rimi ɓiɓɓe booɗɗe.</verse>
				<verse number="19">Leggal fu ŋal rimataa ɓiɓɓe booɗɗe wudditinte, faɗɗee der yiite.</verse>
				<verse number="20">Hande non, annitirton ɓe diga e gaɗu maɓɓe.»</verse>
				<verse number="21">«Hinaa wi'ooɓe am “Joomiraawo, Joomiraawo” fu naatata *Laamaare Alla, sey waɗooɓe ko *Baaba am gonuɗo dow kammu yiɗi tan.</verse>
				<verse number="22">Nyalaane darŋal, ɗuuɓɓe wi'an am: ‟Joomiraawo, Joomiraawo! E inne maa nun men gaɗiri annabaaku. E inne maa nun men diiwiri ginnaaji. E inne maa nun men gaɗiri haaynaareeji ɗuuɗɗi.”</verse>
				<verse number="23">Wakkati mum, mi toontoto ɓe: ‟Mi annaa on abada. Boɗɗee am, onon waɗooɓe ko halli!”»</verse>
				<verse number="24">«Hande non, neɗɗo fu kettiniiɗo haala am, go e gollira ka, e nandi e neɗɗo kakkilɗo, mahuɗo suudu mum dow tepaare.</verse>
				<verse number="25">Diyam toɓi, gooruuji hebbi, keni mawɗi wifi dow maggol. Amma ŋol yanay, gam dow tepaare nun ŋol daɗɗaa.</verse>
				<verse number="26">Amma kettiniiɗo haala am fu, go tokkay ka, e nandi e neɗɗo mo walaa hakkillo, mahuɗo suudu mum dow jaaneeri.</verse>
				<verse number="27">Diyam toɓi, gooruuji hebbi, keni mawɗi wifi dow maggol. Den ŋol yani yanande mawne.»</verse>
				<verse number="28">No Yeesu heennyi waajuuji ɗin, haaynaare nanŋi jama'aare puy gam waaji makko.</verse>
				<verse number="29">Gam o janŋinirii ɓe e baawɗe, hinaa hande no *moodiɓɓe tawreeta janŋinirta.</verse>
			</chapter>
			<chapter number="8">
				<verse number="1">Yeesu jippoyii diga dow waanne, go jama'aare ɗuunne e tokki mo.</verse>
				<verse number="2">Wakkati mum, ceccefo gom wari, jiccii yeeso makko, wi'i mo: «Joomiraawo, to aa yiɗi, a waawan ko nyawtimmi.»</verse>
				<verse number="3">Yeesu foorti junŋo mum, meemi mo, wi'i: «Mii yiɗi, nyawta!» Ɗon maa ɗon, gorko on nyawtii.</verse>
				<verse number="4">Den Yeesu wi'i mo: «Hakkil! Taa batu ka goɗɗo. Amma yahu holloy hoore maa *limaamiijo. Den, gaɗaa sadaka ka Muusa wi'i on gaɗon, gam anninaa ɓe a yoofake.»</verse>
				<verse number="5">Yeesu e naata siire Kafarnahum, ɗon hooreejo soogeeji gom ɓattii mo, eeli mo, wi'i:</verse>
				<verse number="6">«Joomiraawo, jaggiiɗo am na'on fukkii wuro, yanɗaa, faa juuɗe e koyɗe fu waatii, oo naawee sanne!»</verse>
				<verse number="7">Yeesu wi'i mo: «Mi yahan, mi nyawta mo.»</verse>
				<verse number="8">Amma hooreejo soogeeji on toontii, wi'i: «Joomiraawo, mi fotay naataa wuro am. Amma batu woliine woore tan, jaggiiɗo am yoofoto.</verse>
				<verse number="9">Min e hoore am, mii woodi mawɓe ɓe ɗowtanii mi, min bo mii woodi ɗowtaniiɓe am. To mi wi'i, oo ɗo, ‟yahu”, o yahan. To mi wi'i, oo to, ‟war”, o waran. To mi wi'i, jaggiiɗo am, ‟waɗu nii”, o waɗan.»</verse>
				<verse number="10">No Yeesu nani ka, haaynaare nanŋi ɗum, wi'i tokkuɓe ɗum: «E gooŋa batanmi on, mi yi'ay iri goonɗinki kii ɗo dow goɗɗo, baa der Isira'iilaaɓe.</verse>
				<verse number="11">Mii bata on, ɗuuɓɓe waran diga lettugal e gorgal. Ɓe jooɗodo e Iburahiima e Isiyaaku e Yaakuubu, ɓe nyaamda der *Laamaare Alla.</verse>
				<verse number="12">Amma laatiiɓe ɓiɓɓe Laamaare, faɗɗete yaasi, der niwre. Ton ɓe bullata, ɓe ƴakkontira nyiiƴe.»</verse>
				<verse number="13">Ɓaawo mum, Yeesu wi'i hooreejo soogeeji on: «Hootu! Ɗum laatanee hande no goonɗinirɗaa.» Wakkati mum, jaggiiɗo makko yoofii.</verse>
				<verse number="14">Yeesu yahi wuro Piyer. O tawi esiraawo Piyer debbo e fukkii, e yontaa.</verse>
				<verse number="15">Yeesu meemi junŋo makko, yontere nen acci mo. Den o ummii, oo jagganoo ɓe.</verse>
				<verse number="16">No kiikiiɗe waɗi, Yeesu waddanaa himɓe ɗuuɓɓe, ɓe ginnaaji woni e mum. O riiwi ɗi e haala makko, o nyawti nyawɓe fu.</verse>
				<verse number="17">Hande non haala annabaaku *Esaaya hebbiri, ka o wi'i: «O jaɓii roonaago tampe meeɗen, o nyawtii nyawuuji meeɗen.»</verse>
				<verse number="18">Yeesu yi'i jama'aare ɗuunne e huuritii ɗum, o wi'i aahiiɓe makko ɓe jola fonŋo far to.</verse>
				<verse number="19">Ɗon *Moodibbo tawreeta gom ɓattii mo, wi'i: «Moodibbo, mi tokkete to jahataa fu.»</verse>
				<verse number="20">Yeesu wi'i mo: «Dondonɗehon e woodi gayɗe, pooli bo e woodi daɗɗa mum, amma *Ɓii neɗɗo woodaa to fukkinta hoore mum gam siwtoo.»</verse>
				<verse number="21">Goɗɗo diga caka aahiiɓe wi'i mo: «Joomiraawo, accu mi yaha, mi uwaa baaba am taw.»</verse>
				<verse number="22">Yeesu toontii mo, wi'i: «Tokkam, accu maayɓe uwa maayɓe mum.»</verse>
				<verse number="23">Yeesu naati der laana diyam, go aahiiɓe makko e tokki mo.</verse>
				<verse number="24">Ɗon maa ɗon, hennu mawkol ummii e wifa dow maayo. Ŋol wifi, faa galmaaji diyam e yiɗi mutina ŋa. Amma Yeesu e ɗaani.</verse>
				<verse number="25">Aahiiɓe ɓattii mo, finnini mo, wi'i: «Joomiraawo, faaba men! Men na'on kalka!»</verse>
				<verse number="26">O toontii ɓe, o wi'i: «Gam ume ko kuluɗon? Onon ɓe goonɗinki paanɗuki!» Den, o ummii, o falmi hennu e maayo. Ɗum yeewi siriw!</verse>
				<verse number="27">Ɓe fu, haaynaare nanŋi ɓe, ɓee bi'a: «Iri moy nun oo ɗo, faa hennu e maayo e ɗowtanoo mo?»</verse>
				<verse number="28">Yeesu joli fonŋo maayo, yottii der leydi Gadarena. Ɗon worɓe ɗiɗo wooduɓe ginnaaji wurtii e caabeeje, fotti e makko. Ɓee kunnii puy, faa goɗɗo suusataa ko tokki laawol ŋol.</verse>
				<verse number="29">Ɓe darii ɓee bata e semme, ɓee bi'a: «An *Ɓiɗɗo Alla, ume jiɗuɗaa waɗugo men? A warii ɗo gam tooraa men diga wakkati waɗay na?»</verse>
				<verse number="30">Fotii darne afaaji mawne gom e durannoo takkol ɗon.</verse>
				<verse number="31">Ginnaaji ɗin eeli Yeesu, wi'i: «To a riiwii men, accu men naataa der darne afaaji nee ɗo.»</verse>
				<verse number="32">O wi'i ɓe: «Jahee!» Ginnaaji ɗin wurtii, naatoy der afaaji ɗin. Ɗon maa ɗon, darne afaaji nen fu diirtii diga takkol waanne, simmitii der maayo, yoolii e diyam.</verse>
				<verse number="33">Durooɓe afaaji ɗin doggi, hooti wuro. Ɓe batoy ko waɗi fu, e ko waɗi wooduɓe ginnaaji ɗiɗo ɓen.</verse>
				<verse number="34">Den, himɓe siire nen fu wurtoy fotti e Yeesu. No ɓe ji'i mo, ɓe eeli mo o wurtoo leydi maɓɓe.</verse>
			</chapter>
			<chapter number="9">
				<verse number="1">Yeesu naati laana diyam, joli, witti der siire mum.</verse>
				<verse number="2">Himɓe waddani mo moofo, pukkinaaɗo dow daago. No Yeesu yi'i goonɗinki maɓɓe, wi'i moofo on: «Suka am, tiiɗin ɓerne maa! Hakkeeji maa yaafaama!»</verse>
				<verse number="3">Den, *moodiɓɓe tawreeta woɓɓe yanti e miila der ɓerɗe mum, e wi'a: «Gorko oo ɗo e bata kalluka dow Alla!»</verse>
				<verse number="4">Yeesu e anni miilooji maɓɓe, o wi'i ɓe: «Gam ume go oon miila miilooji kalluɗi ɗii der ɓerɗe mooɗon?</verse>
				<verse number="5">Ume ɓuri hoyugo? wi'ugo: ‟Hakkeeji maa yaafaama,” naa wi'ugo: ‟Umma yahu?”</verse>
				<verse number="6">Amma, mii yiɗi paamon, no *Ɓii neɗɗo e woodi baawɗe yaafaago hakke der duuniyaaru ɗo.» Den, o wi'i moofo on: «Umma, ettu daago maa, hootu wuro maa!»</verse>
				<verse number="7">O ummii, o hooti wuro makko.</verse>
				<verse number="8">No jama'aare yi'i ɗum, huli, darii e teddina Alla gam o hokki himɓe baawɗe hande ɗee.</verse>
				<verse number="9">Yeesu e yawta, diga e laawol o yi'i gorko bi'eteeɗo Matiye e jooɗii to ceede faada yoɓetee, o wi'i mo: «Tokkam.» Matiye ummii, tokki mo.</verse>
				<verse number="10">Ɓaawo mum, Yeesu yahi e nyaama der wuro Matiye. *Jaɓooɓe ceede faada ɗuuɓɓe, e waɗooɓe hakke wari jooɗii e nyaamida e Yeesu e aahiiɓe mum.</verse>
				<verse number="11">No *Farisaaɓe yi'i ɗum, ɓe bi'i aahiiɓe makko: «Gam ume moodibbo mooɗon nyaamidinta e jaɓooɓe ceede faada, e waɗooɓe hakke?»</verse>
				<verse number="12">Yeesu nani ka, wi'i ɓe: «Yanɗuɓe haajaaka nyawtoowo, sey nyawɓe.</verse>
				<verse number="13">Jahee ekkitee ko haala kaa ɗo yiɗi wi'ugo: ‟Yurmeene nun jiɗumi, sadakaaji bane.”» Gam mi waray noddugo foonnitiiɓe, amma hakkeeɓe.</verse>
				<verse number="14">Den, aahiiɓe Yuhaana gaɗoowo batisi ɓattii Yeesu, ƴami mo, wi'i: «Ume waɗi minon e *Farisaaɓe emen cuumoo, go aahiiɓe maa suumataako?»</verse>
				<verse number="15">O toontii ɓe, o wi'i: «Noddinaaɓe ɓangal waawan ko woni der biisere ɓerne to jommanjo gorko e wondi e maɓɓe na? Nyalaane waraan de jommanjo gorko on ettetee caka maɓɓe. Den ɓe cuumoyto.</verse>
				<verse number="16">Walaa takkoowo lefol kesol dow wudere hiinne, gam lefol kesol fooɗan wudere hiinne, den cerkol mayre yaajan puy.</verse>
				<verse number="17">Kade bo *innabojam kesam loowataake der jollooji guri kiiɗɗi. To hinaa non, jollooji ɗin pusan, innabojam reƴƴitoo, jollooji ɗin bo halka. Amma innabojam kesam, sey loowee der jollooji guri kesi, gam ɗum fu ɗum daɗa.»</verse>
				<verse number="18">Wakkati Yeesu woni e bata ɓe ka, ɗon hooreejo suudu waajorde gom yottii, jiccii yeeso makko, wi'i: «Ɓiyam debbo maayii, ɗum waɗii tifere. Amma war yowu junŋo maa dow makko, heɓa o wuura.»</verse>
				<verse number="19">Yeesu ummii e aahiiɓe mum, tokki mo.</verse>
				<verse number="20">Den debbo gom, mo lefol mum salii ko haggii diga duuɓi sappo e ɗiɗi, ƴiwi ɓawɓawre Yeesu, meemi kommulol toggoore makko.</verse>
				<verse number="21">Gam o miilii der ɓerne makko, o wi'i: «To mi heɓii meemumi baa kommulol toggoore makko, mi yoofoto.»</verse>
				<verse number="22">Yeesu yeeƴitii, yi'i mo, wi'i: «Suka am, tiiɗin ɓerne maa! Goonɗinki maa nyawtii ma.» Wakkatiire nen, debbo on yoofii.</verse>
				<verse number="23">Yeesu yottii wuro hooreejo waajorde on. O yi'i fuurooɓe puuraaɗi maayde e himɓe wullooɓe.</verse>
				<verse number="24">O wi'i ɓe: «Burtee diga ɗo. Suka on maayay, o ɗaani nun.» Ɓe darii ɓee jala mo.</verse>
				<verse number="25">No himɓe wurtinaa yaasi, o naati der suudu, o nanŋi junŋo suka debbo, go o ummii.</verse>
				<verse number="26">Habaru majjum sankitii toy fu der leydi nin.</verse>
				<verse number="27">No Yeesu yawtata, wumuɓe ɗiɗo tokki mo, e bata e daane towne, e wi'a: «*Ɓii Dawda, yurma men!»</verse>
				<verse number="28">No o naati suudu, wumuɓe ɓen ɓattii mo, o wi'i ɓe: «Oon goonɗini mi waawan ko waɗi ɗum na?» Ɓe toontii mo, ɓe bi'i: «Oo, Joomiraawo, emen goonɗini.»</verse>
				<verse number="29">Den, o meemi gite maɓɓe, o wi'i: «Ɗum laatanoo on hande no goonɗinirɗon.»</verse>
				<verse number="30">Den ɓe bumti. O waggini ɓe, o wi'i: «To on batee ka baa goɗɗo.»</verse>
				<verse number="31">Amma no ɓe burtii, ɓe jahi ɓee cankita habaru makko der leydi nin fu.</verse>
				<verse number="32">No wuntinaaɓe ɓen wurtotoo, Yeesu waddanaa gorko mo ginnool muumiɗini.</verse>
				<verse number="33">O riiwi ginnool ŋol, muumo on yanti e bata. Jama'aare fu haayɗinii, e wi'a: «Iri ɗum ɗo meeɗay ko yi'aa der Isira'iila!»</verse>
				<verse number="34">Amma *Farisaaɓe wi'i: «E baawɗe hooreejo ginnaaji nun o riiwirta ginnaaji!»</verse>
				<verse number="35">Yeesu e woositoo der genneele mawɗe, e ci'on petton fu. Oo janŋina der cuuɗi *baajorɗi, oo fiina *linjiila *Laamaare Alla, oo nyawta nyawɓe nyawneeji feere feere fu.</verse>
				<verse number="36">No o yi'i jama'aare, ɓe jurminii mo, gam ɓe comii, ɓe tampi, ɓee laatii hande baali ɗi galaa duroowo.</verse>
				<verse number="37">Den, o wi'i aahiiɓe makko: «Ko ruggetee e ɗuuɗi, amma ruggooɓe ɗuuɗaa.</verse>
				<verse number="38">Eelee Joomiraawo dugge lildaa ruggooɓe der to ruggantee.»</verse>
			</chapter>
			<chapter number="10">
				<verse number="1">Yeesu noddi aahiiɓe mum sappo e ɗiɗo. O hokki ɓe baawɗe riiwugo ginnaaji e nyawtugo nyawɓe nyawuuji feere feere fu.</verse>
				<verse number="2">Inɗe *lilaaɓe sappo e ɗiɗo ɓen woni: Simon noddeteeɗo Piyer, e minyum Andere. Yaakuuba ɓii Jebede, e minyum Yuhaana.</verse>
				<verse number="3">Filippu e Bartolome, Toma e Matiye *jaɓoowo ceede faada. Yaakuuba ɓii Alfee, e Taddee.</verse>
				<verse number="4">Simon tinniiɗo gam Alla, e Yahuuda Iskariyot, jammoytooɗo Yeesu.</verse>
				<verse number="5">Yeesu lili aahiiɓe mum sappo e ɗiɗo, bati ɓe haalaaji ɗii ɗo, wi'i: «To on jahee to heeferɓe, to on naatee bo der siire *Samariyaaɓe.</verse>
				<verse number="6">Amma jahee, caka Isira'iilaaɓe, laatiiɓe hande baali majjuɗi.</verse>
				<verse number="7">To jahuɗon fu, piinee, bi'on: ‟*Laamaare Alla ɓattike!”</verse>
				<verse number="8">Nyawtee nyawɓe, pintinee maayɓe, joofinee sesseɓɓe, diiwee ginnaaji. On keɓii on joɓay, onon bo kokkee to on jaɓee goɗɗum.</verse>
				<verse number="9">To on jaaree kanŋeeri, ɗum bo cardi, maa bo ceede der jiibaaji mooɗon.</verse>
				<verse number="10">To on jogee bogooru, ɗum bo toggooje ɗiɗi. To on ettee paɗe, ɗum bo sawru. Gam gollotooɗo e haani nyaama.</verse>
				<verse number="11">To on garii der genni, ɗum bo siire gom, daartee beero geeto. Jooɗee to makko faa de jawtuɗon.</verse>
				<verse number="12">To oon naata der wuro, cannee tawaaɓe ɗon.</verse>
				<verse number="13">To wuro ŋon e haanani ɗum, jam mooɗon naata der maggo. Amma to ŋo haananaa ɗum, jam mooɗon wittana on.</verse>
				<verse number="14">To on jaɓaaka, on kettinanaaka bo, burtee ɗon, piɗɗon sollaare koyɗe mooɗon.</verse>
				<verse number="15">E gooŋa batanmi on: ‟Nyalaane darŋal, kiita Sodoma e Gomora ɓuran hoyugo dow kiita siire nen.”»</verse>
				<verse number="16">«Kettinee! Mii lila on hande baali caka bu'i. To non, laatee ƴoƴuɓe hande bolle, laatoɗon ɓe walaa gacce hande tantabaraaji.</verse>
				<verse number="17">Kakkilanee ko'e mooɗon e himɓe, gam ɓe jaaran on yeeso kiitorɗe, ɓe piya on looci der cuuɗi maɓɓe *baajorɗi.</verse>
				<verse number="18">Ɓe jaaran on yeeso mawɓe leydi, e laamiiɓe genni, sabbu am. On laatanto am seedeeɓe yeeso maɓɓe, e yeeso heeferɓe.</verse>
				<verse number="19">To on jaaraama yeeso hiitotooɓe, to on miilee no batiroyton e ka batoyton. Gam on kokkete ka batoyton wakkati mum.</verse>
				<verse number="20">Onon bane batata, *Ruuhu *Baaba mooɗon nun batata diga e mooɗon.</verse>
				<verse number="21">Mawniraawo ummanto miiraawo, acca o waree. Baaba bo waɗanan ɗum ɓiɓɓe mum. Ɓiɓɓe bo ummanto saareeji mum, waɗa dabare gam ɓe baree.</verse>
				<verse number="22">Himɓe fu wanyan on gam am. Amma munyuɗo faa heennyitirde, joomum hisinte.</verse>
				<verse number="23">To on tooraama e genni nii ɗo, doggiree nii to. E gooŋa batanmi on, on keenyataa woositaago genneele Isira'iila, go *Ɓii neɗɗo wara.</verse>
				<verse number="24">Aahiijo ɓurataa moodibbo mum, maccuɗo ɓurataa joomiraawo mum.</verse>
				<verse number="25">E wooɗi aahiijo laatoo hande moodibbo mum, maccuɗo bo, hande joomiraawo mum. To hooreejo wuro noddaama ‟Beljebul” hakko himɓe wuro makko!»</verse>
				<verse number="26">«To on kulee himɓe. Ko suuɗii fu wurtitinto, asiiri bo suppitinto.</verse>
				<verse number="27">Ka batumi on der niwre, batitee ka caka nyalooma. Ka bataɗon e noppi der asiiri, piinee ka dow doomooɗe cuuɗi.</verse>
				<verse number="28">To on kulee warooɓe ɓannu, ɓe baawataa ko wari yonki. Amma, kulee baawoowo ko halki ɓannu e yonki fu der yiite jahannama.</verse>
				<verse number="29">Colon ɗiɗon sippataake faranwel gootel na? Amma baa gootel makkon yanataa e leydi, to e sago *Baaba mooɗon bane.</verse>
				<verse number="30">Onon, baa gaasaaji ko'e mooɗon fu e limaa.</verse>
				<verse number="31">Gam majjum, to on kulee, gam oon ɓuri colon ɗuukkon tedduŋal.</verse>
				<verse number="32">Ceedaniiɗo am yeeso himɓe, min bo, mi seedanto joomum yeeso *Baaba am gonuɗo dow kammu.</verse>
				<verse number="33">Amma caliiɗo am yeeso himɓe fu, min bo, mi saloto joomum yeeso Baaba am gonuɗo dow kammu.»</verse>
				<verse number="34">«To on miilee jam nun gaddumi e duuniyaaru. Mi waray gam mi wadda jam, amma kaafahi gaddumi.</verse>
				<verse number="35">Ko waddimmi woni, seennugo ɓiɗɗo gorko e baaba mum, ɓiɗɗo debbo bo e inna mum, debbo ɓaŋaaɗo e esum debbo.</verse>
				<verse number="36">Neɗɗo fu, himɓe wuro mum nun laatotoo wayɓe mum.»</verse>
				<verse number="37">«Jiɗuɗo baaba mum, ɗum bo inna mum faa ɓurinimmi, joomum fotay laataago mo am. Jiɗuɗo ɓiɗɗo mum gorko naa bo debbo, faa ɓurinimmi, joomum fotay laataago mo am.</verse>
				<verse number="38">Mo ettay leggal mum palaaŋal tokkimmi, joomum fotay laataago mo am.</verse>
				<verse number="39">Jiɗuɗo hisina yonki mum, dullan ki, amma majjinɗo yonki mum gam am, heɓitinto ki.»</verse>
				<verse number="40">«Jaɓɓiiɗo on fu, jaɓɓike am, jaɓɓiiɗo am bo jaɓɓike liloyɗo am.</verse>
				<verse number="41">Jaɓɓiiɗo annabiijo gam oo annabiijo, joomum heɓan riiba ka annabiiɓe heɓata. Jaɓɓiiɗo neɗɗo poonnitiiɗo gam oo poonnitiiɗo, joomum heɓan riiba ka foonnitiiɓe heɓata.</verse>
				<verse number="42">E gooŋa batanmi on, kokkuɗo ɓurɗo faanɗugo caka aahiiɓe am, diyam peewɗam, baa der jarirgel gootel, gam oo aahiijo am, o dullataa riiba makko.»</verse>
			</chapter>
			<chapter number="11">
				<verse number="1">No Yeesu heennyi waajaago aahiiɓe mum sappo e ɗiɗo waajuuji ɗii, o yawti diga ɗon. Den o yahi janŋinoygo e waajaago caka ci'e mawɗe, der weccoore nen.</verse>
				<verse number="2">Yuhaana gaɗoowo batisi e wonnoo der kasu, go o nani golle ɗe *Almasiihu waɗata e batanee. Den o lili aahiiɓe makko,</verse>
				<verse number="3">yaha ƴamaa Yeesu, wi'a: «An woni kaanuɗo wara na, naa men keɗoo goɗɗo?»</verse>
				<verse number="4">Yeesu toontii ɓe, wi'i: «Jahee, batee Yuhaana ko nanuɗon e ko ji'uɗon fu:</verse>
				<verse number="5">wumuɓe e wunta, moofiɗinɓe e yaha, sesseɓɓe e nyawtee, pahiɗinɓe e nana, maayɓe e finta, talakaaɓe bo e waajee habaru *Laamaare Alla.</verse>
				<verse number="6">Barke laatanto mo mi laatanaaki daliila fergere dow goonɗinki mum.»</verse>
				<verse number="7">No lilaaɓe ɓen yawti, Yeesu fuɗɗi batugo jama'aare haala Yuhaana, o wi'i: «Ume jahuɗon daaroygo der haro? Kuɗool ŋol hennu dimmata na?</verse>
				<verse number="8">Naa ume daaroyɗon? Gorko ɓorniiɗo gineeji booɗuɗi na? Ɓorniiɓe gineeji booɗuɗi, der wuro laamiiɓe nun tawetee.</verse>
				<verse number="9">Den, ume jahuɗon daaroygo? Annabiijo na? Oo! Mii bata on, oo ɓuri annabiijo.</verse>
				<verse number="10">Kanko nun Dewte batani wi'i: ‟Mi lilan lilaaɗo am yeeso maaɗa, o moƴƴinanee laawol.”»</verse>
				<verse number="11">«E gooŋa batanmi on, der ɓe rewɓe rimi fu, walaa ɓurɗo Yuhaana gaɗoowo *batisi manŋu. Amma, ɓurɗo pettiɗingo der *Laamaare Alla, e ɓuri Yuhaana manŋu.»</verse>
				<verse number="12">Diga Yuhaana gaɗoowo batisi fuɗɗi waajaago faa jooni, himɓe e teetontira *Laamaare Alla e catte. Sattuɓe bo teetata ne.</verse>
				<verse number="13">Annabiiɓe, e dewte tawreeta fu, waɗii annabaaku dow Laamaare nen faa yottii wakkati Yuhaana gaɗoowo batisi.</verse>
				<verse number="14">To oon jiɗi koolee, Yuhaana woni annabi Eliya, kaanuɗo wara.</verse>
				<verse number="15">Gooduɗo noppi fu, nana.</verse>
				<verse number="16">Ume nun nanditiniranmi himɓe jaamanuuru nuu ɗo? Ɓee nandi e sukaaɓe jooɗiiɓe caka jayri to himɓe fijata, e huuɓa igooɓe mum, e wi'a:</verse>
				<verse number="17">‟Men puuranii on puuraaɗi, on pijay, men jimanii on jimi bojji maayde, on cimaaki.”</verse>
				<verse number="18">Gam no Yuhaana wari, o nyaamataa o yarataa, on bi'ii: ‟O ginnaajiijo nun.”</verse>
				<verse number="19">*Ɓii neɗɗo warii, e nyaama, e yara. Den, himɓe wi'i: ‟O laati nun deereeruujo, e jaroowo bagi. Oo laatii bo beldiijo jaɓooɓe ceede faada, e waɗooɓe hakke hande maɓɓe.” Amma, hakkillo Alla e hollitoo der golle muuɗum.»</verse>
				<verse number="20">Ɓaawo majjum, Yeesu feli genneele ɗe o waɗi haaynaareeji ɗuuɗɗi der mum ko himɓe majje tuubay. O wi'i:</verse>
				<verse number="21">«Bone laatante, an Korajin! Bone laatante, an Baytisayda! Gam haaynaareeji gaɗaaɗi to mooɗon, to ɗi gaɗaanomaa der Tirus e Sidon, maa ɓe mootikeno dooni, ɓe ɓornii saakiho, ɓe kollitira no ɓe tuubii.</verse>
				<verse number="22">Gam majjum, mii wi'a on: Nyalaane darŋal, kiita Tirus e Sidon hoyan e ka mooɗon.</verse>
				<verse number="23">An bo Kafarnahum, aa miili a towinte faa dow kammu na? Aawo! A leesinte faa der joonne maayɓe. Gam haaynaareeji gaɗaaɗi der maa, to ɗi gaɗaanomaa der Sodoma, maa siire nen na'onno faa hanne.</verse>
				<verse number="24">Gam majjum, mii wi'a on: Nyalaane darŋal, kiita Sodoma hoyan e ka mooɗon.»</verse>
				<verse number="25">Wakkati mum, Yeesu etti haala wi'i: «*Mii yettee *Baaba, Joomiraawo mo dow, e mo leydi. A suuɗii wooduɓe annal e hakkillo kujje ɗee, ko kollitinɗaa ɗe sukahon petton.</verse>
				<verse number="26">E gooŋa, mi yettii maa Baaba, gam non ɗum fottiran maa.</verse>
				<verse number="27">Baaba am hokkii am huune fu der junŋo am. Walaa annuɗo *Ɓiɗɗo to hinaa Baaba. Walaa annuɗo Baaba bo, to hinaa Ɓiɗɗo, e mo Ɓiɗɗo yiɗi hollitingo ɗum.»</verse>
				<verse number="28">«Garee to am on fu, onon somuɓe, e rooniiɓe doolle tedduɗe, mi hokkan on siwtaare.</verse>
				<verse number="29">Ɗowtanee am, accee mi janŋina on. Gam mii yeeɗɗi, mii ɗiggi, den yonkiiji mon heɓan siwtaare.</verse>
				<verse number="30">Gam doongal am e huyfi, ko dooninanmi on bo teddaa.»</verse>
			</chapter>
			<chapter number="12">
				<verse number="1">Wakkati mum, Yeesu e aahiiɓe mum e falta caka gese alkamaari *nyalaane siwteteene, go aahiiɓe makko rafo waɗi ɗum, yanti e wooca cammeeje e ƴakka.</verse>
				<verse number="2">No *Farisaaɓe yi'i ɗum, wi'i mo: «Daaru, aahiiɓe maa e waɗa ko haanay waɗeego nyalaane siwteteene!»</verse>
				<verse number="3">O toontii ɓe, o wi'i: «E gooŋa on janŋay ko Dawda waɗi no rafo waɗi ɗum, e himɓe mum na?</verse>
				<verse number="4">O naati der suudu Alla, e himɓe makko, ɓe ƴakki peen cakkanaako Alla. Baa no kanko e himɓe makko ɓe goodaa laawol ƴakkugo ko. *Limaamiiɓe tan nun woodi laawol ƴakkugo ko.</verse>
				<verse number="5">Naa, on janŋay der tawreeta Muusa, no limaamiiɓe gollotooɓe der suudu Alla waɗiri ko haanaa der nyalaane siwteteene? Amma e nun fu ɓe gaccaaka.</verse>
				<verse number="6">Mii wi'a on e gooŋa, ɓurɗo suudu Alla mawnugo nun woni ɗo.</verse>
				<verse number="7">To on paamiino ko haala Alla kaa ɗo fillitii: ‟Yurmeene jiɗumi, hinaa sadakaaji kiiseteeɗi”, on kiitataakono himɓe ɓe walaa gacce.»</verse>
				<verse number="8">Gam *Ɓii neɗɗo nun laatii Joomiraawo nyalaane siwteteene.»</verse>
				<verse number="9">Yeesu yawti diga ɗon, yahi der *suudu waajorde maɓɓe.</verse>
				<verse number="10">Gorko mo junŋo waatuŋo gom e tawaa ɗon, go tawaaɓe ɗon ƴami mo ƴanɗe ɗee ɗo, gam heɓa no gaccorii mo, wi'i: « Laawol hokkii nyawtiigu waɗee *nyalaane siwteteene na?»</verse>
				<verse number="11">O toontii ɓe, o wi'i: «To goɗɗo mooɗon e woodi baalel mum, go nyalaane siwteteene ŋel yanti der ɓunnu, joomum suttoytaa ŋel na?</verse>
				<verse number="12">Neɗɗo e ɓuri baala faa to woɗɗi! To non, laawol hokki ko wooɗi waɗee der nyalaane siwteteene.»</verse>
				<verse number="13">Den, o wi'i gorko on: «Foortu junŋo maa!» O foorti ŋo, ŋo yoofii hande no ŋoo to.</verse>
				<verse number="14">*Farisaaɓe wurtii, yahi dawraa dow no ɓe kalkirta Yeesu.</verse>
				<verse number="15">No Yeesu nani ka, yawti diga nokkuure nen, himɓe ɗuuɓɓe e tokki mo. O nyawti nyawɓe fu.</verse>
				<verse number="16">Den o waggini ɓe, to ɓe batu goɗɗo moy nun o laatii.</verse>
				<verse number="17">Ɗum laatike non gam haala annabi *Esaaya hebba, ka o wi'i:</verse>
				<verse number="18">«Nani gollotooɗo am mo cuɓumi. Kanko woni jiɗaaɗo am, mo ceyoriimi. Mi jippinan *Ruuhu am dow makko, o fiinan habaru foonnitaare dow lenyi fu.</verse>
				<verse number="19">O yeddontirtaa e goɗɗo, o falmataa goɗɗo, daane makko nanataake e laabi.</verse>
				<verse number="20">O heltataa ƴommal turiiŋal, o nyifataa fitilleel cuurtoowel, faa nyalaane o hokki foonnitaare jaalorgal.</verse>
				<verse number="21">Lenyi fu yowan hoolaare mum dow makko.»</verse>
				<verse number="22">Den, Yeesu waddanaa gorko bumɗo muumiɗinɗo, mo ginnool woni e mum. O nyawti mo faa muumo on e bata, e yi'a bo.</verse>
				<verse number="23">Haynaare nanŋi himɓe fu, ko ɓee bi'a: «Hinaa kanko woni *Ɓii Dawda na?»</verse>
				<verse number="24">Amma no *Farisaaɓe nani ka, yanti e wi'a: «E baawɗe ‟Beljebul” hooreejo ginnaaji nun o riiwirta ɗi.»</verse>
				<verse number="25">No Yeesu e anni miilooji maɓɓe, o wi'i ɓe: «Laamaare fu to seennirake e haɓa hoore mum, ne halkan. Ɗum bo to siire gom, maa bo wuro gom seennirii e haɓa hoore mum, ŋo wonataako.</verse>
				<verse number="26">To *Seyɗan seennirake e riiwa Seyɗan, den noy laamaare makko wonortoo?</verse>
				<verse number="27">To laatike e baawɗe ‟Beljebul” nun diiwiranmi ginnaaji, ɓiɓɓe mooɗon bo na, e baawɗe moy ɓe diiwirta ɗi? Gam majjum, kamɓe e ko'e maɓɓe nun laatoytoo hiitotooɓe on!</verse>
				<verse number="28">Amma to e *Ruuhu Alla nun diiwiranmi ginnaaji, eɗum holla no *Laamaare Alla warii faa to mooɗon.</verse>
				<verse number="29">Naa moy waawata ko naati wuro gorko semmenteejo, teeta jawdi makko, to o haɓɓay joomum taw. Amma to o haɓɓii mo, o waawan ko wuuwi ko woni der wuro ŋon fu.</verse>
				<verse number="30">Mo wonday e am fu, ganyo am nun. Mo wallay am hawritingo, sankitan nun.</verse>
				<verse number="31">Gam majjum, mii wi'a on: himɓe heɓan yaafuye hakkeeji mum, e kalluka ka ɓe bati. Amma batuɗo kalluka dow Ruuhu Ceniiɗo, yaafataake pay.</verse>
				<verse number="32">Batuɗo kalluka dow *Ɓii neɗɗo fu, heɓan yaafeego. Amma batuɗo kalluka dow Ruuhu Ceniiɗo, yaafataake der jaamanuuru nuu ɗo, e der jaamanuuru warannu.»</verse>
				<verse number="33">«To leggal e wooɗi, ɓiɓɓe maggal bo wooɗan. To leggal wooɗaa, ɓiɓɓe maggal bo wooɗataa, gam leggal fu, diga e ɓiɓɓe mum nun annitirtee.</verse>
				<verse number="34">Ɓiɓɓe bolle pure! Noy baawirton batugo booɗuka, onon laatiiɓe halluɓe? Gam ko hebbi der ɓerne, kan nun hunnuko wurtinta.</verse>
				<verse number="35">Neɗɗo geeto, wurtinan ko wooɗi diga booɗɗum ko suuɗii der ɓerne mum. Neɗɗo kalluɗo bo, wurtinan ko halli diga kalluɗum cuuɗiiɗum der ɓerne mum.</verse>
				<verse number="36">E gooŋa bi'anmi on: nyalaane darŋal himɓe toontoyto haalaaji baanji baanji ɗi ɓe bati fu.</verse>
				<verse number="37">Gam moy fu, haala mum nun wurtinta ɗum, ɗum bo ka doƴƴa ɗum kiita.»</verse>
				<verse number="38">Ɓaawo majjum, woɓɓe der *moodiɓɓe tawreeta e *Farisaaɓe, wi'i Yeesu: «Moodibbo, emen jiɗi gaɗanaa men kaayeefi.»</verse>
				<verse number="39">O toontii ɓe, o wi'i: «Himɓe jaamanuuru hallunu, coɓuɓe, e daarta kaayeefi. Ɓe ji'ataa kaayeefi gom, to hinaa kaayeefi annabi Yonas.</verse>
				<verse number="40">Yonas waɗii nyaloomaaje tati e jemmaaje tati der reedu linŋol manŋol. Hande non bo *Ɓii neɗɗo waɗirta nyaloomaaje tati e jemmaaje tati der leydi.</verse>
				<verse number="41">Nyalaane darŋal, himɓe Niniwe ummodoto e himɓe jaamanuuru nuu ɗo, gaccoo ɓe. Gam ɓe tuubii no ɓe nani waaji Yonas. Nani bo, ɓuruɗo Yonas nun woni ɗo!</verse>
				<verse number="42">Nyalaane darŋal, laamiiɗo debbo mo leydi hoore fuɗo ummodoto e himɓe jaamanuuru nuu ɗo, gaccoo ɓe. Gam o ƴiwoy diga kaddin leydi, o wari hettinaago haalaaji Suleymaanu kebbuɗi hakkillo. Nani bo, ɓuruɗo Suleymaanu nun woni ɗo!»</verse>
				<verse number="43">«To ginnool wurtike e neɗɗo, ŋol yahan ŋol yiilitoo nokkuuje joorɗe, eŋol daarta to ŋol siwtoto, amma ŋol heɓataa.</verse>
				<verse number="44">Den ŋol wi'an: ‟Mi wittitinto wuro am ŋo eggunoomi e mum.” To ŋol yottike, ŋol tawan goɗɗo walaa der wuro ŋon, eŋo wuuwaa, eŋo moƴƴinaa faa wooɗi.</verse>
				<verse number="45">Den, ŋol wittan, ŋol waddaa ginnaaji jeeɗiɗi goɗɗi ɓuruɗi ŋol hallugo. Ɗi naata e wuro ŋon, ɗi jooɗoo der maggo. Heennyitirde neɗɗo on ɓuran arandeere mum hallugo. Hande non ɗum laatantoo himɓe jaamanuuru hallunu nu.»</verse>
				<verse number="46">Wakkati Yeesu baddata e jama'aare, inniiko e miiraaɓe makko yottii. Ɓe darii yaasi, ɓee jiɗi baddugo mo.</verse>
				<verse number="47">Den, goɗɗo bati Yeesu, wi'i: «Inna maa e miiraaɓe maa e darii yaasi, e yiɗi baddugo maa.»</verse>
				<verse number="48">O toontii mo, o wi'i: «Moy woni inna am? Ɓey woni miiraaɓe am?»</verse>
				<verse number="49">O sappii aahiiɓe makko, o wi'i: «Inna am e miiraaɓe am nun ɗo.</verse>
				<verse number="50">Miiraaɓe am worɓe e rewɓe, e inna am woni, waɗooɓe ko *Baaba am gonuɗo dow kammu yiɗi.»</verse>
			</chapter>
			<chapter number="13">
				<verse number="1">Nyaanne mum, Yeesu wurtii wuro, yahi jooɗoy takkol maayo.</verse>
				<verse number="2">Jama'aare ɗuunne e howii mo, o ummii o naati laana diyam, o jooɗii. Himɓe fu e darii takkol maayo.</verse>
				<verse number="3">O bati ɓe kujje ɗuuɗɗe e ballaaji. O wi'i ɓe: «Aawoowo nun wurtii aawoygo.</verse>
				<verse number="4">No o aawata, awdiiri gonni yani sera laawol, pooli wari soppi ni.</verse>
				<verse number="5">Gonni bo yani e kaaƴe to leydi ɗuuɗaa, ni fuɗi ɗon maa ɗon, gam ni heɓay to leydi luggi.</verse>
				<verse number="6">Amma no naaŋe nyawli, ŋe wuli ni. Ni yoori, gam ni walaa ɗaɗi.</verse>
				<verse number="7">Gonni bo yani caka gi'e. Gi'e mawni, ɓiɗɗi ni.</verse>
				<verse number="8">Gonni bo yani e leydi geeri, ni fuɗi, ni rimi ɓikkol: Gonni rimi gite hewre, gonni lasoy tati, gonni bo laso e sappo.</verse>
				<verse number="9">Gooduɗo noppi fu nana!»</verse>
				<verse number="10">Aahiiɓe Yeesu ɓattii, ƴami mo, wi'i: «Ume waɗi ko aa baddira himɓe e ballaaji?»</verse>
				<verse number="11">O toontii ɓe, o wi'i: «Onon, on kokkaama faamugo asiiri *Laamaare Alla, amma kamɓe, ɓe keɓay ɗum.</verse>
				<verse number="12">Gam gooduɗo nun ɓeydantee faa ɗuuɗa. Anni mo woodaa, baa seɗɗa ko woodi, teetete.</verse>
				<verse number="13">Gam majjum, baddiranmi ɓe e ballaaji: ‟Gam ɓee daara, amma ɓe ji'ataa, Ɓee kettinoo, amma ɓe nanataa, ɓe paamataa bo.”</verse>
				<verse number="14">Hande non ka Alla batunoo e hunnuko annabi *Esaaya hebbiri dow maɓɓe: ‟On nanan faa wooɗa, amma on paamataa fuy, on daaran faa wooɗa, amma on ji'ataa fuy.</verse>
				<verse number="15">Gam himɓe lenyol ŋol ɓerɗe mum laatike joorɗe. Ɓe cukkii noppi maɓɓe, ɓe muunnii gite maɓɓe, gam to ɓe ji'u to ɓe nanu e noppi maɓɓe, hakkillo maɓɓe bo to faamu, hakko ɓe tuuba, mi nyawta ɓe.”</verse>
				<verse number="16">Amma onon, barke laatanike on, gam gite mooɗon e yi'a, noppi mooɗon bo e nana!</verse>
				<verse number="17">E gooŋa batanmi on, annabiiɓe ɗuuɓɓe, e foonnitiiɓe ɗuuɓɓe yiɗiino yi'a ko ji'oton, amma ɓe ji'ay. Ɓe jiɗiino ɓe nana ko nanoton, amma ɓe nanay.»</verse>
				<verse number="18">«Onon, kettinee ko ballool aawoowo ŋol fillitii.</verse>
				<verse number="19">To neɗɗo e hettinoo haala *Laamaare Alla, go o faamataa ka, Kalluɗo nun suttata ka der ɓerne makko. Kanko nandi e awdiiri caamuni sera laawol.</verse>
				<verse number="20">Goɗɗo e nandi e awdiiri caamuni to kaaƴe. Kanko to o nanii haala Alla, ɗon maa ɗon o jaɓa ka e seyo.</verse>
				<verse number="21">Amma ka waɗataa ɗaɗi der makko, wakkati seɗɗa tan o wonoto. To ɓillaaje, ɗum bo tooraaji yottake gam haala kan, o woppa ka law.</verse>
				<verse number="22">Goɗɗo e nandi e awdiiri caamuni to gi'e woni. To o nanii haala Alla, ɓillaaje duuniyaaru e yidde jawdi ɓiɗɗa ka, ka rimataa ɓikkol.</verse>
				<verse number="23">Amma goɗɗo e nandi e awdiiri caamuni to leydi geeri. To o nanii haala Alla, o faama ka. Kanko o riman ɓikkon. Gokkon hewre, gokkon lasoy tati, gokkon bo laso e sappo.»</verse>
				<verse number="24">Yeesu waɗani ɓe kade ballool gonŋol, wi'i: «*Laamaare Alla e nandi e gorko aawuɗo awdiiri geeri e gesa mum.</verse>
				<verse number="25">No himɓe fu ɗaani, ɗon ganyo makko wari, aawi fuɗo kalluko caka alkamaari nin, yawti.</verse>
				<verse number="26">No alkamaari fuɗi e sawtina, den fuɗo kalluko bo suppitii.</verse>
				<verse number="27">Gollotooɓe jom gesa wari, wi'i mo: ‟Joomiraawo, awdiiri geeri bane aawuɗaa der gesa maa na? Diga toy fuɗo kalluko koo ɗo ƴiwi?”</verse>
				<verse number="28">O toontii ɓe, o wi'i: ‟Ganyo nun waɗi ɗum.» Den, gollotooɓe ɓen ƴami mo, wi'i: «Men jaha men ɗoofaa fuɗo kalluko kon na?”</verse>
				<verse number="29">O toontii ɓe, o wi'i: ‟Aawo, gam to oon ɗoofa fuɗo kalluko, on kawran e alkamaari.</verse>
				<verse number="30">Accee ɗum mawnida faa wakkati dugge yottoo. To wakkati dugge yottake, mi wi'an ruggooɓe am ɗoofa fuɗo kalluko kon taw, haɓɓa ko, watta der yiite. Amma alkamaari, ɓe kawrita ɗum der beemal am.”»</verse>
				<verse number="31">Yeesu waɗani ɓe ballool gonŋol, wi'i: «*Laamaare Alla e nandi e ɓinŋel mutaadihi, ŋel goɗɗo etti aawi der gesa mum.</verse>
				<verse number="32">Ɓinŋel mutaadihi ɓuri ɓikkol leɗɗe kara li'o fu faanɗugo. Amma to ŋel fuɗi, eŋel ɓura leɗɗe kara li'o mawnugo, ŋel laatoo leggal manŋal faa pooli waɗa daɗɗa mum dow licce maggal.»</verse>
				<verse number="33">O waɗani ɓe ballool gonŋol, o wi'i: «*Laamaare Alla e nandi e ƴuufinirɗum, ɗum debbo etti hawrontiri e conni etorɗe tati, ko ni ƴuufini conni laawaani nin fu.»</verse>
				<verse number="34">E ballaaji nun Yeesu baddiri himɓe huune ɗum fu. O badday ɓe to hinaa e ballaaji.</verse>
				<verse number="35">O waɗii ɗum gam hebbingo haala ka annabiijo batunoo, wi'i: «Mi maɓɓitan hunnuko, mi bata e ballaaji, mi batan, mi wurtina kujje cuuɗinooɗe diga ko duuniyaaru tagaa.»</verse>
				<verse number="36">Ɓaawo majjum, Yeesu acci himɓe, hooti wuro. Aahiiɓe makko ɓattii, ƴami mo, wi'i: «Faantin men ballool fuɗo kalluko der gesa.»</verse>
				<verse number="37">O toontii ɓe, o wi'i: «Aawuɗo aawdi booɗuni woni *Ɓii neɗɗo.</verse>
				<verse number="38">Gesa ŋan woni duuniyaaru. Awdiiri geeri woni fotuɓe naata der *Laamaare Alla, fuɗo kalluko woni, tokkuɓe Kalluɗo.</verse>
				<verse number="39">Ganyo aawuɗo fuɗo kalluko woni *Ibiliisa, dugge laati nun nyalaane darŋal, ruggooɓe bo laatii *malaykaaɓe.</verse>
				<verse number="40">Hande no fuɗo kalluko ɗoofirtee wattee e yiite, hande non ɗum laatotoo nyalaane darŋal.</verse>
				<verse number="41">*Ɓii neɗɗo lilan malaykaaɓe mum, wurtina doƴƴooɓe himɓe der hakke, e waɗooɓe ko halli der laamaare mum.</verse>
				<verse number="42">O faɗɗan ɓe der yiite jahannama, ton ɓe bullata, ɓe ƴakkontira nyiiƴe.</verse>
				<verse number="43">Amma wakkati mum, foonnitiiɓe jalbitinto hande naaŋe der *Laamaare *Baaba mum. Gooduɗo noppi fu, nana!»</verse>
				<verse number="44">«*Laamaare Alla e nandi e jawdi cuuɗiini der gesa. Goɗɗo hocciri ni, witti suuɗitii ni. Ɓerne makko weli puy, den o yahi o sippoy ko o woodi fu, gam o sooda gesa ŋan.»</verse>
				<verse number="45">«Faa hanne *Laamaare Alla e nandi e tenkotooɗo daartoowo sokiyaaje dime.</verse>
				<verse number="46">No o yi'i sokiyaaje dime, o sippoy ko o woodi fu, o soodi ɗe.»</verse>
				<verse number="47">«*Laamaare Alla e nandi kade e taaruwol paɗɗaaŋol der maayo, nanŋoy liƴƴi feere feereeji.</verse>
				<verse number="48">No ŋol hebbi, suuɓotooɓe fooɗi ŋol, wurtini far fonŋo, ɓe jooɗii ɓe cuɓitii ɗi. Ɓe gatti liƴƴi booɗɗi der killaaje, ɓe boppi ɗi nafataa goɗɗum.</verse>
				<verse number="49">Hande non ɗum laatotoo nyaanne duuniyaaru timmata. *Malaykaaɓe waran suttontira halluɓe e wooɗuɓe.</verse>
				<verse number="50">Ɓe paɗɗan halluɓe der yiite manŋe, ɓe bulla, ɓe ƴakkontira nyiiƴe.»</verse>
				<verse number="51">Yeesu ƴami ɓe, wi'i: «On paamii huune ɗum fu na?» Ɓe toontii, ɓe bi'i: «Oo, men paamii.»</verse>
				<verse number="52">Den, o wi'i ɓe: «*Moodibbo tawreeta paamuɗo haala *Laamaare Alla, e nandi hande jom wuro, burtinoowo huune kesum e kiiɗɗum diga e jawdi mum.»</verse>
				<verse number="53">No Yeesu heennyi batugo e ballaaji, o yawti diga ɗon.</verse>
				<verse number="54">O witti genni makko to o mawni, oo waajoo der cuuɗi maɓɓe *baajorɗi. Ko haaynaare nanŋi himɓe hettinaniiɓe mo, ɓee bi'a: «Toy o heɓi annal iri ŋal ɗo, e baawɗe waɗugo kaayeefiiji ɗii ɗo?</verse>
				<verse number="55">E gooŋa, kanko bane woni ɓii ceɓoowo leɗɗe on na? Inniiko bane wi'etee Mariyama na? Miiraaɓe makko bane Yaakuuba, e Yusufu, e Simon, e Yahuuda na?</verse>
				<verse number="56">Enen e sakikiraaɓe makko rewɓe bane wondi ɗo na? Den, toy o heɓi ɗum ɗon fu?»</verse>
				<verse number="57">Ɗum haɗi ɓe goonɗingo mo. Gam majjum, o wi'i ɓe: «Annabiijo teddintaake der genni mum, e der wuro mum.»</verse>
				<verse number="58">O waɗay ɗon haaynaareeji ɗuuɗɗi gam ɓe goonɗinay mo.</verse>
			</chapter>
			<chapter number="14">
				<verse number="1">Wakkati majjum, *Eroodu hooreejo leydi *Galili nani Yeesu e batanee.</verse>
				<verse number="2">O wi'i jaggiiɓe makko: «Yuhaana gaɗoowo *batisi nun! O fintii. Kanjum acci oo woodi baawɗe waɗugo kaayeefiiji.»</verse>
				<verse number="3">Tawi *Eroodu hokkiino laawol Yuhaana nanŋee, haɓɓee, wattee der kasu. O waɗii ɗum sabbu Erodiya, debbo mawniiko, Filippu.</verse>
				<verse number="4">Gam Yuhaana wi'iino Eroodu: «Laawol hokkay maa koowaa mo.»</verse>
				<verse number="5">Eroodu e yiɗuno warugo mo, amma oo hula himɓe, gam himɓe fu e goonɗini no Yuhaana laati nun annabiijo.</verse>
				<verse number="6">No nyalaane juulɗe dingol *Eroodu yottii, ɓii Erodiya debbo naati e fija yeeso noddinaaɓe. Ɗum weli Eroodu puy.</verse>
				<verse number="7">O hunanii suka on, o hokkan ɗum huune ko ƴami fu.</verse>
				<verse number="8">Suka debbo on gollori ka inna mum tintini ɗum, wi'i Eroodu: «Wattanam ɗo hoore Yuhaana gaɗoowo *batisi der heeɗo!»</verse>
				<verse number="9">Ɓerne *Eroodu biisi, amma, gam sabbu o hunike yeeso noddinaaɓe makko, o hokki hunnuko ne hokkee suka debbo on.</verse>
				<verse number="10">O lili goɗɗo yaha wudditaa hoore Yuhaana der kasu.</verse>
				<verse number="11">Hoore nen waddaa der heeɗo, suka debbo on hokkaa. Kanko bo, o hokkoy inniiko.</verse>
				<verse number="12">Aahiiɓe Yuhaana wari etti ɓannu makko, uwoy. Ɓaawo majjum, ɓe jahi ɓe batoy Yeesu ko waɗi.</verse>
				<verse number="13">No Yeesu nani habaru on, o solti kanko tan, o naati laana, o yahi nokkuure deƴƴune. Himɓe nani ka, wurtoy diga ci'e mum, tokki mo e koyɗe.</verse>
				<verse number="14">No o wurti e laana, o yi'i jama'aare ɗuunne, yurmeene maɓɓe waɗi mo, den o nyawti nyawɓe tawaaɓe ɗon.</verse>
				<verse number="15">No kiikiiɗe waɗi, aahiiɓe makko ɓattii mo, wi'i: «Kiikiiɗe waɗii, kade bo, e ladde nun gonuɗen ɗo. Accu himɓe ɓen yawta, yaha der ci'e, soodaa ko nyaamata.»</verse>
				<verse number="16">Yeesu toontii ɓe, wi'i: «Doole bane ɓe jawta. Onon e ko'e mooɗon, kokkee ɓe ko ɓe nyaamata!»</verse>
				<verse number="17">Ɓe toontii mo, ɓe bi'i: «Peen joyo, e liƴƴi ɗiɗi tan gooduɗen ɗo.»</verse>
				<verse number="18">O wi'i ɓe: «Gaddanee am ɗum ɗo.»</verse>
				<verse number="19">O hokki hunnuko himɓe jooɗinee dow fuɗo. Den o etti peen joyo kon, e liƴƴi ɗiɗi ɗin, o tiggitii, o yetti Alla. O ŋappiti peen kon, o hokki aahiiɓe makko seennana jama'aare.</verse>
				<verse number="20">Ɓe fu ɓe nyaami ɓe kaari. Aahiiɓe hawriti ko horii, ɗum hebbi killaaje sappo e ɗiɗi.</verse>
				<verse number="21">Nyaamuɓe ɗum waɗii worɓe ujune joyo, rewɓe e sukaaɓe limaaka.</verse>
				<verse number="22">Ɗon maa ɗon, Yeesu dooli aahiiɓe mum naata laana, ardoo, jola fonŋo maayo. Wakkati mum, oo waynoo jama'aare.</verse>
				<verse number="23">Ɓaawo no o waynodii ɓe, o yawtiri dow waanne gam o waɗaa du'aare kanko tan. Foti kiikiiɗe waɗii, kanko tan bo woni ton.</verse>
				<verse number="24">Tawi laana ŋan woɗɗake diga e fonŋo, ko galmaaji diyam e fiya ŋa, gam ŋa jaɓɓitinto nun hennu.</verse>
				<verse number="25">No faanii weetugo, Yeesu yottii to maɓɓe, e yaha dow maayo e koyɗe.</verse>
				<verse number="26">No aahiiɓe makko yi'i mo oo yaha dow diyam e koyɗe, kulol manŋol nanŋi ɓe, ɓe bi'i: «*Beelu nun!» Ɓe darii ɓee kalɓa sabbu kulol.</verse>
				<verse number="27">Ɗon maa ɗon Yeesu wi'i ɓe: «Deƴƴitee! Min nun, to on kulee!»</verse>
				<verse number="28">Piyer toontii mo, wi'i: «Joomiraawo, to an nun e gooŋa, accu mi yaha dow diyam, mi wara to maa.»</verse>
				<verse number="29">O toontii mo, o wi'i: «War!» Piyer wurtii laana, e yaha dow diyam, e foonnii to Yeesu.</verse>
				<verse number="30">Amma no o yi'i hennu e satti, o huli, o fuɗɗi mutugo, den o halɓi, o wi'i: «Joomiraawo, faabam!»</verse>
				<verse number="31">Ɗon maa ɗon, Yeesu foorti junŋo mum, jogii mo, wi'i: «An mo goonɗinki paanɗuki, gam ume ko gaɗuɗaa seko?»</verse>
				<verse number="32">Ɓe fu ɗiɗo, ɓe naati laana, den, hennu darii.</verse>
				<verse number="33">Tawaaɓe der laana ŋan fu, sujidani Yeesu, wi'i: «E gooŋa, a laati nun *Ɓiɗɗo Alla!»</verse>
				<verse number="34">Ɓaawo no ɓe joli maayo, ɓe jottii leydi Genesaret.</verse>
				<verse number="35">Himɓe tawaaɓe nokkuure nen anniti mo. Ɓe lildi habaru der leydi nin fu, no o wari, ɓe gaddani mo nyawɓe fu.</verse>
				<verse number="36">Ɓee eela mo o acca nyawɓe ɓen meema baa kommulol toggoore makko tan. Hande non bo, meemuɓe ŋol fu e yoofoo.</verse>
			</chapter>
			<chapter number="15">
				<verse number="1">*Farisaaɓe e *moodiɓɓe tawreeta ƴiwoy *Urusaliima, wari to Yeesu, ƴami mo, wi'i:</verse>
				<verse number="2">«Ume waɗi ko aahiiɓe maa e waylita tawaaŋal kaakiraaɓe meeɗen? Gam ɓe lootataa juuɗe maɓɓe go ɓe nyaama.»</verse>
				<verse number="3">O toontii ɓe, o wi'i: «Onon bo na, ume waɗi go oon baylita sariyaaji Alla no fottiranta tawaaŋal mooɗon?</verse>
				<verse number="4">Gam Alla wi'i: ‟Teddin baaba maa e inna maa.” O wi'i kade: ‟Jennuɗo baaba mum, ɗum bo inna mum, joomum e haani waree.”</verse>
				<verse number="5">Amma onon, oon bi'a, to neɗɗo wi'ii baaba mum, ɗum bo inna mum: ‟Ko haani mi wallitiree laatike geɗu Alla, den doole bane ballitaa baaba maa e inna maa.”</verse>
				<verse number="6">Nun nun baylitirɗon haala Alla gam tawaaŋal mooɗon.</verse>
				<verse number="7">Onon munaafitiiɓe! *Esaaya waɗii annabaaku dow mooɗon, wi'i:</verse>
				<verse number="8">‟Lenyol ŋol ɗo, e hunnuko tan nun teddinirtammi, amma ɓerɗe maɓɓe e woɗɗodii am.</verse>
				<verse number="9">Ɓee cujidanammi, amma ɗum nafataa gam ko ɓe janŋinta laati nun miilooji himɓe.”»</verse>
				<verse number="10">Den, Yeesu noddi jama'aare, wi'i ɓe: «Kettinee, paamee faa wooɗa:</verse>
				<verse number="11">Ko naatata der hunnuko neɗɗo bane soɓinta mo. Amma ko wurtoto diga e hunnuko makko, kanjum soɓinta mo.»</verse>
				<verse number="12">Go aahiiɓe makko ɓattii, wi'i mo: «Aa anni haala maaɗa kan mettinii ɓerɗe *Farisaaɓe na?»</verse>
				<verse number="13">O toontii ɓe, o wi'i: «Aawre fu ne *Baaba am gonuɗo dow kammu aaway, ne ɗoofete.</verse>
				<verse number="14">Accee ɓe, wumuɓe ardiiɓe wumuɓe nun! To bumɗo e ardii bumɗo bannum, ɓe fu ɗiɗo, ɓe jantan der gayka.»</verse>
				<verse number="15">Piyer toontii mo wi'i: «Faamin men haala kan.»</verse>
				<verse number="16">Yeesu wi'i mo: «Onon bo, faa jooni on galaa faamu na?</verse>
				<verse number="17">On paamay huune ko naati e hunnuko fu, der reedu ɗum pa'i, den ɗum wurtoo na?</verse>
				<verse number="18">Amma ko wurtoto e hunnuko fu, der ɓerne ɗum ƴiwata, kanjum nun soɓinta neɗɗo.</verse>
				<verse number="19">Gam diga der ɓerne neɗɗo nun miilooji kalluɗi ƴiwata. Den ɗi gatta mo barol himɓe, jeenu, kaaruwaaku, guyka, seedaago fewre, e batugo kalluka.</verse>
				<verse number="20">Ɗum ɗon nun woni ko soɓinta neɗɗo. Amma nyaamugo lootay juuɗe mum hande no tawaaŋal holliri soɓintaa neɗɗo.»</verse>
				<verse number="21">Ɓaawo majjum, Yeesu yawti diga ɗon yahi der jeyde Tirus e Sidon.</verse>
				<verse number="22">Debbo Kananinkeejo, jeyaaɗo der leydi nin wari to makko, bati e daane towne, wi'i: «Joomiraawo, *Ɓii Dawda, yurmam! Ginnool nun toorata ɓiyam debbo sanne!»</verse>
				<verse number="23">Amma o toontaaki mo gokka. Ko aahiiɓe makko wi'i mo: «Riiwu mo, gam o accay halɓugo, oo tokkiri en.»</verse>
				<verse number="24">Yeesu toontii ɓe, wi'i: «Mi lilaaka maa to baali Isira'iila majjuɗi tan.»</verse>
				<verse number="25">Amma debbo on wari jiccii yeeso makko, wi'i: «Joomiraawo, war wallam!»</verse>
				<verse number="26">Yeesu toontii mo, wi'i: «Ɗum wooɗaa nyaamdu sukaaɓe ettee, faɗɗanee dawaaɗi.»</verse>
				<verse number="27">Debbo on wi'i: «Gooŋa nun Joomiraawo, amma dawaaɗi bo e suɓinoo nyaamdu caamoowol to joomiraaɓe mum nyaamata.»</verse>
				<verse number="28">Den, Yeesu toontii mo, wi'i: «Hey debbo, goonɗinki maa e mawni! Ɗum laatanee hande no jiɗirɗaa.» E wakkati on, ɓiyiiko yoofii.</verse>
				<verse number="29">Yeesu yawti diga ɗon, witti takkol maayo *Galili, eenci dow waanne, jooɗii ton.</verse>
				<verse number="30">Himɓe ɗuuɓɓe wari to makko, ɓe gaddani mo laƴooɓe, e wumuɓe, e moofiɗinɓe, e muumiɗinɓe, e nyawɓe nyawuuji feere feere. Ɓe desi ɓe ley koyɗe Yeesu.</verse>
				<verse number="31">Haynaare nanŋi himɓe, no ɓe ji'i muumiɗinɓe e bata, moofiɗinɓe e yoofoo, laƴooɓe e yaha deydey, wumuɓe bo e yi'a. Ɓe teddini Alla mo Isira'iila.</verse>
				<verse number="32">Yeesu noddi aahiiɓe mum, wi'i: «Himɓe ɓee e yurminoo am. Gam waɗii balɗe tati ɓee gondi e am, ɓe goodaa ko ɓe nyaamata. Mi yiɗaa bo riiwugo ɓe ɓe jawta e rafo, gam to rafo doƴƴu ɓe e laawol.»</verse>
				<verse number="33">Aahiiɓe makko wi'i mo: «Toy keɓeten nyaamdu ko nyaannata jama'aare nee ɗo e ladde haro ɗo?»</verse>
				<verse number="34">O ƴami ɓe, o wi'i: «Peen noyo gooduɗon?» Ɓe toontii mo, ɓe bi'i: «Peen jeeɗiɗo e likkol pettol seɗɗa.»</verse>
				<verse number="35">Ɓaawo majjum, o hokki hunnuko jama'aare jooɗoo e leydi.</verse>
				<verse number="36">O etti peen jeeɗiɗo, e likkon seɗɗa kon. O yetti Alla, o ŋappiti, o hokki aahiiɓe makko, ɓe ceennani jama'aare.</verse>
				<verse number="37">Ɓe fu ɓe nyaami faa ɓe kaari. Ɓe kawriti ko horii, hebbi killaaje jeeɗiɗi.</verse>
				<verse number="38">Nyaamuɓe ɗum waɗii worɓe ujune nayo, rewɓe e sukaaɓe limaaka.</verse>
				<verse number="39">Ɓaawo mum Yeesu waynii ɓe. Den, o naati laana, o yahi leydi Magadan.</verse>
			</chapter>
			<chapter number="16">
				<verse number="1">*Farisaaɓe e *Sadukiiɓe wari jarbaago Yeesu. Ɓe ƴami mo o waɗana ɓe kayniiɗum ƴiwuɗum diga kammu.</verse>
				<verse number="2">O toontii ɓe, o wi'i: «[To on ji'ii dow kammu e wojji kiikiiɗe, oon bi'a: ‟Nokkuuje wooɗan.”</verse>
				<verse number="3">Subaka bo, to on ji'ii kammu e wojji e niɓɓi, oon bi'a: ‟Diyam toɓan.” Oon anni suttontirgo ko waɗotoo dow kammu, amma on baaway suttontirgo maane wakkatiire nee ɗo!]</verse>
				<verse number="4">Himɓe jaamanuuru hallunu, coɓuɓe, e daarta kaayeefi. Ɓe ji'ataa kaayeefi gom, to hinaa kaayeefi Yonas.» Ɓaawo majjum, o acci ɓe, o yawti.</verse>
				<verse number="5">No aahiiɓe jolata fonŋo maayo far to, ɓe jeggiti ko etti peen.</verse>
				<verse number="6">Yeesu wi'i ɓe: «Kakkilee, deenee ko'e mon e ƴuufinirɗum *Farisaaɓe e ɗum *Sadukiiɓe.»</verse>
				<verse number="7">Aahiiɓe darii e wi'ontira hakkune mum: «Gam en ettay peen acci oo bata ka.»</verse>
				<verse number="8">Yeesu anniti ka ɓe batata, wi'i ɓe: «Ko waɗi oon badda hakkune mon, oon batana dullere mooɗon jogaago peen? Onon ɓe goonɗinki paanɗuki!</verse>
				<verse number="9">E gooŋa faa jooni on paamay na? On ciwtoray peen joyo ko ceennanmi worɓe ujune joyo, e killaaje ɗe kebbinɗon ko horii na?</verse>
				<verse number="10">On ciwtoray bo peen jeeɗiɗo ko ceennanmi worɓe ujune nayo, e killaaje ɗe kebbinɗon ko horii na?</verse>
				<verse number="11">Noy waɗi go on paamay no haala peen bane batananmi, wakkati bi'umi on, kakkilanee *ƴuufinirɗum *Farisaaɓe e ɗum *Sadukiiɓe?»</verse>
				<verse number="12">Den, ɓe paami no ƴuufinirɗum conni peen bane o batanta, amma, ekkitinol *Farisaaɓe e ŋol Sadukiiɓe.</verse>
				<verse number="13">Yeesu yahii leydi Kaysariya Filippu. O ƴami aahiiɓe makko, o wi'i: «Moy himɓe wi'ata *Ɓii neɗɗo e laatii?»</verse>
				<verse number="14">Ɓe toontii mo, ɓe bi'i: «Woɓɓe e wi'a, a laati nun Yuhaana gaɗoowo *batisi. Woɓɓe e wi'a, an woni annabi Eliya. Woɓɓe kade e wi'a, an woni annabi Yeremiya, to ɗum bo gooto der annabiiɓe.»</verse>
				<verse number="15">Yeesu ƴami ɓe, onon bo na: «Moy bi'oton mii laatii?»</verse>
				<verse number="16">Simon Piyer toontii mo, wi'i: «An woni *Almasiihu, *Ɓiɗɗo Alla yonkinteejo.»</verse>
				<verse number="17">Den Yeesu ettitii haala wi'i mo: «Barke laatanii maa, an Simon ɓii Yonas. Gam neɗɗo bane hollitin maa ɗum, amma *Baaba am gonuɗo dow kammu hollitin maa ɗum.</verse>
				<verse number="18">Min bo, mii wi'ee, an woni Piyer, waato hayre. Dow hayre nen mahanmi Eklesiya am, baa joonne maayɓe waawataa ko jaalii ka.</verse>
				<verse number="19">Mi hokkete maɓɓitirgel *Laamaare Alla. Ko caliɗaa e leydi ɗo, salaama dow kammu. Ko jaɓuɗaa e leydi ɗo bo, jaɓaama dow kammu.»</verse>
				<verse number="20">Den, Yeesu waggini aahiiɓe mum, e semme, wi'i to ɓe batu goɗɗo, no kanko nun woni Almasiihu.</verse>
				<verse number="21">Diga wakkati mum, Yeesu fuɗɗi faamingo aahiiɓe mum wi'i e haani o yaha *Urusaliima. Ton dottiiɓe e *limaamiiɓe, e *moodiɓɓe tawreeta tooroyta mo puy, ɓe bara mo. Amma nyalaane tatawre, o fintan.</verse>
				<verse number="22">Den, Piyer yaari mo sera, wooltani mo wi'i: «Joomiraawo, Alla haɗu ɗum! Iri majjum tawataa maa!»</verse>
				<verse number="23">Yeesu yeeƴitii, wi'i Piyer: «An *Seyɗan, wittu ɓaawo am! A laati nun ko doƴƴatammi. Miilooji maa ƴiway to Alla, to himɓe ɗi ƴiwi!»</verse>
				<verse number="24">Den Yeesu wi'i aahiiɓe mum: «Jiɗuɗo tokkugo am fu, acca miijaanaago hoore mum, etta leggal mum palaaŋal, tokkammi.</verse>
				<verse number="25">Gam jiɗɗo hisingo yonki mum, dullan ki. Amma, majjinɗo yonki mum gam am, hisinan ki.</verse>
				<verse number="26">To neɗɗo heɓii huune fu der duuniyaaru ɗo, ko yonki mum halki, ume ɗum nafi mo? Naa ume neɗɗo waawata ko hokki gam sooditaago yonki mum?</verse>
				<verse number="27">Gam *Ɓii neɗɗo waran e tedduŋal *Baaba mum, e *malaykaaɓe mum. Den o yoɓan moy fu ko waɗi der golle mum.</verse>
				<verse number="28">E gooŋa batanmi on, tawaaɓe ɗo, woɓɓe mum maayataa, ko ɓe ji'a Ɓii neɗɗo e warida e laamaare mum.»</verse>
			</chapter>
			<chapter number="17">
				<verse number="1">Ɓaawo balɗe jeego'o, Yeesu yahidi e Piyer e Yaakuuba e minyum Yuhaana. O yaari ɓe sera, faa dow waanne towune.</verse>
				<verse number="2">Tagudi makko waylitii yeeso maɓɓe. Yeeso makko e jalba hande naaŋe, gineeji makko rawni tar hande jayŋol.</verse>
				<verse number="3">Muusa e Eliya suppitanii ɓe, e badda e makko.</verse>
				<verse number="4">Piyer etti haala wi'i Yeesu: «Joomiraawo, wonaago men ɗo e wooɗi. To aa yiɗi, mi darnan ɗo bukaaji tati: an wooru, Muusa wooru, Eliya wooru.»</verse>
				<verse number="5">O heennyay batugo, ko duulel jalboowel gom wari ommi ɓe. Ɗon daane gom ƴiwi der duulel ŋel, wi'i: «Oo ɗo laatii *Ɓiɗɗo am jiɗaaɗo, mo cuɓumi. Kettinanee mo!»</verse>
				<verse number="6">No aahiiɓe nani daane nen, ɓe jani, ɓe kippii e leydi, ɓe kuli sanne.</verse>
				<verse number="7">Yeesu ɓattii, meemi ɓe, wi'i: «Ummee, to on kulee.»</verse>
				<verse number="8">Den, ɓe ɓanti gite, ɓe ji'ay goɗɗo, sey Yeesu tan.</verse>
				<verse number="9">No ɓe jippotoo diga dow waanne nen, Yeesu waggini ɓe, wi'i: «To on batee goɗɗo ko ji'uɗon, faa to *Ɓii neɗɗo fintii diga e maayɓe.»</verse>
				<verse number="10">Den, aahiiɓe makko ƴami mo, wi'i: «Gam ume ko *moodiɓɓe tawreeta e wi'a: ‟Eliya nun artata wara”?»</verse>
				<verse number="11">O toontii ɓe, o wi'i: «Gooŋa nun, Eliya nun artata wara, moƴƴina huune fu.</verse>
				<verse number="12">Amma mii wi'a on, Eliya wari ko. Amma ɓe annitay mo, ɓe gaɗanii mo ko ɓe jiɗi fu. Hande non ɓe toorirta Ɓii neɗɗo bo.»</verse>
				<verse number="13">Aahiiɓe faami no haala Yuhaana gaɗoowo *batisi nun o batanta ɓe.</verse>
				<verse number="14">No ɓe bittoy to jama'aare woni, gorko gom wari jiccii yeeso Yeesu.</verse>
				<verse number="15">O wi'i: «Joomiraawo, yurma ɓiyam gorko! Ginnool nun woni e makko, eŋol toora mo puy. To ŋol ummanake mo, eŋol doƴƴa mo der yiite, nokkun bo der diyam.</verse>
				<verse number="16">Mi yaarii mo to aahiiɓe maa, amma ɓe baaway ko nyawti mo.»</verse>
				<verse number="17">Yeesu toontii, wi'i: «Hey, onon himɓe jaamanuuru hallunu, ɓe walaa goonɗinki! Faa dey gondanmi e mooɗon? Faa dey tokkanmi munyango on? Gaddanee am mo ɗo!»</verse>
				<verse number="18">Yeesu falmi ginnool tawaaŋol der suka on, ŋol wurtii, o yoofii ɗon maa ɗon.</verse>
				<verse number="19">Ɓaawo majjum, aahiiɓe makko ƴami mo kamɓe tan, wi'i: «Ume acci men baaway ko riiwi ginnool ŋol?»</verse>
				<verse number="20">Yeesu toontii ɓe, wi'i: «Gam goonɗinki mooɗon e faanɗi. E gooŋa batanmi on: To goonɗinki mooɗon e foti baa hande ɓinŋel mutaadihi, on baawan ko wi'i waanne nee ɗo: ‟Eggu ɗo, jahaa to,” ne eggan bo. Walaa ko tampoton waɗugo.</verse>
				<verse number="21">[Amma, ginnool hande ŋol ɗo wurtataako to hinaa e du'aare, e suumaye.]»</verse>
				<verse number="22">No ɓe boositintoo der leydi *Galili, den Yeesu wi'i ɓe: «*Ɓii neɗɗo wattete der juuɗe himɓe.</verse>
				<verse number="23">Ɓe baran mo, amma nyalaane tatawre o fintan.» Ɓerɗe aahiiɓe makko biisii puy, no ɓe nani ka.</verse>
				<verse number="24">No Yeesu e aahiiɓe mum yottii Kafarnahum, jaɓooɓe ceede faada suudu Alla ɓattii Piyer, wi'i mo: «Moodibbo mooɗon yoɓataa woni ceede faada suudu Alla?»</verse>
				<verse number="25">Piyer toontii, wi'i: «Oo yoɓa.» No Piyer naati der wuro, Yeesu arti etti haala, wi'i: «Simon, ume miiluɗaa? Ɓey nun haani yoɓa ceede faada? Ɓiɓɓe genni nun naa hoɓɓe?»</verse>
				<verse number="26">Piyer toontii, wi'i: «Hoɓɓe nun haani yoɓa.» Yeesu wi'i mo: «Den, ɓiɓɓe genni haanay yoɓa.</verse>
				<verse number="27">Amma, gam to en laatana himɓe fergere, yahu maayo. Tuunnu malimali maa, pitoɗaa linŋol ŋol artuɗaa nanŋuɗaa. Den ŋaaɓaa hunnuko maggol, a tawan ceede cardi der ɗon. Ikkinaa ɗe, joɓanaa en, min e maa.»</verse>
			</chapter>
			<chapter number="18">
				<verse number="1">Wakkati majjum, aahiiɓe Yeesu ɓattii, ƴami mo, wi'i: «Moy ɓuri manŋu der *Laamaare Alla?»</verse>
				<verse number="2">Yeesu noddi sukayel, darni ŋel yeeso maɓɓe,</verse>
				<verse number="3">wi'i: «E gooŋa batanmi on: to on baylitaaki laatiɗon hande sukahon petton, on naatoytaa der Laamaare Alla.</verse>
				<verse number="4">Gam majjum, leesinɗo hoore mum, hande sukayel ŋel ɗo, kanko nun ɓurata manŋu der Laamaare Alla.</verse>
				<verse number="5">Jaɓɓiiɗo sukayel pettel hande ŋel ɗo, e inne am, min nun joomum jaɓɓii.»</verse>
				<verse number="6">«Amma to goɗɗo doƴƴii sukahon petton, goonɗinkon am, gooten mum der hakke, ɗum ɓuranno hoyango mo, o haɓɓanee namarde e daane, o faɗɗee caka maayo.</verse>
				<verse number="7">Bone laatanii duuniyaaru nuu, gam woodi ko doƴƴata himɓe der hakke. Waɗataako ko doƴƴata himɓe waray, amma bone laatanto laatiiɗo daliila majjum!</verse>
				<verse number="8">To junŋo maa, ɗum bo koyŋal maa nun waɗinte hakke, wudditin ɗe boppaa to woɗɗi. Ɗum ɓurante wooɗugo, naataa aljanna e koyŋal gootal, ɗum bo e junŋo wooto, e no paɗɗirteɗaa e koyɗe maa ɗiɗi, ɗum bo e juuɗe maa ɗiɗi der yiite tabitiiŋe.</verse>
				<verse number="9">To bo itere maa nun waɗintee hakke, ɗoofu ne boppaa to woɗɗi. Ɗum ɓurante hoyugo naataa aljanna e itere woore, e no paɗɗirteɗaa e gite maa ɗiɗi der yiite jahannama.»</verse>
				<verse number="10">«Kakkilee, to on jawee baa gooten der sukahon petton kon. Gam mii wi'a on, *malaykaaɓe makkon, e darii wakkati fu, dow kammu e daara yeeso *Baaba am gonuɗo dow kammu. [</verse>
				<verse number="11">Gam *Ɓii neɗɗo warii hisingo majjuɓe.]</verse>
				<verse number="12">Kaye miiluɗon? To neɗɗo e woodi baali hewre, go baala goota majji, o accataa lasooji naay e sappo e jeenay koriiɗi dow waanne, o daartaa majjuŋa ŋan na?</verse>
				<verse number="13">E gooŋa batanmi on: to o yiitii ŋa, o seyorto ŋa ɓura lasooji naay e sappo e jeenay koriiɗi, ɗi majjay.</verse>
				<verse number="14">Hande non Baaba mooɗon gonuɗo dow kammu yiɗaa baa gooto, der sukahon kon, majja.»</verse>
				<verse number="15">«To banniraawo maa woofanii maa, yahu to makko an tan, kollaa mo onon ɗiɗo. To o nootike, a heɓitake mo.</verse>
				<verse number="16">Amma to o hettinaaki ka kollataa mo, den wittu, jahidaa e neɗɗo gooto, ɗum bo ɗiɗo, gam haala kan moƴƴinee yeeso seedeeɓe ɗiɗo, ɗum bo tato.</verse>
				<verse number="17">To o salike hettinanaago ɓe, den batu ka Eklesiya. To o salike hettinanaago Eklesiya bo, den fu daaree mo hande keefeero, ɗum bo jaɓoowo ceede faada.</verse>
				<verse number="18">E gooŋa batanmi on: Huune fu ko caliɗon e leydi ɗo, salaama dow kammu. Ko jaɓuɗon e leydi ɗo, jaɓete bo dow kammu.»</verse>
				<verse number="19">Mii bata on kade e gooŋa: «To himɓe ɗiɗo e duuniyaaru ɗo nannantirii dow huune ko ɓe eelata, *Baaba am gonuɗo dow kammu hokkan ɓe ɗum.</verse>
				<verse number="20">Gam to himɓe ɗiɗo ɗum bo tato e hawritii e inne am, mi na'on caka maɓɓe.»</verse>
				<verse number="21">Den Piyer ɓattii Yeesu, ƴami mo, wi'i: «Joomiraawo, de noy nun haani mi yaafano banniraawo am to o woofanii am? De jeeɗiɗi na?»</verse>
				<verse number="22">Yeesu toontii mo, wi'i: «De jeeɗiɗi tan bane bi'umaa mi, amma de lasoy tati e sappo faa de jeeɗiɗi.</verse>
				<verse number="23">Hande non *Laamaare Alla e nandi e laamiiɗo gom jiɗuɗo gollotooɓe mum liisanoo ɗum jawdi muuɗum.</verse>
				<verse number="24">No o fuɗɗi liisaaɗe, ɓe gaddani mo joganiiɗo mo ceede cardi miliyooji ɗuuɗɗi.</verse>
				<verse number="25">Gorko on woodaa ko yoɓirta mo. Den, laamiiɗo on hokki laawol o sippee, kanko e deekiiko, e sukaaɓe makko, e ko o woodi fu, gam o yoɓa nyamaane nen.</verse>
				<verse number="26">Gollotooɗo on jiccii yeeso makko, eeli mo, wi'i: ‟Joomiraawo Munyanam, mi yoɓete fu!”</verse>
				<verse number="27">Joomiraawo on yurmii mo, yaafanii mo nyamaane nen, acci mo, o yawti.</verse>
				<verse number="28">No o wurtii, o fotti e banniraawo makko joganiiɗo mo ceede cardi hewre. O gattii mo, o ɗeɗɗi daane makko, o wi'i: ‟Yoɓam ceede am!”</verse>
				<verse number="29">Banniiko jiccii, eeli mo, wi'i: ‟Munyanam, mi yoɓete!”</verse>
				<verse number="30">Amma o jaɓay. O yaari mo o maɓɓoy der kasu, faa de o yoɓidi nyamaane nen fu.</verse>
				<verse number="31">No banniraaɓe makko gollotooɓe horiiɓe yi'i ko waɗi, mone maɓɓe ummii puy, ɓe jahi ɓe batoy joomiraawo maɓɓe ko waɗi.</verse>
				<verse number="32">Den, joomiraawo on nodditii gollotooɗo on, wi'i mo: ‟An gollotooɗo kalluɗo! Mi yaafanakeno maa nyamaane joganinoɗaa am fu, gam a sawrinii am.</verse>
				<verse number="33">An bo, haanayno jurmoɗaa banniraawo maa hande no jurmoriimaa mi na?”</verse>
				<verse number="34">Mone waɗi joomiiko, watti mo e juuɗe hiitotooɓe. O maɓɓaa der kasu, faa de o yoɓidi nyamaane nen fu. Den Yeesu ɓeydi wi'i:</verse>
				<verse number="35">‟Hande non *Baaba am gonuɗo dow kammu waɗanta on to moy mooɗon fu yaafanaaki banniraawo mum e ɓerne woore.”»</verse>
			</chapter>
			<chapter number="19">
				<verse number="1">No Yeesu heennyi fillaaji ɗin, o yawti diga *Galili, o yahi Yahudiya, far fonŋo maayo Urdun.</verse>
				<verse number="2">Jama'aare ɗuunne e tokki mo, den o nyawti ton nyawɓe.</verse>
				<verse number="3">Woɓɓe der *Farisaaɓe wari to makko, ƴami mo gam jarboo mo, wi'i: «Gorko e woodi laawol seera debbo mum, baa to gam daliila kaye nun na?»</verse>
				<verse number="4">O toontii ɓe, o wi'i: «On janŋay ko winnaa e dewtere na? Diga fuɗɗoode Alla tagii gorko e debbo.»</verse>
				<verse number="5">O wi'i: ‟Gam majjum gorko accan baaba mum e inna mum, takkontira e debbo mum, ɓe fu ɗiɗo, ɓe laatoo ɓannu gootol.”»</verse>
				<verse number="6">Hande non ɓe laatataako kade ɗiɗo, amma ɓannu gootol. Den kan, to neɗɗo seennu ko Alla hawti.</verse>
				<verse number="7">*Farisaaɓe ɓen ƴami mo, wi'i: «Gam ume ko Muusa wi'i gorko hokka debbo ɗerewol ceergal to oo seera mo?»</verse>
				<verse number="8">Yeesu toontii ɓe, wi'i: «Gam sabbu yoorugo ɓerɗe mooɗon nun acci ko Muusa hokki on laawol ceeron rewɓe mooɗon. Amma diga fuɗɗoode, ɗum laataakino non.</verse>
				<verse number="9">E gooŋa bi'anmi on, ceeruɗo debbo mum to hinaa gam daliila jeenu, to o hoowi goɗɗo, o waɗii jeenu.»</verse>
				<verse number="10">Aahiiɓe makko wi'i mo: «To non non nun haala gorko e debbo laatii, gomma to neɗɗo ɓaŋu.»</verse>
				<verse number="11">Yeesu toontii ɓe, wi'i: «Himɓe fu bane waawata ko jaɓi haala kan, sey ɓe Alla hokki ɗum tan.</verse>
				<verse number="12">E woodi rimaaɓe e laatii waatoraaɓe. Woɓɓe bo himɓe nun watti ɓe ɗum. Woɓɓe kan ɓaŋataa gam daliila *Laamaare Alla. Baawuɗo ko jaɓi haala kan fu, jaɓa!»</verse>
				<verse number="13">Ɓaawo majjum, himɓe waddani Yeesu sukahon petton, gam o yowa juuɗe makko dow makkon o du'anoo kon, amma aahiiɓe makko nyaasitii ɓe.</verse>
				<verse number="14">Den Yeesu wi'i ɓe: «Accee sukahon petton wara to am, to on kaɗee kon, gam *Laamaare Alla laatani nun wa'uɓe hande makkon.»</verse>
				<verse number="15">O yowi juuɗe makko dow makkon, den o yawti diga ɗon.</verse>
				<verse number="16">Gojankeejo gom ɓattii Yeesu, ƴami mo, wi'i: «Moodibbo, booɗɗum ume haani mi waɗa, go mi heɓa yonki tabitiiki?»</verse>
				<verse number="17">Yeesu wi'i mo: «Ko waɗi aa ƴamammi dow ko wooɗi? Alla tan woni booɗɗo! To aa yiɗi heɓugo yonki tabitiiki, sey tokkaa sariyaaji.»</verse>
				<verse number="18">Gorko on ƴami Yeesu, wi'i: «Ɗiye nun sariyaaji ɗin?» Yeesu toontii mo, wi'i: «Taa waru neɗɗo, taa jeenu, taa wujju, taa seeda fewre.</verse>
				<verse number="19">Teddin baaba maa e inna maa, den jiɗaa banniraawo maa hande no jiɗirɗaa hoore maa.»</verse>
				<verse number="20">Gojankeejo on wi'i mo: «Mii jogii sariyaaji ɗii ɗon fu. Ume nun horii kade?»</verse>
				<verse number="21">Yeesu wi'i mo: «To aa yiɗi laatoɗaa kebbuɗo, yahu cippaa ko gooduɗaa, kokkaa talakaaɓe ceede majjum. Den a heɓan jawdi dow kammu. Ɓaawo majjum, garaa tokkaa am.»</verse>
				<verse number="22">No gojankeejo on nani haala kan, yawti e ɓerne biisiine, gam o laati nun jom jawdiijo.</verse>
				<verse number="23">Den, Yeesu wi'i aahiiɓe mum: «E gooŋa batanmi on, eɗum saɗi jom jawdiijo naata der *Laamaare Alla!</verse>
				<verse number="24">Mii batitoo on ka kade, eɗum ɓuri hoyugo, jelooba wurtoroo e hinere baatal, e no jom jawdiijo naatirta der Laamaare Alla.»</verse>
				<verse number="25">No aahiiɓe makko nani ka, haaynaare nanŋi ɗum, wi'i: «Den, moy waawata ko hisi?»</verse>
				<verse number="26">Yeesu daari ɓe, wi'i: «E himɓe, ɗum ɗon waɗataako, amma to Alla, huune fu waɗoto.»</verse>
				<verse number="27">Den, Piyer etti haala wi'i mo: «Minon, men accii huune fu men tokki maa. Ume nun laatantoo men?»</verse>
				<verse number="28">Yeesu wi'i ɓe: «E gooŋa batanmi on, to huune fu laatinaama kesum, *Ɓii neɗɗo jooɗoto e kittaal laamaare tedduŋal makko. Den, onon sappo e ɗiɗo tokkuɓe am, on jooɗoto dow kittaaje sappo e ɗiɗi, kiitoɗon lenyi Isira'iilaaɓe sappo e ɗiɗi.</verse>
				<verse number="29">Neɗɗo fu accuɗo wuro mum, e sakikiraaɓe mum worɓe e rewɓe, e baaba mum, ɗum bo inna mum, e sukaaɓe mum, e gese mum, gam am, o heɓan ko ɓuri ɗum, kade bo, o heɓan yonki tabitiiki.</verse>
				<verse number="30">Amma ɗuuɓɓe ardiiɓe jooni, laatoto sakitiiɓe, ɗuuɓɓe der sakitiiɓe jooni bo, laatoto ardiiɓe.»</verse>
			</chapter>
			<chapter number="20">
				<verse number="1">«*Laamaare Alla e nandi e jom gesa *innabooje. O wurtii subaka kecco, gam o daarta gollotooɓe, o yaara to gesa innabooje makko.</verse>
				<verse number="2">O nannantiri e gollotooɓe, o yoɓa ɓe nyalaane fu ceede cardi goote. Den o yaari ɓe gesa makko.</verse>
				<verse number="3">O wurtii jaka yanɗe jeenay, o tawi woɓɓe e jooɗii der luumo, woodaa gaɗeteeŋal.</verse>
				<verse number="4">O wi'i ɓe: ‟Jahee golloɗon, onon bo der gesa innabooje am, mi yoɓan on ko haani,”</verse>
				<verse number="5">kamɓe bo ɓe jahi. Jom gesa on witti kade caka nyalooma e yanne tati, o waɗi hande non.</verse>
				<verse number="6">Ɓaawo majjum, wakkati yanne joy, o wurtii kade. O tawi woɓɓe e darii, woodaa gaɗeteeŋal. O wi'i ɓe: ‟Ume waɗi ko oon nyalli daraago ɗo, on goodaa gaɗeteeŋal?”</verse>
				<verse number="7">Ɓe toontii mo, ɓe bi'i: ‟Men keɓay ettuɗo men golle.” O wi'i ɓe: ‟Jahee onon bo golloɗon der gesa innabooje am.”</verse>
				<verse number="8">No kiikiiɗe waɗi, jom gesa on wi'i deenuɗo jawdi mum: ‟Noddu gollotooɓe ɓen, joɓaa moy fu ceede mum. Puɗɗiraa sakitiiɓe, keennyitiraa ardiiɓe.”</verse>
				<verse number="9">Ettanooɓe golle deydey alaasara wari, moy maɓɓe fu hokkaa ceede cardi goote.</verse>
				<verse number="10">Ardinooɓe etteego golle bo wari. Ɓee miiluno joddi maɓɓe ɓuran ni ɓee to. Amma moy maɓɓe fu yoɓaa ceede cardi goote.</verse>
				<verse number="11">No ɓe joɓaa, ɓee dumbitoo dow jom gesa on,</verse>
				<verse number="12">ɓee bi'a: ‟Sakitiiɓe wari, yanne woore tan gollii, ko potinɗaa ɓe e minon golliiɓe nyalaane ne fu, der naaŋe e guli!”</verse>
				<verse number="13">Jom gesa on toontii gooto maɓɓe, wi'i: ‟Banniraawo am, mi farkanay maa. En nannantir bane dow ceede cardi goote nyalaane fu na?</verse>
				<verse number="14">Ettu joddi maa, dillu. Mii yiɗi yoɓugo cakitiiɗo hande no maa.</verse>
				<verse number="15">Laawol hokkay am mi waɗira ceede am no jiɗirmi na? A daaririi am e gite kalluɗe gam mi waɗii ko wooɗi na?”»</verse>
				<verse number="16">Yeesu wi'i: «Hande non sakitiiɓe laatortoo ardiiɓe, ardiiɓe bo laatoo sakitiiɓe.»</verse>
				<verse number="17">No Yeesu yahata *Urusaliima e aahiiɓe mum, o noddi sappo e ɗiɗo ɓen, feere mum, o wi'i ɓe:</verse>
				<verse number="18">«Nani een jaha Urusaliima. Ton *Ɓii neɗɗo wattoyte der juuɗe hooreeɓe *limaamiiɓe, e *moodiɓɓe tawreeta. Ɓe kiitoto mo kiita maayde.</verse>
				<verse number="19">Ɓe gattan mo der juuɗe heeferɓe, gam ɓe jaanca mo, ɓe piya mo looci, ɓe ɓila mo dow *leggal palaaŋal. Amma nyalaane tatawre, o fintan.»</verse>
				<verse number="20">Den, inna ɓiɓɓe Jebede e sukaaɓe mum ɓattii Yeesu. O jiccii yeeso Yeesu gam o eela ɗum ballal.</verse>
				<verse number="21">Yeesu wi'i mo: «Ume jiɗuɗaa?» O toontii mo, o wi'i: «Mii yiɗi, to a laamike, nootoɗaa ɓiɓɓe am ɗiɗo ɓee ɗo, gooto jooɗoo nyaamo maaɗa, gooto bo nano maaɗa.»</verse>
				<verse number="22">Yeesu toontii, wi'i: «On annaa ko eeloton am. On baawan ko yariri jarirgel ŋel jarirammi na?» Ɓe toontii mo, ɓe bi'i: «Men baawan.»</verse>
				<verse number="23">O wi'i ɓe: «Gooŋa nun, on baawan. Amma jooɗaago nyaamo am e nano am, min bane hokkata ɗum. Ɓee ɗo *Baaba am siryanii joonɗe ɗen nun heɓata ɗe.»</verse>
				<verse number="24">No aahiiɓe sappo horiiɓe nani ka, mone maɓɓe ummii dow banniraaɓe maɓɓe ɗiɗo ɓen.</verse>
				<verse number="25">Den, Yeesu noddi ɓe, ɓe fu, wi'i ɓe: «Oon anni hooreeɓe duuniyaaru, no boni nun jogorii himɓe mum. Mawɓe bo e holla himɓe mum baawɗe.</verse>
				<verse number="26">Amma, ɗum waɗataako hande non hakkune mooɗon. Jiɗuɗo laataago mawɗo caka mooɗon fu, joomum laatoo jaggotooɗo mon.</verse>
				<verse number="27">Kade bo, jiɗuɗo ardaago e mooɗon fu, joomum laatoo maccuɗo mooɗon.</verse>
				<verse number="28">Hande non, *Ɓii neɗɗo waray gam jagganeego, amma, jagganaago himɓe waddi mo, o hokkitira yonki makko gam sooditaago ɗuuɓɓe.»</verse>
				<verse number="29">Yeesu e aahiiɓe mum e wurtoo Yeriko, go jama'aare ɗuunne e tokki mo.</verse>
				<verse number="30">Wumuɓe ɗiɗo gom e jooɗinoo sera laawol. Ɓe nani e wi'ee, Yeesu nun yawtata ɗon, den ɓe janti ɓee kuuɓa, ɓee bi'a: «Joomiraawo *Ɓii Dawda, yurma men!»</verse>
				<verse number="31">Jama'aare e falma ɓe gam ɓe jeeɗoo, amma ɓe ɓeydi huuɓugo e semme, ɓee bi'a: «Joomiraawo Ɓii Dawda, yurma men!»</verse>
				<verse number="32">Yeesu darii, noddi ɓe, wi'i: «Ume jiɗuɗon mi waɗana on?»</verse>
				<verse number="33">Ɓe toontii mo, ɓe bi'i: «Joomiraawo, wuntin men.»</verse>
				<verse number="34">Yeesu yurmii ɓe, meemi gite maɓɓe. Ɗon maa ɗon ɓe bumti, ɓe tokki mo.</verse>
			</chapter>
			<chapter number="21">
				<verse number="1">No Yeesu e aahiiɓe mum faanii *Urusaliima, ɓe jottii Baytifaaji, takkol waanne wi'eteene waanne Jaytuuje. Yeesu lili aahiiɓe ɗiɗo.</verse>
				<verse number="2">O wi'i ɓe: «Jahee siire wonune yeeso mooɗon, to oon naata ne, on tawan babba e ɓinŋel mum e haɓɓii. Pittee ɗi gaddanon am.</verse>
				<verse number="3">To goɗɗo ƴamii on gokka fu, toontee mo: ‟Joomiraawo nun bukaa ɗi.” Ɗon maa ɗon, o accan on gaddon ɗi.»</verse>
				<verse number="4">Ɗum waɗii, gam hebbingo haala ka annabiijo batuno, wi'i:</verse>
				<verse number="5">«Batee ɓiɓɓe Siyoona, bi'on: ‟Daaree, laamiiɗo mon e wara e mon, oo ɗiggi, oo waɗɗii babba, e ɓinŋel mum.”»</verse>
				<verse number="6">Aahiiɓe ɓen yahi, waɗi ko Yeesu bati ɓe.</verse>
				<verse number="7">Ɓe gaddi babba e ɓinŋel mum, ɓe daɗɗi toggooje maɓɓe dow majji, den Yeesu waɗɗii.</verse>
				<verse number="8">Ɗuuɓɓe der jama'aare nen weƴƴiti gineeji mum dow laawol. Woɓɓe bo salti licce leɗɗe, e weƴƴita dow laawol.</verse>
				<verse number="9">Ardiiɓe Yeesu, e tokkinɓe mo ɓaawo fu, e hulgina e wi'a: «*Hosana, *Ɓii Dawda! Barke laatanoo garoowo e inne Joomiraawo! *Hosana Joomiraawo mo dow kammu!»</verse>
				<verse number="10">No Yeesu naati *Urusaliima, genni fu laawontirii. Himɓe e ƴamontira, e wi'a: «Moy nun gorko oo ɗo?»</verse>
				<verse number="11">Jama'aare toontii, wi'i: «Yeesu annabiijo, mo Nasaratu, der leydi *Galili nun.»</verse>
				<verse number="12">Yeesu naatii der suudu Alla. O riiwi sippooɓe, e soodooɓe, o hippi taaburuuji cengotooɓe ceede, e kittaaje sippooɓe tantabaraaji.</verse>
				<verse number="13">Den, o wi'i ɓe: «Alla batii der Dewtere, wi'i: ‟Suudu am noddete suudu to du'aare waɗetee.” Amma onon, on gartirii ŋol suuɗorde wuyɓe !»</verse>
				<verse number="14">Wumuɓe e laƴooɓe wari to makko der suudu Alla, go o nyawti ɓe.</verse>
				<verse number="15">Hooreeɓe *limaamiiɓe, e *moodiɓɓe tawreeta, mone mum ummi no yi'i kujje kayniiɗe ɗe Yeesu waɗata, e no sukaaɓe hulginirta der suudu Alla, e wi'a: «*Hosana *Ɓii Dawda!»</verse>
				<verse number="16">Den ɓe bi'i: «Aa nana ko sukaaɓe ɓen batata na?» Yeesu toontii ɓe, wi'i: «Mii nana. On meeɗay ko janŋi haala kaa ɗo na? ‟A heɓii maanteego diga e kunnuɗe sukaaɓe, e musinooɓe.”»</verse>
				<verse number="17">Den, o acci ɓe, o wurtii siire nen, o yahi Baytaniya, o waaloy ton.</verse>
				<verse number="18">Fini mum subaka, Yeesu dawi e witta der siire, go rafo waɗi mo.</verse>
				<verse number="19">O hollirii ibbi sera laawol. O yaali to makki, amma o taway goɗɗum, sey baafe tan. Den o bati ibbi kin, o wi'i: «A rimataa ɓiɓɓe kade faa abada!» Ɗon maa ɗon, ibbi kin yoori.</verse>
				<verse number="20">No aahiiɓe makko yi'i ɗum, haaynaare nanŋi ɗum, den ɓe ƴami mo, ɓe bi'i: «Noy ibbi kin yooriri ɗon maa ɗon?»</verse>
				<verse number="21">O toontii ɓe, o wi'i: «E gooŋa batanmi on: To oon goonɗini, on gaɗay seko, on gaɗan ko ɓuri ko ibbi kin waɗanaa. On baawan ko wi'i, waanne nee ɗo: ‟Ɗoofa diga ɗo, yantoy der maayo,” ɗum laatoto bo.</verse>
				<verse number="22">To oon goonɗini, ko eeluɗon e du'aare fu, on keɓan ɗum.»</verse>
				<verse number="23">Yeesu naati der suudu Alla. No o waajotoo, hooreeɓe *limaamiiɓe, e *dottiiɓe *Yahuduuɓe ɓattii, ƴami mo, wi'i: «E baawɗe ɗey gaɗirtaa kujje ɗee? Moy hokku maa baawɗe majjum?»</verse>
				<verse number="24">Yeesu toontii ɓe, wi'i: «Min bo, mi ƴaman on ƴanɗe goote. To on toontike am, mi batan on e baawɗe ɗey nun gaɗiranmi huune ɗum.</verse>
				<verse number="25">Moy lili *Yuhaana waɗa himɓe *batisi? Alla nun, naa himɓe?» Ɓe baddi hakkune maɓɓe, ɓe bi'i: «To en bi'i ‟Alla nun”, o wi'an: ‟Den, ume waɗi go en goonɗinay Yuhaana?”</verse>
				<verse number="26">Amma to en toontike bi'uɗen ‟himɓe nun”, een kula himɓe bo, gam himɓe fu e daari Yuhaana hande annabiijo.»</verse>
				<verse number="27">Ɓe toontii Yeesu, ɓe bi'i: «Men annaa.» Kanko bo, o wi'i ɓe: «To non min bo, mi batataa on to e baawɗe ɗey nun gaɗiranmi kujje ɗee.»</verse>
				<verse number="28">Yeesu ɓeydi wi'i: «Kaye miiluɗon e ballool ŋol ɗo: Gorko gom nun woodunoo sukaaɓe worɓe ɗiɗo. O bati arano, o wi'i ɗum: ‟Suka am, yahu golloɗaa to gesa *innabooje.”</verse>
				<verse number="29">Suka on toontii, wi'i: ‟Mi yahataa.” Amma ɓaawo nii, o miijitii, o yahi.</verse>
				<verse number="30">Baaba on noddi suka ɗiɗaɓo, wi'i mo ka o wi'unoo arano on. Oo ɗon toontii, wi'i: ‟Wooɗi Baaba, mi yahan” Amma o yahay.</verse>
				<verse number="31">Der kamɓe ɗiɗo ɓen, moy nun e maɓɓe waɗi ko baaba mum yiɗi?» Ɓe toontii, ɓe bi'i: «Arano on nun.» Den, Yeesu wi'i ɓe: «E gooŋa batanmi on, jaɓooɓe ceede faada, e kaaruwaaɓe artan on naatoygo *Laamaare Alla.</verse>
				<verse number="32">Gam Yuhaana warii caka mooɗon, hollii on laawol foonnitaare, on jaɓay haala makko. Amma jaɓooɓe ceede faada e kaaruwaaɓe goonɗinii mo, go onon yi'uɓe ɗum, on tuubay goonɗinɗon mo.»</verse>
				<verse number="33">«Kettinee ballool gonŋol kade. Neɗɗo gom nun tiggi gesa *innabooje mum. O waɗi kowaagol kara, o fiiltini ka. O wasi gayka to ɓiɓɓe innabooje ɓiɗɗetee, o mahi suudu towukol deenirkol der gesa ka. Ɓaawo mum, o accani ka gollotooɓe makko ɓe gaɗi haya, den o waɗi jahaaŋal.</verse>
				<verse number="34">No wakkati ɓorugo innabooje yottii, o lili gollotooɓe makko to reeninaaɓe gesa, ɓe gaddanaa mo geɗu makko der ɓiɓɓe innabooje ɗen.</verse>
				<verse number="35">Amma reeninaaɓe gesa ŋan nanŋi lilaaɓe ɓen, fiyi gooto, gooto bo, ɓe bari ɗum, tataɓo ɓe paɗɗi ɗum kaaƴe, ɓe bari.</verse>
				<verse number="36">Jom gesa on lilitii gollotooɓe mum, ɓuruɓe arandeeɓe ɗuuɗugo. Reeninaaɓe gesaa, waɗani ɓe no waɗannoo arandeeɓe.</verse>
				<verse number="37">Faa sakitiine, o lili ɓiyiiko gorko to maɓɓe, o wi'i: ‟No waɗi fu, ɓe teddinan ɓiyam.”</verse>
				<verse number="38">Amma no reeninaaɓe gesa yi'i mo, ɓe bi'ontiri hakkune maɓɓe: ‟Kanko woni donoowo gesa ŋan. Garee baren mo, donen ŋa!”»</verse>
				<verse number="39">Den, ɓe nanŋi mo, ɓe paɗɗi mo ɓaawo gesa, ɓe bari mo.</verse>
				<verse number="40">Jooni noo, to jom gesa innabooje on wari, noy o waɗata ɓe?»</verse>
				<verse number="41">Ɓe toontii mo, ɓe bi'i: «O halkan reenuɓe halluɓe ɓen halkere naawune. Den o hokkan woɓɓe gesa ŋan, waɗa haya, baawooɓe ko hokki mo geɗu makko, to wakkati ɓorol ɓiɓɓe fotii.»</verse>
				<verse number="42">Ɓaawo majjum, Yeesu wi'i ɓe: «On meeɗay janŋugo ko winnaa der dewtere na? ‟Hayre ne mahooɓe woppi, kayre laatii hayre jogiine maadi.” Kanjum woni golle Joomiraawo, eɗum haaynii e gite meeɗen !»</verse>
				<verse number="43">Gam majjum, mii wi'a on: «*Laamaare Alla sottinte caka mooɗon, ne hokkee himɓe lenyi janani, waɗooɓe ko Alla yiɗi.</verse>
				<verse number="44">[Neɗɗo januɗo dow hayre nen, heltoto. Mo ne yanti dow mum fu bo, muunyitinto.]»</verse>
				<verse number="45">No hooreeɓe *limaamiiɓe e *Farisaaɓe nani ka, ɓe paami kamɓe nun Yeesu waɗani ballaaji ɗii.</verse>
				<verse number="46">Ɓee daarta laabi no ɓe nanŋirta mo, amma ɓee kula himɓe, gam himɓe fu e daari mo annabiijo.</verse>
			</chapter>
			<chapter number="22">
				<verse number="1">Yeesu baddi ɓe kade e ballaaji, wi'i:</verse>
				<verse number="2">«*Laamaare Alla e nandi hande laamiiɗo gom gaɗuɗo julɗe ɓangal ɓiyum.</verse>
				<verse number="3">O lili gollotooɓe makko noddanaa mo noddinaaɓe julɗe ɓangal. Amma noddinaaɓe ɓen yiɗay warugo.</verse>
				<verse number="4">O lili kade gollotooɓe makko woɓɓe, o wi'i ɓe: ‟Bi'ee noddinaaɓe ɓen, huune fu siriyaama, ga'i e baali payuɗi hiisaama, huune fu gasii, ɓe gara nyaamɗe.”</verse>
				<verse number="5">Amma noddinaaɓe yeebii noddoore nen, hiinnii haajuuji mum. Oo ɗo yawtiri gesa mum, oo to bo yawtiri daartiiru mum.</verse>
				<verse number="6">Horiiɓe nanŋi gollotooɓe, toori ɓe, wari ɓe.</verse>
				<verse number="7">Mone laamiiɗo ummii puy. O lili soogeeji makko yaha halkaa himɓe ɓen, wuuɗa ci'e maɓɓe.</verse>
				<verse number="8">Ɓaawo majjum, o wi'i gollotooɓe makko: ‟Nafa ɓangal ɓenni, amma noddinanooɓe fotay nyaamugo ka.</verse>
				<verse number="9">Gam majjum, jahee to fottirɗe laabi, noddon ɓe tawuɗon ɗon fu wara.”</verse>
				<verse number="10">Gollotooɓe ɓen yahi to fottirde laabi, noddi ɓe tawi ɗon fu, halluɓe e wooɗuɓe fu, faa suudu hebbi himɓe.</verse>
				<verse number="11">Laamiiɗo naati gam daara noddinaaɓe mum. O hollirii goɗɗo gom, mo ɓornaaki gineeji ɓangal.</verse>
				<verse number="12">O ɓattii mo, o wi'i: ‟Banniraawo am, noy naatirɗaa ɗo go a ɓornaaki gineeji ɓangal?” Amma, oo jeeɗii.</verse>
				<verse number="13">Den, laamiiɗo wi'i gollotooɓe mum: ‟Kaɓɓee mo, koyɗe e juuɗe, boppon yaasi, der niwre. O wulla ton, o ƴakkontira nyiiƴe.”»</verse>
				<verse number="14">Yeesu tokki wi'ugo: «Noddaaɓe e ɗuuɗi, amma suɓaaɓe ɗuuɗaa.»</verse>
				<verse number="15">*Farisaaɓe yahi baddoy dow no ɓe nanŋirta Yeesu der haala mum.</verse>
				<verse number="16">Ɓe lili aahiiɓe maɓɓe woɓɓe, e ɓe *Eroodu, ɓe bi'i mo: «Moodibbo, emen anni a laati nun gooŋaajo. E gooŋa nun janŋinirtaa laawol Alla, a hulataa bo himɓe, gam a ɓurontirtaa himɓe.</verse>
				<verse number="17">Den, batu men ko miiluɗaa dow haala kaa ɗo: E haani men joɓa laamiiɗo Roma ceede faada naa haanay?»</verse>
				<verse number="18">Amma Yeesu e anni miilooji ɓerɗe maɓɓe kalluɗi. O toontii ɓe, o wi'i: «Onon munaafitiiɓe! Ume waɗi ko oon daarta jammaago am?</verse>
				<verse number="19">Kollee am ceede joɓirteeɗe ɗen.» Ɓe gaddani mo ceede cardi goote.</verse>
				<verse number="20">O ƴami ɓe, o wi'i: «Foto moy e inne moy woni ɗo?»</verse>
				<verse number="21">Ɓe toontii, ɓe bi'i: «Laamiiɗo Roma nun.» Den o wi'i ɓe: «To non, kokkee laamiiɗo Roma ko laatanii ɗum, kokkon Alla bo ko laatanii ɗum.»</verse>
				<verse number="22">No ɓe nani ka o toontii, haaynaare nanŋi ɓe. Den ɓe acci mo, ɓe jawti.</verse>
				<verse number="23">Der nyalaane woore nen, woɓɓe ƴiwoy diga e waalde *Sadukiiɓe. Kamɓe nun yeddata, e wi'a maayɓe fintataa. Ɓe gari to Yeesu, ɓe ƴami mo,</verse>
				<verse number="24">ɓe bi'i: «Moodibbo, Muusa wi'i: ‟To goɗɗo maayii rimay ɓiɓɓe, minnyiiko naatta debbo on, gam o darina lenyol mawniiko maayuɗo.”</verse>
				<verse number="25">Ɗum waɗiino caka amen dow woɓɓe rindaaɓe jeeɗiɗo. Arano ɓaŋi debbo, maayi, rinday e makko. Minnyiiko naatti debbo on.</verse>
				<verse number="26">Kanko bo o maayi, o rinday mo ɓiɗɗo. Tataɓo bo non non, faa ɓe fu jeeɗiɗo ɓen.</verse>
				<verse number="27">Ɓaawo maɓɓe ɓe fu, debbo on bo maayi.</verse>
				<verse number="28">Den, nyalaane darŋal, to maayɓe fintoy, moy nun e maɓɓe, o laatoytoo debbo mum, dow kamɓe jeeɗiɗo ɓen? Gam ɓe fu ɓe koowiino mo.»</verse>
				<verse number="29">Yeesu toontii ɓe, wi'i: «On majjii, gam on paamay Dewte, on annaa baawɗe Alla bo.</verse>
				<verse number="30">To maayɓe fintii, worɓe ɓaŋataa, rewɓe bo ɓaŋataake, ɓe laatoto nun hande malaykaaɓe tawaaɓe dow kammu.</verse>
				<verse number="31">Dow haala pintol maayɓe, on janŋay ko Alla wi'i on na? O wi'i:</verse>
				<verse number="32">‟Min woni Alla Iburahiima, Alla Isiyaaku, e Alla Yaakuubu.” Alla laataaki Alla maayuɓe, amma Alla wuuruɓe.»</verse>
				<verse number="33">Jama'aare hettinaniine mo, haaynaare nanŋi ɗum e ekkitinol makko.</verse>
				<verse number="34">No *Farisaaɓe nani Yeesu muɓɓii kunnuɗe *Sadukiiɓe e haala, ɓe gaɗi hawriine.</verse>
				<verse number="35">Gooto maɓɓe, laatiiɗo janŋinoowo Sariya, yiɗi jarbaago Yeesu, ƴami mo, wi'i:</verse>
				<verse number="36">«Moodibbo, sariya kaye ɓuri mawnugo der dewtere tawreeta?»</verse>
				<verse number="37">Yeesu toontii mo, wi'i: «‟Yiɗu Alla Joomiraawo maa e ɓerne maa fu, e yonki maa fu, e hakkillo maa fu.”</verse>
				<verse number="38">Kanka woni sariya arana, ɓuruka manŋu.</verse>
				<verse number="39">Sariya ɗiɗaɓa nanduka e makka nani: ‟Yiɗu banniraawo maa, hande no jiɗirɗaa hoore maa.”</verse>
				<verse number="40">Ko tawreeta Muusa e dewte annabiiɓe bati fu, e darii dow sariyaaji ɗiɗi ɗii.»</verse>
				<verse number="41">No *Farisaaɓe hawritii, Yeesu ƴami ɓe, wi'i:</verse>
				<verse number="42">«Ume miiloton dow *Almasiihu? Ɓii moy nun?» Ɓe toontii mo, ɓe bi'i: «Ɓii Dawda nun.»</verse>
				<verse number="43">Den Yeesu wi'i ɓe: «Noy Dawda noddiri mo ‟Joomiraawo?” *Ruuhu Alla holli mo ɗum, gam majjum o wi'i:</verse>
				<verse number="44">‟Joomiraawo wi'i Joomam: Jooɗa nyaamo am, faa mi waɗa jaaɓaa wayɓe maa.”</verse>
				<verse number="45">To Dawda noddii mo ‟Joomiraawo”, den, noy o laatortoo ɓiyiiko?»</verse>
				<verse number="46">Ɓe fu ɓe baaway ko toontii mo gokka. Diga nyaanne mum, goɗɗo suusay ko ƴami mo ƴanɗe goɗɗe.</verse>
			</chapter>
			<chapter number="23">
				<verse number="1">Den, Yeesu baddi jama'aare e aahiiɓe mum, wi'i:</verse>
				<verse number="2">«*Moodiɓɓe tawreeta e *Farisaaɓe, yowanaama janŋingo tawreeta Muusa.</verse>
				<verse number="3">Gam majjum, nananee ɓe, gaɗee huune fu ko ɓe bi'i on. Amma to on gaɗee ko ɓe gaɗata, gam ɓee bata, amma ɓe gaɗataa ko ɓe bati.</verse>
				<verse number="4">Ɓee kaɓɓa doolle tedduɗe, ɓee doonina himɓe dow balbe mum. Amma kamɓe, ɓe jiɗaa meemugo ɗe baa e kollel.</verse>
				<verse number="5">Ko ɓe gaɗata fu, ɓee gaɗa ɗum gam himɓe yi'ana ɓe. Kanjum acci ɓee binna aayaaje dow laayaaji, ɓe kaɓɓa e tiiɗe, e dow came maɓɓe. Ɓee juutina sariiji toggooje maɓɓe.</verse>
				<verse number="6">Ɓee jiɗi joonɗe arandeeje to ɓe noddinaama nyaamɗe. Ɓee jiɗi joonɗe ɓurɗe teddugo, der cuuɗi baajorɗi.</verse>
				<verse number="7">Ɓee jiɗi sanneego caka jaayri to jama'aare hawritii, e noddeego ‟Moodibbo”.</verse>
				<verse number="8">Amma onon, to on nootee noddeɗon ‟Moodibbo”, gam moodibbo gooto tan gooduɗon, onon kan, on fu oon banniraaɓe.</verse>
				<verse number="9">To on noddee goɗɗo ‟Baaba” e duuniyaaru ɗo, gam *Baaba gooto tan gooduɗon, kanko woni gonuɗo dow kammu.</verse>
				<verse number="10">To on jaɓee noddeego ‟Hooreejo”, gam hooreejo gooto tan gooduɗon, kanko woni *Almasiihu.</verse>
				<verse number="11">Ɓuruɗo mawnugo caka mooɗon laatoo gollantooɗo horiiɓe.</verse>
				<verse number="12">Mawninɗo hoore mum fu, leesinte. Leesinɗo hoore mum bo, mawninte.»</verse>
				<verse number="13">«Bone laatanto on, onon *moodiɓɓe tawreeta e *Farisaaɓe, munaafitiiɓe! gam oon maɓɓana himɓe dammugal *Laamaare Alla. Onon e ko'e mon on naatataa, on accay yiɗuɓe naatugo bo, naata. [</verse>
				<verse number="14">Bone laatanto on onon moodiɓɓe e Farisaaɓe munaafitiiɓe! Oon teeta cuuɗi gowniiɓe, oon juutina du'aaje gam himɓe mana on. Gam majjum, on kiitete kiita ɓuruka naawugo.]</verse>
				<verse number="15">Bone laatanto on, onon *moodiɓɓe tawreeta e *Farisaaɓe, munaafitiiɓe! Gam oon boositoo leyɗe, e maayo fu, gam keɓon baa gooto tokka on. To on keɓii mo, laatinon mo ɓii yiiteejo, de ɗiɗi, ɓura no mooɗon.</verse>
				<verse number="16">Bone laatanto on, onon wumuɓe ardiiɓe! Oon bi'a: ‟To neɗɗo hunorake suudu Alla, ɗum laataaki goɗɗum. Amma to o hunorake kanŋeeri suudu Alla, doole o hebbina hunayeere makko.”</verse>
				<verse number="17">Onon majjuɓe, e wumuɓe! Ume ɓuri mawnugo, kanŋeeri na, naa suudu Alla laaɓinooŋol kanŋeeri?</verse>
				<verse number="18">Oon bi'a kade: ‟To neɗɗo hunorake hiisirde ɗum laataaki goɗɗum. Amma to o hunorake sadaka cakkaaka dow hiisirde, doole o hebbina hunayeere makko.”</verse>
				<verse number="19">Onon wumuɓe! Ume nun ɓuri mawnugo: sadaka kiisaaka na, naa hiisirde laaɓinoore sadaka kan?</verse>
				<verse number="20">To non kunoriiɗo hiisirde, hunorake hiisirde e ko woni dow maggol fu.</verse>
				<verse number="21">Kunoriiɗo suudu Alla, hunorake ŋol e Alla tawaaɗo der mayru.</verse>
				<verse number="22">Kunoriiɗo kammu bo, hunorake gurol Laamaare Alla, e Alla jooɗiiɗo dow maggol.</verse>
				<verse number="23">Bone laatanto on, onon *moodiɓɓe tawreeta e *Farisaaɓe, munaafitiiɓe! Gam oon cutta jakka haakooji bi'eteeɗi maantu, e anisa, e kume, amma oon jeeboo ko ɓuri teddugo der tawreeta, kan woni foonnitaare, e enɗam, e goonɗinki. Amma to on jeebee ko horii.</verse>
				<verse number="24">Onon wumuɓe ardiiɓe! To buubol yanii der jaram mooɗon, oon cekoo, ikkinon ŋol, amma oon moɗa jeelooba!</verse>
				<verse number="25">Bone laatanto on, onon *moodiɓɓe tawreeta e *Farisaaɓe, munaafitiiɓe! Gam oon layɓa ɓaawo jarirkon, e ɓaawo keeɗe. Amma der majje e heewi huune ko wujjaa, e ko teetaa.</verse>
				<verse number="26">An Farisaajo bumɗo! Layɓu taw der jarirkon e der keeɗe, den ɓaawo majje bo laaɓan.</verse>
				<verse number="27">Bone laatanto on, onon *moodiɓɓe tawreeta e *Farisaaɓe, munaafitiiɓe! Gam oon nandi hande caabeeje dawninaaɗe. Yaasi majje e wooɗi, amma der e hebbi ƴiƴe maayuɓe, e huune ko soɓi fu.</verse>
				<verse number="28">Onon bo, hande non laatiɗon. Dow gite himɓe, oon nandi hande foonnitiiɓe, amma der mooɗon e hebbi munaafitaare, e luudaare.</verse>
				<verse number="29">Bone laatanto on, onon *moodiɓɓe tawreeta e *Farisaaɓe, munaafitiiɓe! Gam oon maha jenaale annabiiɓe, oon booɗina caabeeje foonnitiiɓe.</verse>
				<verse number="30">Den oon bi'a: ‟To men na'onno wakkati kaakiraaɓe amen, men kawtataano e maɓɓe dow barki annabiiɓe ɓen.”</verse>
				<verse number="31">Hande non, nootoriɗon onon nun laatii ɓiɓɓe warunooɓe annabiiɓe.</verse>
				<verse number="32">To non, kebbinee golle ɗe kaakiraaɓe mooɗon fuɗɗuno!</verse>
				<verse number="33">Onon ɓiɓɓe bolle pure! Noy baawirton ko daɗi yiite jahannama?</verse>
				<verse number="34">Gam majjum, mii lildana on annabiiɓe, e hakkilɓe, e moodiɓɓe tawreeta. On baran woɓɓe, tiggon woɓɓe, woɓɓe, piyon ɗum looci, der cuuɗi mooɗon baajorɗi, tooron ɓe, der ci'e e ci'e.</verse>
				<verse number="35">Alla hiitoto on sabbu ƴiiƴam himɓe foonnitiiɓe, baraaɓe. Ɗum fuɗɗan diga ƴiiƴam Habiila, poonnitiiɗo, faa ƴiiƴam Jekariya, ɓii Barakiya, mo baruɗon hakkune suudu Alla e hiisirde.</verse>
				<verse number="36">E gooŋa batanmi on: Huune ɗum fu, tawan himɓe jaamanuuru nuu ɗo!</verse>
				<verse number="37">«*Urusaliima, Urusaliima! an baroowo annabiiɓe, e paɗɗoowo ɓe Alla lildanoy maa kaaƴe! De ɗuuɗɗum jiɗumi hawritingo ɓiɓɓe maaɗa hande no gertogal hawritirta coppi mum ley biyeeɗe mum. Amma on jaɓay.</verse>
				<verse number="38">Gam majjum, on accante genni mooɗon laatoo bille.</verse>
				<verse number="39">E gooŋa batanmi on, on ji'ataa am kade faa nyalaane bi'oyton: ‟Barke woodani garoowo e inne Joomiraawo!”»</verse>
			</chapter>
			<chapter number="24">
				<verse number="1">Yeesu wurtii suudu Alla, e yawta, ko aahiiɓe makko ɓattii, e holla mo no suudu Alla ŋol mahiraa.</verse>
				<verse number="2">Den, o wi'i ɓe: «On ji'i huune ɗum fu na?» E gooŋa batanmi on: «Baa hayre yowataako dow wonne, ɗum fu, ɗum pusete.»</verse>
				<verse number="3">Yeesu yahi jooɗoy dow waanne wi'eteene waanne Jaytuuje, den aahiiɓe makko wari kamɓe tan, ƴami mo, wi'i: «Batu men dey nun ɗum waɗata. Maane ney nun hollitinta garki maa e keennyol duuniyaaru?»</verse>
				<verse number="4">Yeesu toontii ɓe, wi'i: «Kakkilee, to on accee goɗɗo majjina on.</verse>
				<verse number="5">Gam ɗuuɓɓe waran e inne am, ɓe bi'a, kamɓe nun woni *Almasiihu. Ɓe majjinan himɓe ɗuuɓɓe.</verse>
				<verse number="6">On nanan habaruuji konuuji e rimmo konuuji e batanee, amma to on kulee! Doole nun ɗum waɗa, amma timmoode bane ɗon taw.</verse>
				<verse number="7">Lenyol ummanto lenyol hawre. Laamaare ummanto laamaare bannun hawre. Rafo e dimmaaɗe leydi waɗan der nokkuuje goɗɗe.</verse>
				<verse number="8">Ɗum ɗon fu laati nun hande fuɗɗoode ŋatawre.</verse>
				<verse number="9">Den himɓe wattan on e juuɗe woɓɓe gam tooreɗon, bareɗon. Lenyi fu wanyan on gam inne am.</verse>
				<verse number="10">Wakkati mum, himɓe ɗuuɓɓe accan goonɗinki, ɓe jammontiran, ɓe banyontira hakkune maɓɓe.</verse>
				<verse number="11">Annabiiɓe fewooɓe ɗuuɓɓe waran, ɓe majjinan himɓe ɗuuɓɓe.</verse>
				<verse number="12">Hallande yahan e ɗuuɗa faa yidde himɓe ɗuuɓɓe feewta.</verse>
				<verse number="13">Amma munyuɗo faa timmoode, hisan.</verse>
				<verse number="14">Linjiila dow *Laamaare Alla waajete der duuniyaaru fu, gam ɗum laatanoo lenyi fu seedaaku. Den, timmoode duuniyaaru waran.»</verse>
				<verse number="15">«Gam majjum, to on ji'ii ‟karmuɗum, nyidduɗum ”, ɗum annabi Daniyel batannoo e darii dow nokkuure ceniine, den sey janŋooɓe ka waɗa hakkillo.</verse>
				<verse number="16">Den, tawaaɓe Yahudiya fu dogga eenca baalle.</verse>
				<verse number="17">Tawaaɗo dow suudu bo, to wi'a jippoto etta ko woni der suudu.</verse>
				<verse number="18">Tawaaɗo gese bo, to wittu wuro ettoygo toggoore mum.</verse>
				<verse number="19">Bone laatanto rewɓe gaamɓe, e musinteeɓe der nyalaaɗe ɗen!</verse>
				<verse number="20">Du'ee, gam to doggudu mooɗon laatoo wakkati dabbune, ɗum bo nyalaane siwteteene.</verse>
				<verse number="21">Gam, toora mawka laatoto, hande makka meeɗay ko waɗii diga duuniyaaru fuɗɗi faa jooni, hande makka bo waɗataa kade faa abada.</verse>
				<verse number="22">To nyalaaɗe ɗen ɓuytaakano juutugo, goɗɗo hisataano. Amma Alla ɓuytii ɗe sabbu suɓaaɓe mum.</verse>
				<verse number="23">Wakkati mum, to goɗɗo wi'ii on: ‟*Almasiihu nani ɗo,» naa bo ‟o nani to,” to on goonɗinee.</verse>
				<verse number="24">Gam almasiihuuɓe e annabiiɓe fewrekuuɓe waraan. Ɓe gaɗan kaayeefiiji mawɗi, e haaynaareeji ɗuuɗɗi, gam ɓe majjina baa e suɓaaɓe, to waɗoto.</verse>
				<verse number="25">Paamee wooɗa, mi seedinii on ɗum diga ɗum waray.</verse>
				<verse number="26">To goɗɗo wi'ii on: ‟O na'on der haro,” to on jahee ton. Naa bo to ɓe bi'ii on: ‟O na'on der cuuɗi,” to on goonɗinee.</verse>
				<verse number="27">Hande no maaƴƴere maaƴƴirta dow kammu diga lettugal faa gorgal, hande non *Ɓii neɗɗo bo warirta.</verse>
				<verse number="28">To baatuɗum woni fu, ton nun digaareeje hawritintoo.»</verse>
				<verse number="29">«Ɗon maa ɗon, ɓaawo nyalaaɗe ɓillaaje ɗen, naaŋe niɓɓan, lewru accan yaynugo, koode yanan diga dow kammu, baawɗe gonuɗe dow kammu fu dimmoto.</verse>
				<verse number="30">Den, maane *Ɓii neɗɗo hollitinto dow kammu. Lenyi himɓe duuniyaaru fu simoto. Ɓe ji'an Ɓii neɗɗo e wara diga kammu, der duule, e baawɗe mawɗe, e tedduŋal.</verse>
				<verse number="31">Walaldu mawnu fuurete. O lilan malaykaaɓe makko der gooraaje leydi naay, lettugal e gorgal, soɓɓiire e hoore fuɗo, gam hawritingo suɓaaɓe makko wonuɓe der duuniyaaru fu.</verse>
				<verse number="32">Paamee ko ibbi ekkitinta. To licce makki e wilita, e waɗa haako, oon anni dunŋu faanike.</verse>
				<verse number="33">Hande non, onon bo, to on ji'ii huune ko batanmi ɗo fuɗɗi waɗugo, annitee wakkati *Ɓii neɗɗo faanike, oo darii dammugal wuro.</verse>
				<verse number="34">E gooŋa batanmi on: Himɓe jaamanuuru nu ɗo maayidintaa go huune ɗum fu laatoo.</verse>
				<verse number="35">Kammu e leydi heennyan, amma haala am heennyataa faa abada.»</verse>
				<verse number="36">«Amma nyalaane e wakkati majjum, walaa annuɗo ɗum. Baa *malaykaaɓe wonuɓe dow kammu annaa, baa *Ɓiɗɗo bo. Walaa annuɗo ɗum sey *Baaba tan.</verse>
				<verse number="37">Hande no ɗum laatino der jaamanu Nuuhu, hande non garki *Ɓii neɗɗo bo laatoto.</verse>
				<verse number="38">Go ilam tufaana wara, himɓe e nyaamanno, e yaranno, e ɓaŋanno, e ɓaŋana ɓiɓɓe mum, faa nyalaane Nuuhu naati laana diyam.</verse>
				<verse number="39">Ɓe miijanaaki ɗum, faa ilam tufaana wari halki ɓe ɓe fu. Hande non garki Ɓii neɗɗo bo laatorto.</verse>
				<verse number="40">Wakkati mum, worɓe ɗiɗo wonoto der gesa, gooto ettee, gooto accee.</verse>
				<verse number="41">Rewɓe ɗiɗo namidan dow namarde woore, gooto ettee, gooto accee.</verse>
				<verse number="42">To non, deenee, gam on annaa wakkati de Joomiraawo mooɗon warata.</verse>
				<verse number="43">Paamee kaa ɗo: To jom wuro e anni wakkatiire ne gujjo warata jemma, o ɗaanataako. O accataa gujjo yula suudu makko.</verse>
				<verse number="44">Gam majjum, kakkilee onon bo, gam Ɓii neɗɗo waran der wakkatiire ne on miilay.»</verse>
				<verse number="45">«Moy woni gollotooɗo kooliniiɗo, kakkilɗo? Kanko woni mo joomiraawo mum yowani ɗum himɓe wuro mum gam o hokka ɓe nyaamdu der wakkati kaanuki.</verse>
				<verse number="46">Barke laatanto gollotooɗo mo joomiraawo mum warti tawi e hiinnii golle mum.</verse>
				<verse number="47">E gooŋa batanmi on: Joomiiko yowanan mo jawdi mum fu.</verse>
				<verse number="48">Amma to gollotooɗo on e laatii kalluɗo, o wi'an der ɓerne makko: Joomiraawo am ɓooyan, wartay,</verse>
				<verse number="49">den o yanta oo fiya banniraaɓe makko gollotooɓe, oo nyaamida, oo yarida e yarooɓe.</verse>
				<verse number="50">Kanko, joomiiko wartan nyalaane ne o miilanay, e wakkatiire ne o annaa.</verse>
				<verse number="51">Joomiiko hiitoto mo kiita naawuka, o heɓa riiba e munaafitiiɓe. Den o wullan, o ƴakkontira nyiiƴe.»</verse>
			</chapter>
			<chapter number="25">
				<verse number="1">«Nyalaane mum, *Laamaare Alla nandan e gati sappo ɗi annaa worɓe ettuɗi fitillaaji mum, wurtii gam fottoygo e jommanjo gorko.</verse>
				<verse number="2">Joyo maɓɓe e laatii ŋaaɓiiɓe, joyo bo ƴoƴuɓe.</verse>
				<verse number="3">Ŋaaɓiiɓe ɓen etti fitillaaji mum, amma ɓe ettay nebbam goɗɗam.</verse>
				<verse number="4">Ƴoƴuɓe kan etti fitillaaji mum, hawri e paali nebbam goɗɗam.</verse>
				<verse number="5">No jommanjo jenŋi waray, ɓe fu ɓe ŋoŋi, ɓe ɗaani.</verse>
				<verse number="6">Faa caka jemma, huuɓaaŋo nanaa, wi'i: ‟Jommanjo gorko nani, burtee, pottee e makko!”</verse>
				<verse number="7">Den ɓe fu ɓe pini, ɓee moƴƴina fitillaaji maɓɓe.</verse>
				<verse number="8">Gati joy ŋaaɓiiɗi wi'i banniraaɓe mum ƴoƴuɓe: ‟Kokkoree men nebbam mooɗon seɗɗa, gam fitillaaji amen na'on nyifa.”</verse>
				<verse number="9">Ƴoƴuɓe toontii ɓe, wi'i: ‟Aawo nebbam ɗam men goodi heƴataa en, en fu. Jahee to sippooɓe, coodee ɗam mooɗon!”</verse>
				<verse number="10">No ɓe jawti soodoygo nebbam, jommanjo gorko yottii. Waɗunooɓe siri mum naatidi e makko der wuro to ɓangal waɗata, den dammugal maɓɓaa.</verse>
				<verse number="11">No ɓooyi seɗɗa, joyo horiiɓe wittoy, e huuɓa, e wi'a: ‟Joomiraawo, Joomiraawo, maɓɓitan men!”</verse>
				<verse number="12">Amma o toontii ɓe, o wi'i: ‟E gooŋa batanmi on, mi annaa on.”</verse>
				<verse number="13">Gam majjum Yeesu wi'i: «Deenee, gam on annaa nyalaane, ɗum bo wakkatiire de *Ɓii neɗɗo warata.»</verse>
				<verse number="14">«Ɗum nandan hande gorko gom ciriyiiɗo waɗa jahaaŋal. Den o noddi gollotooɓe makko, o yowani ɓe jawdi makko.</verse>
				<verse number="15">O hokki arano maɓɓe ceede cardi keme joy, ɗiɗaɓo, ceede cardi keme ɗiɗi, tataɓo bo, ceede cardi hewre, moy fu jaka baawɗe mum. Den o yawti genni makko.</verse>
				<verse number="16">Ɗon maa ɗon, gollotooɗo kokkaaɗo ceede cardi keme joy, yahi tenkorii ɗe, ɗe diibi ceede cardi keme joy goɗɗe.</verse>
				<verse number="17">Kokkaaɗo ceede cardi keme ɗiɗi bo, waɗi hande non, kanko bo o riibii ceede cardi keme ɗiɗi goɗɗe.</verse>
				<verse number="18">Amma kokkaaɗo ceede cardi hewre, yahi wasi gayka, uwi ɗon ceede joomiraawo mum hokki ɗum.</verse>
				<verse number="19">No ɓooyi, joomiraawo maɓɓe warti, noddi ɓe, ɓe liiso, ɓe kolla no moy maɓɓe fu waɗiri golle mum.</verse>
				<verse number="20">Kokkaaɗo ceede cardi keme joy wari, waddi ceede cardi keme joy goɗɗe, wi'i: ‟Joomiraawo, ceede cardi keme joy ɗe kokkuɗaa am riibake keme joy goɗɗe.”</verse>
				<verse number="21">Joomiiko wi'i mo: ‟Golle maa wooɗii sanne, an gollotooɗo geeto, koolaaɗo. No a laatike koolaaɗo e huune ko faanɗi, mi hokkete ko ɓuri ɗum mawnugo. War naatu ceyodoɗaa e am!”</verse>
				<verse number="22">Gollotooɗo kokkanooɗo ceede cardi keme ɗiɗi wari kanun bo, wi'i: ‟Joomiraawo, ceede cardi keme ɗiɗi ɗe kokkuɗaa am riibake ceede cardi keme ɗiɗi goɗɗe.”</verse>
				<verse number="23">Joomiiko wi'i mo: ‟Golle maa wooɗii sanne, an gollotooɗo geeto, koolaaɗo. No a laatike koolaaɗo e huune ko faanɗi, mi hokkete ko ɓuri ɗum mawnugo. War naatu ceyodoɗaa e am!”</verse>
				<verse number="24">Kokkaaɗo ceede cardi hewre wari kanun bo, wi'i: ‟Joomiraawo, mii anni a laati nun neɗɗo caɗuɗo: Aa rugga ko a aaway, aa ɓotta ko a hawritay.</verse>
				<verse number="25">Gam majjum kulumi, jahum cuuɗoymi ceede maa der leydi. Jaɓu ceede maa!”</verse>
				<verse number="26">Joomiiko toontii mo, wi'i: ‟An gollotooɗo kalluɗo, ciiwaakuujo! Aa annunoo mii rugga ko mi aaway, mii ɓotta ko mi hawritay,</verse>
				<verse number="27">den, ume waɗi ko a wattay ceede am der banki, to mi wartiino mi jaɓanno ɗe e riiba majje.</verse>
				<verse number="28">Teetee ceede makko ɗen, kokkon gooduɗo ceede cardi keme joy.</verse>
				<verse number="29">Gam gooduɗo nun ɓeydantee faa ɗuuɗa. Amma mo woodaa, baa seɗɗa ko woodi teetete.</verse>
				<verse number="30">Gollotooɗo mo nafataa on, paɗɗee mo yaasi der niwre, o wulla ton, o ƴakkontira nyiiƴe.”</verse>
				<verse number="31">«To *Ɓii neɗɗo warii e tedduŋal mum e *malaykaaɓe fu, o jooɗoto dow kittaal laamaare makko ŋal tedduŋal.</verse>
				<verse number="32">Himɓe lenyi duuniyaaru fu, hawritinto yeeso makko. O seenniran himɓe hande no duroowo seennirta baali e be'i.</verse>
				<verse number="33">O resan baali, junŋo makko nyaamo, o resa be'i bo, junŋo makko nano.</verse>
				<verse number="34">Den, laamiiɗo wi'an wonuɓe junŋo mum nyaamo: ‟Garee, onon ɓe *Baaba am barkiɗini, jaɓee donŋu laamaare ne ciriyanaɗon diga fuɗɗoode duuniyaaru.</verse>
				<verse number="35">Gam rafo waɗii am, on nyaannii am, mi ɗonɗaama, on jarnii am, mi laatino koɗo, on bernii am.</verse>
				<verse number="36">Mi wonake funtu, on koltinii am, mi nyawii, on nyawtii am, mi maɓɓaamaa der kasu, on daaroyii am.”</verse>
				<verse number="37">Den, foonnitiiɓe toontoto mo, wi'a: ‟Joomiraawo, dey men ji'u maa aa rafi, men nyaannu maa, naa dey men ji'u maa aa ɗonɗii, ko men jarnu maa?</verse>
				<verse number="38">Dey men ji'u maa aa laatii koɗo, men beernu maa, naa dey men ji'u maa aa woni funtu go men koltin maa?</verse>
				<verse number="39">Dey men ji'u maa aa nyawi naa bo aa maɓɓaa der kasu, men daaroy ma?”</verse>
				<verse number="40">Laamiiɗo on toontoto ɓe, wi'a: ‟E gooŋa batanmi on: ko gaɗanɗon gooto der ɓuruɗo faanɗugo caka sakikiraaɓe am ɓee, min nun gaɗanɗon ɗum.”</verse>
				<verse number="41">Ɓaawo majjum, o wi'an wonuɓe junŋo makko nano: ‟Dillee woɗɗi am, onon ya'aaɓe! Naatee der yiite tabitiiŋe, desanaaŋe Ibiliisa e malaykaaɓe mum!</verse>
				<verse number="42">Gam rafo waɗii am, on nyaannay am, ɗonka waɗii am, on jarnay am,</verse>
				<verse number="43">mii laatino koɗo, on beerinay am, mi wonino funtu, on koltinay am, mi nyawii, maɓɓaami der kasu, on daaray am.”</verse>
				<verse number="44">Den, ɓe toontoto mo kamɓe bo, ɓe bi'a: ‟Joomiraawo, dey men ji'i rafo e waɗee, ɗum bo ɗonka e waɗee, maa bo aa laatii koɗo, naa bo aa woni funtu, maa bo aa nyawi, naa aa maɓɓaa der kasu, ko men ballay maa?”</verse>
				<verse number="45">O toontoto ɓe o wi'a: ‟E gooŋa batanmi on: ko on gaɗanay gooto der ɓuruɓe faanɗugo, min woni on gaɗanay ɗum.”</verse>
				<verse number="46">Den kamɓe, ɓe jahan der ɓillaare tabitiine, amma foonnitiiɓe heɓan yonki tabitiiki.»</verse>
			</chapter>
			<chapter number="26">
				<verse number="1">No Yeesu heennyi waɗugo fillaaji ɗin fu, o wi'i aahiiɓe makko:</verse>
				<verse number="2">«Oon anni balɗe ɗiɗi nun horii go *juulɗe Paska waɗa, *Ɓii neɗɗo bo wattete e juuɗe himɓe, ɓe tigga mo dow *leggal palaaŋal.»</verse>
				<verse number="3">Wakkati mum, hooreeɓe *limaamiiɓe e *dottiiɓe waɗi hawriine der wuro hooreejo limaamiiɓe, bi'eteeɗo Kayafas.</verse>
				<verse number="4">Ɓe nannantiri ɓe nanŋa Yeesu e ƴoyre, ɓe bara mo.</verse>
				<verse number="5">Amma ɓe bi'i: «To en gaɗee ɗum wakkati juulɗe, gam to himɓe ummin fitina caka jama'aare.»</verse>
				<verse number="6">Yeesu e wonuno Baytaniya der wuro Simon ceccefo.</verse>
				<verse number="7">No ɓe nyaamata, ɗon debbo gom ɓattii Yeesu, e jogii faanu gaɗiraaŋol hayre *albaatiri kebbuŋol wardi, ɗam ceede ɗuuɗɗe. O waanji ɗam dow hoore Yeesu.</verse>
				<verse number="8">No aahiiɓe makko yi'i ɗum, ɓerɗe maɓɓe welay, ɓe bi'i: «Gam ume wardi ɗam biisaa baanji?</verse>
				<verse number="9">Ɗam waaweteno sippeego ceede ɗuuɗɗe, ɗe ceennanee talakaaɓe.»</verse>
				<verse number="10">Yeesu faanti ko ɓe batannoo, wi'i ɓe: «Gam ume ko oon toora debbo on? O waɗanii am golle booɗɗe.</verse>
				<verse number="11">Gam talakaaɓe e wondi e mooɗon wakkati fu. Amma min, mi wondataa e mooɗon wakkati fu.</verse>
				<verse number="12">O moomii ɓannu am wardi, gam siryaago uwol am.</verse>
				<verse number="13">E gooŋa batanmi on: To *linjiila waajetee e duuniyaaru ɗo fu, ko debbo on waɗi batante, siwtorte bo.»</verse>
				<verse number="14">Den Yahuuda Iskariyot, gooto der aahiiɓe sappo e ɗiɗo, yahi to hooreeɓe *limaamiiɓe.</verse>
				<verse number="15">O wi'i ɓe: «Ume kokkoton am to mi wattanii on Yeesu der juuɗe mon?» Ɓe limi ceede cardi laso e sappo, ɓe kokki mo.</verse>
				<verse number="16">Diga wakkati majjum, oo daarta laabi no o jammortoo Yeesu.</verse>
				<verse number="17">Nyalaane arandeere, der juulɗe peen ko ƴuufinaaka, aahiiɓe Yeesu wari, ƴami mo, wi'i: «Toy jiɗuɗaa men ciriyanee hiraane *Paska?»</verse>
				<verse number="18">O toontii ɓe, o wi'i: «Jahee siire, naaton wuro waane, bi'on mo: “Moodibbo wi'i, wakkati mum faanike, der wuro maaɗa nun o nyaamata juulɗe Paska e aahiiɓe makko.”»</verse>
				<verse number="19">Aahiiɓe waɗi ko Yeesu bati ɗum, ɓe ciryii hiraane Paska.</verse>
				<verse number="20">No kiikiiɗe waɗi, o jooɗodii e aahiiɓe makko sappo e ɗiɗo, ɓee nyaama.</verse>
				<verse number="21">Wakkati ɓe nyaamata, Yeesu wi'i ɓe: «E gooŋa batanmi on: gooto mooɗon jammoto am.»</verse>
				<verse number="22">Ɓerɗe maɓɓe biisii puy, go ɓee ƴama mo gooto gooto, moy fu e wi'a: «Joomiraawo, min bane hinaa?»</verse>
				<verse number="23">O toontii ɓe, o wi'i: «Tummidinɗo junŋo mum e am der heeɗo, joomum nun jammotoo am.</verse>
				<verse number="24">E gooŋa *Ɓii neɗɗo dillan hande no Dewte bati dow makko. Amma bone woodani jammiiɗo mo! To o rimaakano, ɗum ɓurananno mo wooɗugo.»</verse>
				<verse number="25">Yahuuda, jammotooɗo mo, ƴami mo, wi'i: «Moodibbo, min nun naa?» O toontii mo, o wi'i: «A batii ka.»</verse>
				<verse number="26">No ɓe nyaamata, Yeesu etti peen, yetti Alla, ŋappiti, hokki aahiiɓe mum, wi'i: «Jaɓee, nyaamee, kanjum woni ɓannu am.»</verse>
				<verse number="27">Ɓaawo majjum, o etti jarirgel *innabojam, o yetti Alla, o hokki ɓe, o wi'i: «Jaree on fu.</verse>
				<verse number="28">Kanjam laatii ƴiiƴam am, ƴiiƴam alkawal, deƴƴitiiɗam gam yaafuye hakkeeji himɓe ɗuuɓɓe.</verse>
				<verse number="29">Mii wi'a on: Mi yarataa innabojam ɗam kade faa abada, sey nyalaane jaridanmi kesam e mooɗon, der *Laamaare Baaba am.»</verse>
				<verse number="30">Ɓaawo ɓe jimi jimol, ɓe burtii, ɓe jahi waanne Jaytuuje.</verse>
				<verse number="31">Den Yeesu wi'i aahiiɓe mum: «Jemmaare nee ɗo, on fu, on accan am, gam e winnaa der dewtere: ‟Mi fiyan duroowo, den hoggo baali sankito.”» Yeesu ɓeydi, wi'i:</verse>
				<verse number="32">«Amma ɓaawo to mi fintii, mi artan on *Galili.»</verse>
				<verse number="33">Den Piyer, wi'i mo: «Baa to ɓe fu ɓe accii maa, min kan mi accataa maa pay.»</verse>
				<verse number="34">Yeesu toontii mo, wi'i: «E gooŋa batan maa mi: Jemmaare nee ɗo, ko jakaraari jogga, a wi'an de tati a annaa am.»</verse>
				<verse number="35">Piyer wi'i mo: «Baa to doole mi maayida e maa, mi wi'ataa pay mi annaa maa.» Aahiiɓe fu wi'i, hande non.</verse>
				<verse number="36">Ɓaawo majjum, Yeesu e aahiiɓe mum yottii nokkuure wi'eteene Gesemane. O wi'i ɓe: «Jooɗee ɗo, faa mi waɗaa du'aare.»</verse>
				<verse number="37">O yaadi e Piyer, e ɓiɓɓe Jebede ɗiɗo, ko ɓerne makko fuɗɗi biisaago, oo maata toora ɓerne puy.</verse>
				<verse number="38">Den o wi'i ɓe: «Biisere ɓerne sattanii am faa e yiɗi warugo am. Gonee ɗo, deenidee e am.»</verse>
				<verse number="39">O woɗɗii seɗɗa, o yani o hippii e leydi, oo du'oo, oo wi'a: «*Baaba, to waɗoto, woɗɗinanam jarirgel toora kaa. Amma ko jiɗuɗaa laatoo, hinaa ko jiɗumi.»</verse>
				<verse number="40">O wittoy, o tawi ɓee ɗaani. O wi'i Piyer: «On baaway ko reenidi e am baa yanne woore na?</verse>
				<verse number="41">To on ɗaane, du'ee, gam to on janee der jarbeeji. Gam ɓerne e yiɗi, amma ɓannu tampii.»</verse>
				<verse number="42">O witti du'aago kade de ɗiɗawre, o woɗɗii seɗɗa, o wi'i: «Baaba, to waɗataako jarirgel toora ŋel yawta, mi yariray ŋel, den, accu yidde maa laatoo!»</verse>
				<verse number="43">Yeesu wittoy kade, o tawi ɓe ɓee ɗaani, gam ɗoyŋol e jogii ɓe puy.</verse>
				<verse number="44">O acci ɓe kade, o witti du'aago de tatawre e boliiɗe goote ɗen.</verse>
				<verse number="45">Ɓaawo majjum, o wittoy to aahiiɓe makko, o wi'i ɓe: «Faa jooni on na'on ɗaani, oon ciwtii na? Wakkati waɗii! *Ɓii neɗɗo wattete der juuɗe hakkeeɓe.</verse>
				<verse number="46">Ummee jawten! Jammotooɗo am nani wara!»</verse>
				<verse number="47">Yeesu heennyay batugo, go Yahuuda, gooto der aahiiɓe makko sappo e ɗiɗo yottii, e himɓe ɗuuɓɓe, jogiiɓe kaafaaje, e cabbi. Hooreeɓe *limaamiiɓe, e *dottiiɓe nun liloy ɓe.</verse>
				<verse number="48">Jammotooɗo mo on tintiniinoo ɓe maane, wi'i: «Neɗɗo mo cannumi e mammilaaɗe fu, kanko nun ɗon. Nanŋee mo.»</verse>
				<verse number="49">Ɗon maa ɗon, Yahuuda ɓattii Yeesu, wi'i mo: «Jam kirɗen Moodibbo!» Den o mammilii mo.</verse>
				<verse number="50">Yeesu toontii mo, wi'i: «Igo am, waɗu ko waddu maa.» Himɓe ɓen ɓattii, watti Yeesu junŋo, nanŋi mo.</verse>
				<verse number="51">Den gooto der wondunooɓe e Yeesu solti kaafahi mum, jabbi maccuɗo hooreejo *limaamiiɓe, setti nowru,</verse>
				<verse number="52">go Yeesu wi'i mo: «Wittin kaafahi maa der kuunŋal mum, gam kaɓiroowo e kaafahi, e kaafahi nun joomum halkirta.</verse>
				<verse number="53">Aa miili mi waawataa ko noddi *Baaba am lildanaanmi ko ɓuri *malaykaaɓe konunkeeɓe ukke sappo e ɗiɗi ɗon maa ɗon na?</verse>
				<verse number="54">Amma to ɗum laataaki non, noy ko winnaa der Dewtere hebbirta? Gam dewtere wi'i, non ɗum laatotoo.»</verse>
				<verse number="55">Den, Yeesu wi'i jama'aare: «Daa on garii nanŋugo am e kaafaaje, e cabbi hande pasotooɗo ni. Der suudu Alla bane gonunoomi de weeti fu, emi janŋina, go on nanŋay am?</verse>
				<verse number="56">Amma huune ɗum fu waɗii gam ko winnaa der dewte annabiiɓe hebba.» Den, aahiiɓe makko fu doggi, acci mo.</verse>
				<verse number="57">Nanŋuɓe Yeesu ɓen yaari mo to Kayafas hooreejo *limaamiiɓe, go *moodiɓɓe tawreeta, e *dottiiɓe genni, hawritii.</verse>
				<verse number="58">Piyer e tokki mo ɓawɓawre, diga woɗɗi, faa der fageere wuro hooreejo limaamiiɓe. O naati, o jooɗodii e reenuɓe gam o yi'a no ɗum heennyitirta.</verse>
				<verse number="59">Hooreeɓe *limaamiiɓe, e *dawrooɓe fu, e daarta fewre ne ɓe gaccorto Yeesu gam o waree.</verse>
				<verse number="60">Himɓe ɗuuɓɓe wari seedii fewre dow makko, amma ɓe keɓay gacce potuɗe warugo mo. Den, worɓe ɗiɗo gom wari, seedii</verse>
				<verse number="61">wi'i: «Kanko nun wi'unoo pusan suudu Alla, mahitoo ŋol der balɗe tati.»</verse>
				<verse number="62">Hooreejo *limaamiiɓe ummii, wi'i Yeesu: «A toontataako gokka na? A nanay ka ɓe batata dow maa na?»</verse>
				<verse number="63">Amma Yeesu toontaaki gokka. Hooreejo limaamiiɓe on wi'i mo: «Mii eele e inne Alla yonkinteejo, batu men to an nun woni *Almasiihu, *Ɓiɗɗo Alla.»</verse>
				<verse number="64">Yeesu toontii mo, wi'i: «A batii ka. Ka batanmi woni: Diga jooni, on ji'an *Ɓii neɗɗo e jooɗii nyaamo Jom Baawɗe, o waran diga dow kammu.»</verse>
				<verse number="65">Den, mone waɗi hooreejo *limaamiiɓe faa serkiti toggoore mum, wi'i: «O batii kalluka dow Alla! En kaajaaka seedeeɓe gom kade! On nanii e noppi mooɗon kalluka ka o bati.</verse>
				<verse number="66">Ume ji'uɗon?» Ɓe toontii, ɓe bi'i: «Emo haani wareego.»</verse>
				<verse number="67">Den, ɓe tuuti mo joode e yeeso, ɓee piya mo guƴƴe. Woɓɓe maɓɓe e fiya mo meeƴe,</verse>
				<verse number="68">e wi'a: «*Almasiihu! Tinta, moy nun fiyu maa.»</verse>
				<verse number="69">Piyer e jooɗii yaasi fageere wuro. Horɓe tawaaɓe ɗon, gooto mum, ɓattii mo, wi'i: «An bo, aa wondunoo e Yeesu *Galilinkeejo.»</verse>
				<verse number="70">Amma Piyer yeddi ka yeeso himɓe fu, wi'i: «Mi faamay ko jiɗuɗaa wi'ugo.»</verse>
				<verse number="71">Ɓaawo majjum, o ummii oo foonnii far dammugal wuro. Korɗo goɗɗo yi'i mo, wi'i wonɓe ɗon: «Gorko oo ɗo e wondunoo e Yeesu Nasaratuujo.»</verse>
				<verse number="72">Piyer yeddi kade, wi'i: «Mi hunike, mi annaa gorko on.»</verse>
				<verse number="73">No waɗi tifere, wonuɓe ɗon ɓattii Piyer, wi'i mo: «Seko walaa, a laati nun gooto der aahiiɓe makko, gam batu maa e hollita to ƴiwuɗaa.»</verse>
				<verse number="74">Den, Piyer hunii wi'i: «Alla hiitoo am to mi fewii, e gooŋa mi annaa gorko on!» Wakkati mum, jakaraari joggi.</verse>
				<verse number="75">Den Piyer siwtorii ka Yeesu batunoo ɗum, wi'i: «Go jakaraari jogga, a wi'an de tati a annaa am.» O wurtii yaasi, o wulli bojji kaaɗuɗi.</verse>
			</chapter>
			<chapter number="27">
				<verse number="1">Subaka kecco, hooreeɓe *limaamiiɓe, e *dottiiɓe fu, hawritii e dawra dow no ɓe barirta Yeesu.</verse>
				<verse number="2">Ɓe kaɓɓi mo, ɓe jaari to Pilaatu, hooreejo jeyde leydi Yahudiya.</verse>
				<verse number="3">No Yahuuda jammiiɗo Yeesu yi'i o hiitaama o waree, o miijitii, o wittini ceede cardi laso e sappo ɗe o jaɓunoo to hooreeɓe *limaamiiɓe, e *dottiiɓe,</verse>
				<verse number="4">o wi'i ɓe: «Mi waɗii hakke, mi jammike mo walaa gacce!» Ɓe toontii mo, ɓe bi'i: «Ko faalii men? Haala maa nun!»</verse>
				<verse number="5">Yahuuda woppi ceede ɗen der suudu Alla, yahi haɓɓitoyii ɓoggol, maayi.</verse>
				<verse number="6">Hooreeɓe *limaamiiɓe etti ceede ɗen, wi'i: «Sariya meeɗen hokkay laawol ceede hande ɗee ɗo hawritee e ceede cakkanaaɗe Alla der suudu Alla, gam ceede ƴiiƴam nun.»</verse>
				<verse number="7">Ɓaawo dawriine maɓɓe, ɓe nannantiri, ɓe etti ceede ɗen, ɓe coodiri gesa mahoowo payanɗe gom, gam hoɓɓe e uwee ton.</verse>
				<verse number="8">Kanjum acci faa hanne, gesa ŋan e noddee «Gesa Ƴiiƴam.»</verse>
				<verse number="9">Hande non annabaaku Yeremiya hebbiri, ŋu o waɗunoo, o wi'i: «Ɓe ettii ceede cardi laso e sappo, kanje nun himɓe Isira'iila tawi o foti yoɓaneego.</verse>
				<verse number="10">Ɓe coodirii ɗe gesa mahoowo payanɗe, hande no Joomiraawo batunoo am.»</verse>
				<verse number="11">Ɓe jaari Yeesu yeeso Pilaatu hooreejo leydi, o ƴami mo, o wi'i: «An woni laamiiɗo *Yahuduuɓe na?» Yeesu toontii mo wi'i: «A batii ka.»</verse>
				<verse number="12">Den hooreeɓe *limaamiiɓe, e *dottiiɓe gaccii mo, amma o toontaaki gokka.</verse>
				<verse number="13">Ko Pilaatu wi'i mo: «A nanataa gacce ɗe ɓe batata dow maaɗa fu na?»</verse>
				<verse number="14">Amma Yeesu toontaaki gokka mum. Ɗum haaynii hooreejo leydi on sanne.</verse>
				<verse number="15">Der *Juulɗe Paska fu, hooreejo leydi e woowi yoofango ɓe maɓɓaaɗo gooto, mo himɓe yiɗi.</verse>
				<verse number="16">Wakkati mum, e woodunoo maɓɓaaɗo annanaaɗo, bi'eteeɗo Yeesu Barabbas.</verse>
				<verse number="17">No jama'aare hawritii, Pilaatu ƴami ɓe, wi'i: «Moy jiɗuɗon mi yoofana on: Yeesu Barabbas na, naa Yeesu bi'eteeɗo *Almasiihu?»</verse>
				<verse number="18">Pilaatu e anni sabbu nawniraagu nun waɗi ko ɓe nanŋi Yeesu ɓe gaddi to mum.</verse>
				<verse number="19">Wakkati Pilaatu jooɗii e hiitoo, deekiiko lili goɗɗo, wi'a mo: «Taa naannu hoore maa der haala gorko mo walaa gacce oo, gam hanki mi toorake der koyɗool dow haala makko.»</verse>
				<verse number="20">Hooreeɓe *limaamiiɓe, e *dottiiɓe yeeƴi jama'aare, ɓe ƴama Pilaatu yoofana ɓe Barabbas, acca Yeesu waree.</verse>
				<verse number="21">Hooreejo leydi on ƴamitii ɓe, wi'i: «Mi yoofanan on maɓɓaaɗo gooto, moy nun der ɗiɗo ɓen jiɗuɗon mi yoofana on?» Ɓe toontii, ɓe bi'i: «Barabbas!»</verse>
				<verse number="22">Pilaatu ƴami ɓe, wi'i: «Den, noy gaɗanmi Yeesu bi'eteeɗo Almasiihu?» Ɓe fu ɓe toontii, ɓe bi'i: «Tiggu mo dow *leggal palaaŋal!»</verse>
				<verse number="23">O ƴami ɓe, o wi'i: «Ko boni ume o waɗi?» Ɓe ɓeydi woolo e semme, ɓee bi'a: «Tiggu mo dow leggal palaaŋal!»</verse>
				<verse number="24">Pilaatu tawi waawataa ko deƴƴitini ɓe, woolo bo e ɓeydoo. Den o etti diyam, o looti juuɗe makko yeeso jama'aare, o wi'i ɓe: «Mi walaa gacce dow reƴƴitingo ƴiiƴam gorko oo. Haala mooɗon nun.»</verse>
				<verse number="25">Ɓe fu ɓe toontii, ɓe bi'i: «Men jaɓii gacce ƴiiƴam makko yowoo dow ko'e amen, e dow ɓiɓɓe amen!»</verse>
				<verse number="26">Den, Pilaatu yoofitani ɓe Barabbas, o hokki laawol Yeesu fiyee looci, ɓaawo mum, o tiggee dow leggal palaaŋal.</verse>
				<verse number="27">Soogeeji hooreejo leydi yaari Yeesu der fageere laamorde mum, ukkere soogeeji ɗin fu hawritii e tummi mo.</verse>
				<verse number="28">Ɓe ɓorti gineeji makko, ɓe ɓorni mo gulunfaare woɗeere.</verse>
				<verse number="29">Ɓaawo majjum, ɓe canyi huuneere gi'e, ɓe kuunini mo. Ɓe kokki mo helliiru e junŋo makko nyaamo, ɓee jiccoo yeeso makko, ɓee jaanca mo, ɓee bi'a: «Foo foo maa, laamiiɗo *Yahuduuɓe!»</verse>
				<verse number="30">Ɓe tuuti mo joode, ɓe teeti helliiru ŋol, ɓee piya mo dow hoore.</verse>
				<verse number="31">No ɓe keennyi jaancugo mo, ɓe ɓorti gulunfaare, ɓe ɓorni mo gineeji makko. Den, ɓe jaari mo ɓe tiggaa dow leggal palaaŋal.</verse>
				<verse number="32">No ɓe burtoto siire, ɓe potti e gorko bi'eteeɗo Simon mo Sirene. Soogeeji dooli mo o roono *leggal Yeesu palaaŋal.</verse>
				<verse number="33">Ɓe jottii nokkuure wi'eteene Golgota. Maana Golgota woni (nokkuure le'al hoore).</verse>
				<verse number="34">Ɓe kokki Yeesu *innabojam jillontiraaɗam e kaaɗuɗum, o yara. No o metti ɗam, o salii yarugo.</verse>
				<verse number="35">No ɓe keennyi tiggugo mo, ɓe piɗani gineeji makko tete, ɓe ceenniri.</verse>
				<verse number="36">Ɓaawo majjum, ɓe jooɗii ɗon, ɓee deeni mo.</verse>
				<verse number="37">Ɓe binni dow alluwal daliila ko acci o tiggaa, ɓe takki dow hoore makko. Ko ɓe binni woni: «Oo ɗo woni Yeesu, laamiiɗo *Yahuduuɓe.»</verse>
				<verse number="38">Fasotooɓe ɗiɗo gom bo e tiggaa takkol makko, gooto nyaamo makko, gooto bo nano makko.</verse>
				<verse number="39">Himɓe falotooɓe ɗon e yenna mo, e dimma ko'e mum,</verse>
				<verse number="40">e wi'a: «An pusoowo suudu Alla, mahitoo ŋol der balɗe tati, faaba hoore maa. To a laati nun *Ɓiɗɗo Alla, jippa diga e *leggal palaaŋal ŋal!»</verse>
				<verse number="41">Hande non, hooreeɓe *limaamiiɓe, e *moodiɓɓe tawreeta, e *dottiiɓe fu jaanciri mo, e wi'a:</verse>
				<verse number="42">«O faabike woɓɓe, amma o waaway ko faabii hoore makko, kanko laamiiɗo Isira'iila. Jooni, o jippoo diga leggal palaaŋal ŋal, gam goonɗinen mo.</verse>
				<verse number="43">O yowii hoolaare makko fu dow Alla. To non Alla faaboo mo jooni, to e yiɗi mo. Gam o wi'i, o laati nun Ɓiɗɗo Alla.»</verse>
				<verse number="44">Fasotooɓe, tiggaaɓe takkol makko bo e yenna mo hande non.</verse>
				<verse number="45">Diga caka nyalooma, niwre waɗi e leydi nin fu, faa yottii yanne tati kiikiiɗe.</verse>
				<verse number="46">Jaka yanne tati kiikiiɗe, Yeesu halɓi e semme, wi'i: «Eloyi, Eloyi, lama sabaktani?» Kan woni «Alla am, Alla am! Gam ume accuɗaa am?»</verse>
				<verse number="47">Woɓɓe der darinooɓe ɗon no nani ɗum, wi'i: «Emo nodda Eliya!»</verse>
				<verse number="48">Ɗon maa ɗon, gooto maɓɓe doggi waddoy soosuuji, suuwi ɗi der jaran lammuɗam, haɓɓi e sawru, ɓattini to hunnuko Yeesu gam o ɓiccinoo.</verse>
				<verse number="49">Den horiiɓe wi'i: «Munyen, daaren naa Eliya waran faaboo mo.»</verse>
				<verse number="50">Ɓaawo majjum, Yeesu halɓi e semme, o maayi.</verse>
				<verse number="51">Wakkati mum, wudere wirniraane der suudu Alla serkitii caka caka, diga dow faa ley. Leydi dimmii, tepaaje feccii,</verse>
				<verse number="52">jenaale maɓɓitii, seniiɓe ɗuuɓɓe maayunooɓe finti.</verse>
				<verse number="53">Ɓe burtii e jenaale. Ɓaawo mum, Yeesu finti, ɓe naatidi e genni seniini, himɓe ɗuuɓɓe yi'i ɓe.</verse>
				<verse number="54">Hooreejo soogeeji deenuɗo Yeesu, e soogeeji mum, yi'i dimmaaɗe leydi e ko waɗi fu. Ɓe kuli puy, ɓe bi'i: «E gooŋa, o laati nun *Ɓiɗɗo Alla!»</verse>
				<verse number="55">Rewɓe ɗuuɓɓe e tawaa ɗon e daara diga woɗɗi, kamɓe nun tokkoynoo mo diga *Galili, ɓee jagganoo mo.</verse>
				<verse number="56">Der maɓɓe: E woodi Mariyama mo Magadala, e Mariyama inna Yaakuuba e Yusufu, e inna ɓiɓɓe Jebede.</verse>
				<verse number="57">No kiikiiɗe waɗi, gorko jom jawdiijo gom, mo siire Arimatiya, wari. Emo wi'ee Yusufu, kanko bo o laati nun aahiijo Yeesu.</verse>
				<verse number="58">O yahi to Pilaatu, o eeli ɗum ɓannu Yeesu. Den, Pilaatu wi'i o hokkee ŋol.</verse>
				<verse number="59">Yusufu etti ɓannu ŋol, suddi ŋol wudere heyre,</verse>
				<verse number="60">o watti ɓannu ŋol der saabeere heyre ne o wasani hoore makko der hayre. Ɓaawo mum, o talli hayre teddune, o maɓɓiri dammugal saabeere nen, o yawti.</verse>
				<verse number="61">Mariyama Magadalaajo, e Mariyama oo to, e tawaa ɗon, e jooɗi e daari far to saabeere nen.</verse>
				<verse number="62">Fini mum laatii nyalaane ardiine *nyalaane siwteteene. Den hooreeɓe *Limaamiiɓe e *Farisaaɓe hawritii yahi to Pilaatu.</verse>
				<verse number="63">Ɓe bi'i mo: «Joomiraawo, men ciwtorii pewoowo on batiino diga e wuuri, wi'i, fintan nyalaane tatawre.</verse>
				<verse number="64">Gam majjum, batu soogeeji reena *saabeere nen faa balɗe tati ɗen yawta. Gam to aahiiɓe makko wujju ɓannu makko, wi'a, o fintii diga maayɓe. Den fewre sakitiineere nen ɓuran arandeere hallugo.»</verse>
				<verse number="65">Pilaatu wi'i ɓe: «Soogeeji nani, jahee, deenee saabeere nen no baawirɗon!»</verse>
				<verse number="66">Ɓe jahi, ɓe deenoy saabeere nen. Ɓe talli hayre, ɓe maɓɓi faa wooɗi, ɓe darini soogeeji gam reena ne.</verse>
			</chapter>
			<chapter number="28">
				<verse number="1">No *nyalaane siwteteene yawti, alal subaka, Mariyama Magadalaajo e Mariyama oo to dawi, yahi daaroygo saabeere nen.</verse>
				<verse number="2">Ɗon de woore, leydi dimmii e semme. Malaykaajo Joomiraawo jippii diga dow kammu, talli hayre nen, jooɗii dow mayre.</verse>
				<verse number="3">Oo jalbitoo hande maaƴƴere, gineeji makko e rawni hande malamalluuje.</verse>
				<verse number="4">Reenuɓe ɓen huli faa e diwna, ɓe laatii hande maayɓe.</verse>
				<verse number="5">Malaykaajo wi'i rewɓe ɓen: «To on kulee onon! Mii anni Yeesu tigganooɗo nun daartoton.</verse>
				<verse number="6">O walaa ɗo, o fintii hande no o wi'unoo on. Garee, daaree to o fukkinoo.</verse>
				<verse number="7">Tinnee, batee aahiiɓe makko o fintii diga e maayde. O na'on heɗii on far *Galili, on ji'an mo ton. Ka goodumi mi bata on nun ɗon.»</verse>
				<verse number="8">Rewɓe ɓen yawti law diga to saabeere nen, go kulol e seyo waɗi ɓe puy. Ɓe doggi ɓe batoy aahiiɓe makko habaru on.</verse>
				<verse number="9">Ɗon maa ɗon, Yeesu fotti e maɓɓe, wi'i ɓe: «Mii sanna on!» Ɓe ɓattii mo, ɓe nanŋi koyɗe makko, ɓe cujidani mo.</verse>
				<verse number="10">Den Yeesu wi'i ɓe: «To on kulee! Jahee, batee banniraaɓe am, ɓe jaha Galili. Ton nun ɓe ji'atammi.»</verse>
				<verse number="11">Wakkati rewɓe ɓen yanti laawol, den woɓɓe der soogeeji deenuɗi saabeere nen naati e genni, e bata *hooreeɓe limaamiiɓe ko waɗi fu.</verse>
				<verse number="12">Hooreeɓe limaamiiɓe, e dottiiɓe waɗi hawriine, ɓe baddi, ɓe kokki soogeeji ɗin ceede ɗuuɗɗe,</verse>
				<verse number="13">ɓe bi'i ɓe: «Bi'ee aahiiɓe makko nun wari jemma, tawi oon ɗaani, wujji ɓannu makko.</verse>
				<verse number="14">To hooreejo leydi nanii ka, minon nun anni ka batata mo, men burtina on e toora fu.»</verse>
				<verse number="15">Soogeeji jaɓi ceede mum, waɗi no wi'aa. Hande non haala kan sankitorii caka *Yahuduuɓe faa warugo hanne.</verse>
				<verse number="16">Aahiiɓe sappo e go'o yahi *Galili, dow waanne ne Yeesu tintinnoo ɓe ɓe jaha.</verse>
				<verse number="17">No ɓe ji'i mo, ɓe cujidani mo, amma woɓɓe maɓɓe waɗii seko.</verse>
				<verse number="18">O ɓattii, o wi'i ɓe: «Mi hokkaama baawɗe dow kammu e leydi fu.</verse>
				<verse number="19">Gam majjum jahee, gaɗee himɓe lenyi fu aahiiɓe am, gaɗee ɓe *batisi e inne *Baaba e *Ɓiɗɗo e *Ruuhu Ceniiɗo.</verse>
				<verse number="20">Janŋinee ɓe ɓe tokkoo ko batumi on fu. Annee, mii wondi e mooɗon nyalaane fu, faa timmoode duuniyaaru.»</verse>
			</chapter>
		</book>
		<book number="41">
			<chapter number="1">
				<verse number="1">Nani ɗo no *linjiila Yeesu *Almasiihu, *Ɓiɗɗo Alla fuɗɗiri.</verse>
				<verse number="2">Winnaama e dewtere annabi Esaaya: «Min Alla, mi ardinante lilaaɗo am moƴƴinanoowo maa laawol.</verse>
				<verse number="3">Daane jagganiiɗo am e nanoo der haro e wi'a: ‟Moƴƴinee laawol gam Joomiraawo, poonnitanee mo laabi!”»</verse>
				<verse number="4">Lilaaɗo on woni Yuhaana gaɗoowo *batisi. O suppitake der haro, oo bata e daane towne, oo wi'a himɓe tuuba, waɗee batisi gam hakkeeji mum yaafee.</verse>
				<verse number="5">Leydi Yahudiya e himɓe *Urusaliima fu wari, bati hakkeeji mum, tuubi, Yuhaana waɗi ɓe batisi der maayo Urdun.</verse>
				<verse number="6">Yuhaana, toggoore ne leeɓi jeeloobi nun ɓornii, oo haɓɓii ɓelɓelol gurol e funŋudu makko, baɓatti e juuri ladde nun o nyaamata.</verse>
				<verse number="7">Oo waajoo e daane towne, oo wi'a: «Ɓurɗo am baawɗe e wara ɓaawo am, mi fotay baa jimminaago mi firta ɓoggi paɗe makko.</verse>
				<verse number="8">Min, e diyam gaɗiranmi on *batisi, amma kanko, to o warii, e *Ruuhu Ceniiɗo o waɗirta on batisi.»</verse>
				<verse number="9">Der balɗe ɗen Yeesu ƴiwi siire Nasaratu der leydi Galili, wari, Yuhaana waɗi mo *batisi der maayo Urdun.</verse>
				<verse number="10">Wakkati o wurtoto der diyam, o yi'i kammu maɓɓitii, *Ruuhu Ceniiɗo e jippoo dow makko hande tantabaraaru.</verse>
				<verse number="11">Daane gom nanaa diga dow kammu, e wi'a: «An woni *Ɓiɗɗo am jiɗaaɗo, mo belirmi ɓerne.»</verse>
				<verse number="12">Ɗon maa ɗon *Ruuhu yaari mo der haro.</verse>
				<verse number="13">O waɗi ton balɗe lasoy ɗiɗi, *Seyɗan e jarboo mo, oo woni hakkune tewuuji ladde, malaykaaɓe e hiinnii mo.</verse>
				<verse number="14">Ɓaawo no Yuhaana nanŋaa, Yeesu wari *Galili oo waajoo *linjiila Alla.</verse>
				<verse number="15">Oo wi'a: «Wakkati waɗii, *Laamaare Alla ɓadake, accee hakkeeji mon, tuubee, goonɗinee *linjiila.»</verse>
				<verse number="16">Yeesu yahi fonŋo maayo *Galili, ɗon o yi'i Simon e minyum Andere e faɗɗa taaruwol mum der maayo, ɓe laati nun suuɓotooɓe liƴƴi.</verse>
				<verse number="17">Yeesu wi'i ɓe: «Tokkee am, mi waɗan on suuɓotooɓe himɓe.»</verse>
				<verse number="18">Ɗon maa ɗon ɓe acci taaruuji maɓɓe, ɓe tokki mo.</verse>
				<verse number="19">O yahi yeeso seɗɗa, o yi'i Yaakuuba ɓii Jebede e minyum Yuhaana, kamɓe bo ɓee gonii der laana, ɓee moƴƴina taaruuji maɓɓe.</verse>
				<verse number="20">Ɗon maa ɗon o noddi ɓe. Ɓe acci baaba maɓɓe Jebede der laana kan, e wiirɓe, ɓe tokki mo.</verse>
				<verse number="21">Ɓaawo majjum ɓe jahi siire Kafarnahum. Yeesu naati *suudu waajorde e janŋina. Nyaanne mum laati nun *nyalaane siwteteene.</verse>
				<verse number="22">Tawaaɓe ɗon haaynaare nanŋi ɗum e janŋinol makko, gam o janŋinirii ɓe e baawɗe, hinaa hande no *moodiɓɓe tawreeta janŋinirta.</verse>
				<verse number="23">E wakkati majjum, gorko gooduɗo ginnool naati e waajorde nen, bati e semme,</verse>
				<verse number="24">wi'i: «Yeesu mo Nasaratu, ume faali maa e amen? A warii gam halkugo men na? Mii anni mo laatiɗaa, a laati nun ceniiɗo, ƴiwuɗo to Alla!»</verse>
				<verse number="25">Yeesu falmi ginnool ŋol, wi'i: «Jeeɗa, wurta e makko!»</verse>
				<verse number="26">Ginnool ŋol dimmi gorko on e semme, halɓi, wurtii e makko.</verse>
				<verse number="27">Jama'aare fu haaynaare nanŋi ɗum, e ƴamontira: «Ume nun ɗum ɗon? Janŋinol kesol nun. Oo umura e baawɗe baa e ginnaaji eɗi ɗowtanoo mo.»</verse>
				<verse number="28">Ɗon maa ɗon habaru makko sankitii der leydi Galili fu.</verse>
				<verse number="29">No Yeesu e aahiiɓe mum wurtii waajorde, ɓe jahi wuro Simon e Andere. Yaakuuba e Yuhaana yaadi e maɓɓe.</verse>
				<verse number="30">Esiraawo Simon debbo yontere e fukkini ɗum. No Yeesu yottii, o batanaa mo,</verse>
				<verse number="31">o ɓattii mo, o nanŋi junŋo makko, o ummini mo. Ɗon maa ɗon o yoofii, yontere nen acci mo, o ummii oo jagganoo ɓe.</verse>
				<verse number="32">No naaŋe muti, kiikiiɗe, himɓe waddani mo nyawɓe fu ɓe ginnaaji toorata.</verse>
				<verse number="33">Siire nen fu hawriti e dammugal.</verse>
				<verse number="34">O nyawti nyawɓe ɗuuɓɓe, ɓe nyawuuji feere feere. O riiwi ginnaaji ɗuuɗɗi, o accay ɗi ɗi bata, gam ɗii anni moy o laatii.</verse>
				<verse number="35">Fini mum Yeesu hujji diga law, yahi nokkuure feere to goɗɗo walaa e waɗa du'aare.</verse>
				<verse number="36">Simon e wondaaɓe mum yahi e daarta mo.</verse>
				<verse number="37">No ɓe jiiti mo, ɓe bi'i mo: «Himɓe fu e daartee.»</verse>
				<verse number="38">Yeesu wi'i ɓe: «En jahee der genniije ɓadiiɗe mi waajoo ton bo, gam kanjum waddimmi.»</verse>
				<verse number="39">O yahi der leydi *Galili fu, oo waajoo der baajorɗe maɓɓe, oo riiwa ginnaaji.</verse>
				<verse number="40">Gorko mo ceppam wari, jiccii yeeso makko, eeli mo, wi'i: «To aa yiɗi, a waawan ko nyawtimmi!»</verse>
				<verse number="41">Yeesu yurmii mo, foorti junŋo mum, meemi mo, wi'i: «Mii yiɗi, nyawta!»</verse>
				<verse number="42">Ɗon maa ɗon, ceppam acci gorko on, o nyawtii.</verse>
				<verse number="43">Yeesu waynii mo, waggini mo,</verse>
				<verse number="44">wi'i: «Hakkil, taa batu ka goɗɗo, yahu holloy hoore maa *limaamiijo, gaɗaa sadaka ka Muusa wi'i on gaɗon, heɓa anninaa ɓe a yoofake.»</verse>
				<verse number="45">Amma kanko, o yawti, o yahi oo sankita habaru ko mo waɗanaa. Ɗum waɗi faa Yeesu waawataa naata genni gom himɓe e yi'a ɗum, o darii ladde, himɓe ƴiwi nokkuuje fu e wara to makko.</verse>
			</chapter>
			<chapter number="2">
				<verse number="1">Ɓaawo balɗe seɗɗa, Yeesu witti siire Kafarnahum. Himɓe nani o na'on wuro.</verse>
				<verse number="2">Jama'aare ɗuunne hawritii faa jaayri horaaki, yeeso dammugal, oo waajoo ɓe haala Alla.</verse>
				<verse number="3">Himɓe wari, waddani mo moofo mo worɓe nayo roonii.</verse>
				<verse number="4">Amma ɓe keɓay yottingo mo to Yeesu sabbu jama'aare. Kan waɗi ɓe juli dow huurde suudu, ɓe jippiniri moofo on diga yulande, ɓe pukkini mo dow daago.</verse>
				<verse number="5">No Yeesu yi'i goonɗinki maɓɓe, wi'i moofo on: «Ɓinŋel am, hakkeeji maa yaafaama.»</verse>
				<verse number="6">*Moodiɓɓe tawreeta e wonnoo ɗon e jooɗii, ɓe bi'i der ɓerɗe maɓɓe:</verse>
				<verse number="7">«Iri kay gorko on batata ni? O batii kalluka! Moy waawata ko yaafii hakkeeji to hinaa Alla tan?»</verse>
				<verse number="8">Ɗon maa ɗon Yeesu faami miilooji maɓɓe, wi'i ɓe: «Ume waɗi ko oon miijoo miilooji ga'uɗi nii der ɓerɗe mooɗon?</verse>
				<verse number="9">Wi'ugo moofo on: ‟Hakkeeji maa yaafaama” e wi'ugo mo: ‟Umma, ettu daago maa jahaa”, ume ɓuri hoyugo?</verse>
				<verse number="10">Amma mi faantinan on no Ɓii neɗɗo e woodi baawɗe yaafaago hakkeeji der duniyaaru nu.» Den o wi'i moofo on:</verse>
				<verse number="11">«Mii wi'ee, umma, ettu daago maa, hootu.»</verse>
				<verse number="12">Ɗon maa ɗon gorko on ummii etti daago mum, hooti. Himɓe fu darii e daara mo, ɓe fu haaynaare nanŋi ɓe, ɓee jetta Alla, ɓee bi'a: «Men meeɗay ko yi'i hande ɗum ɗo abada.»</verse>
				<verse number="13">Yeesu wurti e foonnii maayo. Jama'aare fu tawoy mo ton, oo janŋina ɓe.</verse>
				<verse number="14">No o yahata, o yi'i Leewi ɓii Alfee e jooɗii der suudu gollirde jaɓooɓe ceede faada, o wi'i mo: «Tokkam!» Leewi ummii, tokki mo.</verse>
				<verse number="15">No Yeesu nyaamata der suudu Leewi, jaɓooɓe ceede, e hakkeeɓe hande maɓɓe e jooɗii, e nyaamida e makko, e aahiiɓe makko. Gam himɓe ɗuuɓɓe e tokkunoo mo.</verse>
				<verse number="16">*Moodiɓɓe tawreeta e *Farisaaɓe yi'i Yeesu e nyaamda e jaɓooɓe ceede faada e hakkeeɓe, ɓe ƴami aahiiɓe makko ɓe bi'i: «Ume waɗi ko moodibbo mooɗon e nyaamida e duwaaniiɓe, e hakkeeɓe?»</verse>
				<verse number="17">No o nani ka, o wi'i ɓe: «Janɗuɗo haajaaka nyawtoowo, amma nyawɗo haajaa nyawtoowo. Mi waray noddugo foonnitiiɓe, amma noddugo hakkeeɓe waddimmi.»</verse>
				<verse number="18">Aahiiɓe Yuhaana e *Farisaaɓe e suumoo. Der makka, himɓe wari, ƴami Yeesu: «Non noy waɗi ko aahiiɓe Yuhaana e ɓe Farisaaɓe e suumoo, amma ɓe maa kan suumataako?»</verse>
				<verse number="19">O toontii ɓe, o wi'i: «Noddinaaɓe ɓangal waawan ko suumii to jommanjo gorko e wondi e maɓɓe na? Waɗataako! De jommanjo gorko e wondi e maɓɓe fu, ɓe baawataa ko salii nyaamugo.</verse>
				<verse number="20">Amma nyalaane waran de jommanjo gorko on ettetee hakkune maɓɓe, nyaanne mum, ɓe cuumoto.»</verse>
				<verse number="21">«Lefol kesol jokkirtaake linsere hiinne, to hinaa non, lefol kesol ŋol serkitan linsere hiinne, cerkol mum ɓeydoto.</verse>
				<verse number="22">Kade bo *innabojam kesam loowataake der jollooji guri kiiɗɗi, to hinaa non, innabojam ɗam pusan ɗi, kanjam e jollooji ɗin fu, ɗum halkan de woore. Innabojam kesam der jollooji guri kesi nun loowetee.»</verse>
				<verse number="23">*Nyalaane siwteteene gom, Yeesu e falta der gese alkamaari, ko aahiiɓe makko e wooca butaali e laawol.</verse>
				<verse number="24">Go *Farisaaɓe wi'i mo: «Daaru, ume waɗi ko aahiiɓe maa e waɗa ko *tawreeta haɗi *nyalaane siwteteene?»</verse>
				<verse number="25">O toontii ɓe, o wi'i: «E gooŋa on meeɗay ko janŋi ko Dawda waɗi no rafo waɗata mo, o haajaa ko nyaamee, kanko e himɓe makko na?</verse>
				<verse number="26">O naati der suudu Alla e jaamanu *hooreejo limaamiiɓe bi'eteeɗo Abiyataar, o nyaami peen cakkaako o hokki himɓe makko. Nani bo, *limaamiiɓe tan nun woodi laawol nyaamugo iri peen kon.»</verse>
				<verse number="27">Yeesu wi'i ɓe kade: «Nyalaane siwteteene waɗa nun gam neɗɗo, neɗɗo bane waɗaa gam nyalaane siwteteene.</verse>
				<verse number="28">Nyalaane siwteteene nen, paamee, *Ɓii neɗɗo woni joomiire.»</verse>
			</chapter>
			<chapter number="3">
				<verse number="1">Yeesu naatii kade der *suudu waajorde, o tawi ton gorko mo junŋo mum waati.</verse>
				<verse number="2">Himɓe wonnooɓe ɗon e watti hakkillo mum, e daara naa Yeesu nyawtan gorko on *nyalaane siwteteene, gam ɓe keɓa no ɓe gaccorii mo.</verse>
				<verse number="3">Yeesu wi'i mo junŋo mum waati on: «Umma, dara hakkune maɓɓe!»</verse>
				<verse number="4">Den, o ƴami ɓe: «tawreeta meeɗen hokkii laawol waɗugo ko wooɗi naa waɗugo ko halli der nyalaane siwteteene, daɗingo neɗɗo naa warugo mo?» Amma ɓe toontaaki.</verse>
				<verse number="5">Yeesu daari ɓe e mone, yoorugo ko'e maɓɓe biisi ɓerne makko, o wi'i gorko on: «Foortu junŋo maa!» O foorti ŋo, ŋo yanɗiti.</verse>
				<verse number="6">Ɗon maa ɗon, Farisaaɓe wurti suudu Alla, yahi dawridi e himɓe dariiɓe ɓaawo Eroodu gam ɓe daarta dabare no ɓe kalkirta Yeesu.</verse>
				<verse number="7">Ɓaawo majjum, Yeesu fottii, yahi maayo *Galili, kanko e aahiiɓe makko, jama'aare ɗuunne ƴiwune Galili e Yahudiya e tokki mo.</verse>
				<verse number="8">Himɓe ɗuuɓɓe, ƴiwoyɓe *Urusaliima, e Idumiya, e ci'e piiltitiiɗe Urdun e gureeje Tirus e Sidon, nani ko o waɗuno fu, wari to makko.</verse>
				<verse number="9">Yeesu wi'i aahiiɓe mum e siriyanoo ɗum laana gam jama'aare e ɓilla ɗum.</verse>
				<verse number="10">O nyawtii ɗuuɓɓe, kan waɗi nyawɓe fu e hanƴontira gam ɓe meema mo.</verse>
				<verse number="11">Wakkati on to wooduɓe ginnaaji yi'i mo, jiccoto nun e bata e semme e wi'a: «An a laati nun *Ɓii Alla!»</verse>
				<verse number="12">Oo waggina ɗi sanne to ɗi batu moy nun o laatii.</verse>
				<verse number="13">Ɓaawo majjum, o yawtiri dow waanne, o noddi ɓe o yiɗi, ɓe jahi to makko.</verse>
				<verse number="14">O suɓi sappo e ɗiɗo, gam ɓe gonda e makko, o lila ɓe waajaago,</verse>
				<verse number="15">o hokki ɓe baawɗe riiwugo ginnaaji.</verse>
				<verse number="16">Daa ɗo inɗe sappo e ɗiɗo ɓe o suɓi: «Simon mo o innitiri Piyer,</verse>
				<verse number="17">Yaakuuba e minyum Yuhaana, ɓiɓɓe Jebede ɓe o innitiri Bowanerges, maanaa mum woni nanduɓe e riggaaŋo»,</verse>
				<verse number="18">Andere, Filippu, Bartolome, Matiye, Toma, Yaakuuba ɓii Alfee, Tadde, Simon tinniiɗo gam Alla.</verse>
				<verse number="19">e Yahuuda Iskariyot, jammiiɗo mo.</verse>
				<verse number="20">Ɓaawo majjum o hooti wuro, go jama'aare hawritii kade to makko faa kanko e aahiiɓe makko, ɓe keɓay no ɓe nyaamira.</verse>
				<verse number="21">No himɓe makko nani ɗum, ɓe gari tefugo mo ɓe koora mo gam ɓe bi'aama hakkillo makko sottake.</verse>
				<verse number="22">*Moodiɓɓe tawreeta ƴiwuɓe *Urusaliima wari e wi'a: «Beljebul nun woni e makko. E baawɗe Beljebul, mawɗo ginnaaji nun o riiwirta ginnaaji, kanko woni hooreejo ginnaaji, waɗi oo riiwa ɗi.»</verse>
				<verse number="23">Den Yeesu noddi ɓe ɓe gara, waɗani ɓe ballool, wi'i: «Noy *Seyɗan waawirta ko riiwi Seyɗan?</verse>
				<verse number="24">To laamu seennake e haɓida hoore mum, laamu ŋun wonataako.</verse>
				<verse number="25">Nun bo to wuro seennake e haɓida hoore mum, wuro ŋon wonataako.</verse>
				<verse number="26">Hande nun bo, to Seyɗan seennake e haɓida hoore mum, o waawataa ko darii, baawɗe makko bo majjan.»</verse>
				<verse number="27">Yeesu tokkii wi'ugo: «Goɗɗo waawataa ko naati wuro semmenteejo, ɓotta ko o woodi, to hinaa o arti o haɓɓi joomum taw, den to o haɓɓii mo, o waawan ko ɓotti ko woni der wuro ŋon fu.</verse>
				<verse number="28">Mii bata on e gooŋa, himɓe waawan ko heɓi yaafuye haalaaji mum kalluɗi ɗi ɓe bati dow Alla fu.</verse>
				<verse number="29">Amma batuɗo kalluka dow *Ruuhu Ceniiɗo heɓataa yaafuye sam, hakke ɗen wondan e joomum faa abada.»</verse>
				<verse number="30">Yeesu batii ka gam ɓe bi'i, oo woodi ginnool.</verse>
				<verse number="31">Den inna e miiraaɓe Yeesu wari, darii yaasi, lili o noddee.</verse>
				<verse number="32">Tawi jama'aare ɗuunne e jooɗodii e makko e howii mo, ko mo wi'aa: «Inna maa e miiraaɓe maa na'on yaasi e noddee.»</verse>
				<verse number="33">O toontii, o wi'i: «Moy woni inna am e miiraaɓe am?»</verse>
				<verse number="34">O daari jooɗiiɓe e howii mo, o wi'i: «Inna am e miiraaɓe am nani.</verse>
				<verse number="35">Gam gaɗoowo ko Alla yiɗi, kan woni miiraawo am e sakiike am e inna am.»</verse>
			</chapter>
			<chapter number="4">
				<verse number="1">Yeesu e janŋina kade takkol fonŋo maayo. Jama'aare ɗuunne wari e howii mo, o soltii ɓe gam ɗuuggal maɓɓe, o naati laana, o jooɗii. Laana kan e tawaa der maayo, jama'aare fu e woni fonŋo.</verse>
				<verse number="2">Oo janŋina ɓe kujje ɗuuɗɗe e ballaaji, oo wi'a ɓe:</verse>
				<verse number="3">«Kettinee! Aawoowo gom nun wurti aawoygo.</verse>
				<verse number="4">De o sankata awdi makko, awdi gonni yani e laawol. Pooli wari soppi ni.</verse>
				<verse number="5">Gonni bo yani e kaaƴe to leydi ɗuuɗaa, fuɗi ɗon maa ɗon, gam leydi majjum luggaa.</verse>
				<verse number="6">Amma no naaŋe nyawli, ŋe wuli ni, ni yoori gam ni walaa ɗaɗi.</verse>
				<verse number="7">Gonni kade yani to gi'e woni. Ni fuɗidi e majje, ɗe ommi ni, ni rimay.</verse>
				<verse number="8">Gonni bo yani to leydi geeri, ni fuɗi, ni mawni, ni rimi. Gonni waɗi gite laso e sappo, gonni lasooji tati, gonni hewre.»</verse>
				<verse number="9">Ɓaawo majjum, Yeesu wi'i: «Gooduɗo noppi gam nanugo fu nana!»</verse>
				<verse number="10">No Yeesu woni feere mum, tokkiiɓe mo der sappo e ɗiɗo ɓen ƴami mo maana ballool ŋol.</verse>
				<verse number="11">O wi'i ɓe: «Onon, on kokkaama asiiri *Laamaare Alla, amma ɓe yaasi, e ballaaji nun ɗum waranta ɓe.</verse>
				<verse number="12">Gam ‟baa ɓee daara, to ɓe ji'u, baa to ɓee nana to ɓe paamu, gam to ɓe tuubu, ɓe jaafee.”»</verse>
				<verse number="13">Den Yeesu wi'i ɓe: «On paamay ballool ŋol na? Den noy paamirton ballaaji goɗɗi?</verse>
				<verse number="14">Aawoowo on haala Alla nun aawata.</verse>
				<verse number="15">Himɓe woɓɓe e nandi e laawol to haala kan yani: Ɓe nanan ka, den ɗon maa ɗon *Seyɗan wara, ikkina haala aawaaka e maɓɓe.</verse>
				<verse number="16">Woɓɓe e nandi e kaaƴe to awdi yani. Ɓe nanan haala kan, ɓe jaɓa ka law e belɗum ɓerne.</verse>
				<verse number="17">Amma ka walaa ɗaɗi der maɓɓe, wakkati gooti tan ka wonata e maɓɓe. To ɓillaare tawii ɓe naa bo toora gam haala kan fu, ɓe bittira ɓawɓawre.</verse>
				<verse number="18">Woɓɓe e nandi e nokkuure gi'e to awdi nin yani, kamɓe woni nanuɓe haala kan,</verse>
				<verse number="19">amma miilooji duuniyaaru, e jarbeeji jawdi, e suuno heɓugo huune ɗuuɗɗum naata e maɓɓe, omma haala kan, ka laatoo dimara.</verse>
				<verse number="20">Amma woɓɓe e nandi e awdi januni e leydi geeri, kamɓe woni nanuɓe haala kan, jaɓi ka. Ɓe diman ɓikkol: Woɓɓe laso e sappo, woɓɓe lasooji tati, woɓɓe hewre.»</verse>
				<verse number="21">Ɓaawo majjum, Yeesu wi'i ɓe: «Moy huɓɓata fitilla yaha omma ka e killaal naa bo o sorna ka ley banni? Joomum ɓilataa ka dow to fitilla ɓillete na?</verse>
				<verse number="22">Walaa ko suuɗi ko wurtintaake, walaa bo siirijum ko wurtintaake.</verse>
				<verse number="23">Gooduɗo noppi gam nanugo fu nana!»</verse>
				<verse number="24">O wi'i ɓe kade: «Kakkilee e ko nanoton! Etorde etirɗon, kayre nun ettiranteɗon, on ɓeydante bo.</verse>
				<verse number="25">Gam gooduɗo fu ɓeydante, amma mo woodaa, baa seɗɗa ko o woodi teetete.»</verse>
				<verse number="26">O wi'i ɓe kade: «*Laamaare Alla nandi e goɗɗo aawuɗo awdi e gesa mum,</verse>
				<verse number="27">Oo ɗaani, naa bo oo fini jemma e nyalooma, awdi nin fuɗan, mawna, joomum annataa no ni mawnirta.</verse>
				<verse number="28">Leydi e hoore mum fuɗinta ni, arande, ni waɗa ƴomme, den cammeeje, ɓaawo mum ni watta gite.</verse>
				<verse number="29">To ko aawaa ɓennii, o rugga awdi makko, gam wakkati mum yottake.»</verse>
				<verse number="30">Yeesu tokkii wi'ugo: «Ume nanditinirten *Laamaare Alla? E ballool ŋole paaminirten ŋu?</verse>
				<verse number="31">Laamaare Alla e nandi e ɓinŋel mutaadihi. Ɓinŋel mutaadihi ɓuri awdiiji leydi fu faanɗugo.</verse>
				<verse number="32">Amma to ŋel aawaama, ŋel mawnan ŋel waɗan licce mawɗe, ŋel ɓura awdiiji kara fu mawnugo, faa pooli kammu jooɗoo ley ɗoogi maggel.»</verse>
				<verse number="33">E ballaaji ɗuuɗɗi hande ɗii ɗon nun Yeesu waajorii himɓe haala Alla, jaka no ɓe baawi faamugo.</verse>
				<verse number="34">O waajoraaki goɗɗum to hinaa e ballaaji, amma de o horii kanko e aahiiɓe makko tan, oo faamina ɓe huune fu.</verse>
				<verse number="35">Nyalaane nen, kiikiiɗe mum, Yeesu wi'i aahiiɓe mum: «En jolee fonŋo maayo far to.»</verse>
				<verse number="36">Ɓe acci jama'aare, ɓe jawtini mo e laana ka o woni e mum, laanaaje goɗɗe bo e tokki ɓe.</verse>
				<verse number="37">Ɗon hennu cattukol ummii, galmaaji diyam e fiya laana kan, faa ka yiɗi hebbugo diyam.</verse>
				<verse number="38">Yeesu e ɗaani ɓaawo laana, oo wawlii wawlaare. Ɓe pinnini mo, ɓe bi'i: «Moodibbo, en kalkii, a faalaaka na?»</verse>
				<verse number="39">O ummii, o falmi hennu kol, o wi'i: «Jeeɗa, maayo bo, deƴƴu.» Hennu kol deƴƴi, jam mawɗo waɗi.</verse>
				<verse number="40">Ɓaawo majjum, o wi'i ɓe: «Ume waɗi ko kuluɗon? Faa hanne on goonɗinay na?»</verse>
				<verse number="41">Ɓe kuli kulol cattuŋol ɓe bi'ontiri: «Moy nun iri gorko oo ɗo, faa hennu e maayo fu e ɗowtanoo mo?»</verse>
			</chapter>
			<chapter number="5">
				<verse number="1">Ɓe jottii fonŋo maayo, ley leydi Gerasankeeɓe.</verse>
				<verse number="2">No Yeesu wurtii laana, ɗon maa ɗon gooduɗo ginnool wurtii der caabeeje, fotti e makko.</verse>
				<verse number="3">Der caabeeje ɗen nun o wonnoo, goɗɗo waawataa ko haɓɓi mo, baa e callalluwol.</verse>
				<verse number="4">De ɗuuɗɗum o tonŋano e callaluuji, amma o taƴi ɗi, o helti leɗɗe ɗe o gadoranoo. Walaa baawɗo ko haggi mo e semme.</verse>
				<verse number="5">Wakkati fu, jemma e nyalooma, der caabeeje e baalle nun o woni, oo huuɓa oo ƴaritoo e kaaƴe.</verse>
				<verse number="6">No o hollirii Yeesu, o doggoy, o sujidani ɗum,</verse>
				<verse number="7">o halɓi e semme, o wi'i: «Yeesu, *Ɓiɗɗo Alla mo dow, ume jiɗuɗaa waɗugo am? Mi eelee gam Alla, taa tooram!»</verse>
				<verse number="8">O batii ka gam Yeesu wi'ii: «An ginnool bonkol, wurta e makko.»</verse>
				<verse number="9">Yeesu ƴami mo, wi'i: «Noy bi'eteɗaa?» O toontii, o wi'i: «Min wi'etee ‟ujuneeje”, gam emen ɗuuɗi.»</verse>
				<verse number="10">O eeli Yeesu o eeliti to riiwu ginnaaji ɗin e leydi nin.</verse>
				<verse number="11">Foti wakkati mum, darne afaaji mawne gom e durannoo takkol waanne.</verse>
				<verse number="12">Ginnaaji ɗin eeli Yeesu acca ɗi naata der afaaji ɗin.</verse>
				<verse number="13">O nootanii ɗi. Ginnaaji ɗin wurti, naati e afaaji ɗin. Darne nen fu dirtii diga takkol waanne, ɗi jantoy der maayo, ɗi joolii. Ɗi gaɗii hande kanji ujune ɗiɗi.</verse>
				<verse number="14">Den durooɓe doggi batoy der siire e gureeje mum. Himɓe wurtoy daarugo ko waɗi.</verse>
				<verse number="15">No ɓe gari to Yeesu, ɓe ji'i ginnaajiijo on e jooɗii e ɓornii gineeji, hakkillo mum e fukkii, go kulol nanŋi ɓe.</verse>
				<verse number="16">Tawaaɓe ɗon ko ɗum waɗii, fillanii ɓe ko tawi ginnaajiijo on e afaaji ɗin.</verse>
				<verse number="17">Ɓe eeli Yeesu wurtoo e leydi maɓɓe.</verse>
				<verse number="18">No o naatata laana diyam, ginnaajiijo on eeli mo gam tokka mo.</verse>
				<verse number="19">Amma Yeesu nootanaaki mo, wi'i mo: «Hootu wuro maa to getti maa, bataa ɓe ko Joomiraawo waɗan maa e no o yurmori maa.»</verse>
				<verse number="20">O yahi oo bata der leydi bi'eteeni genniije sappo ko Yeesu waɗani mo. Ɓe fu ɓe kayɗinii.</verse>
				<verse number="21">No Yeesu naati laana witti fonŋo maayo, jama'aare ɗuunne wari e howii ɗum kade fonŋo ɗon.</verse>
				<verse number="22">Ɗon hooreejo suudu waajorde bi'eteeɗo Jayrus wari, yi'i mo, jiccii yeeso makko,</verse>
				<verse number="23">eeli mo, eelitii, wi'i: «Ɓiyam debbo yanɗaa, faanake maayugo. War yowu mo junŋo maa, gam o yanɗita, o wuura!»</verse>
				<verse number="24">Yeesu yawtidi e makko, jama'aare ɗuunne tokki mo faa ɓee ɓilla mo.</verse>
				<verse number="25">Debbo mo lefol mum ilata diga duuɓi sappo e ɗiɗi e wonnoo caka maɓɓe.</verse>
				<verse number="26">O toorake sanne der juuɗe nyawtooɓe ɗuuɓɓe faa jawdi makko heennyi, amma ɗum hoynay, sey ko ɓeydii.</verse>
				<verse number="27">Den o nanani habaru Yeesu e batee, o naati caka jama'aare.</verse>
				<verse number="28">Gam o miili der ɓerne makko o wi'i: «To mi meemii baa toggoore makko tan, mi yoofoto.» O ƴiwi ɓawɓawre, o meemi toggoore Yeesu.</verse>
				<verse number="29">Ɗon maa ɗon ƴiiƴam haggii ilugo e makko, o maati o yoofake.</verse>
				<verse number="30">E wakkati on, Yeesu maati der mum no semme gom wurtake e mum, o yeeƴitii hakkune jama'aare, o wi'i: «Moy meemi toggoore am?»</verse>
				<verse number="31">Aahiiɓe makko wi'i mo: «A yi'ii no jama'aare ɓillir maa, go aa ƴama: ‟Moy meemu maa?”»</verse>
				<verse number="32">Amma o darii oo daarta meemuɗo mo.</verse>
				<verse number="33">Go debbo on e diwna sabbu kulol gam oo anni ko o waɗi, o wari o jiccii yeeso makko o bati mo gooŋa laaɓuka.</verse>
				<verse number="34">Yeesu wi'i mo: «Ɓiyam debbo, goonɗinki maa nyawtii maa. Hootu jam! A yoofake e nyaw maa!»</verse>
				<verse number="35">Yeesu heennyay batugo, ko woɓɓe ƴiwuɓe wuro Jayrus, hooreejo waajorde wari, wi'i mo: «Ɓiya maayi, gam ume go aa ɓilla moodibbo kade?»</verse>
				<verse number="36">Amma Yeesu waɗay ka haala maɓɓe, wi'i Jayrus: «Taa hulu, goonɗin tan!»</verse>
				<verse number="37">O accay goɗɗo yaada e makko to hinaa Piyer e Yaakuuba e Yuhaana, miiraawo Yaakuuba.</verse>
				<verse number="38">Ɓe jottii wuro hooreejo waajorde, go Yeesu tawi ɗon himɓe e fiya buubuuraaji e Simoo e wulla, e semme.</verse>
				<verse number="39">No o naati, o wi'i ɓe: «Ume waɗi ko oon bulla, oon kalɓa? Suka on maayay, o ɗaani nun.»</verse>
				<verse number="40">Ɓe jali mo jaleeɗe yawaaare. Den o wurtini ɓe ɓe fu, o naatidi e baaba suka on e inna mum e aahiiɓe tato ɓen suudu to suka on fukkii.</verse>
				<verse number="41">O nanŋi junŋo makko, o wi'i: «Talita kuumi!» Ɗum wi'ay maa ɗon: «Suka debbo emi wi'ee: Umma!»</verse>
				<verse number="42">Ɗon maa ɗon suka on ummii e yaha. Duuɓi makko waɗii sappo e ɗiɗi. Himɓe ɓen haaynaare nanŋi ɗum sanne.</verse>
				<verse number="43">Yeesu waggini ɓe to ɓe annin ka goɗɗo. O wi'i ɓe kokka suka on nyaamdu.</verse>
			</chapter>
			<chapter number="6">
				<verse number="1">Yeesu ummii diga nokkuure nen e aahiiɓe mum, nanŋi laawol, hooti genni mum.</verse>
				<verse number="2">*Nyalaane siwteteene yottii, o fuɗɗi janŋingo der waajorde. Nanuɓe janŋinol makko fu haaynaare nanŋi ɗum, darii e wi'a: «Diga toy o heɓi ɗum ɗo? Noy o heɓiri hakkillo iri ŋo ɗo? Noy o waawiri ko waɗi kaayeefiiji ɗii?</verse>
				<verse number="3">E gooŋa kanko bane woni ceɓoowo leɗɗe, ɓii Mariyama on na? Hinaa kanko woni mawniraawo Yaakuuba e Yoses e Yahuuda e Simon na? Enen e sakikiraaɓe makko bane jooɗodii ɗo na?» Gam ɗum ɗon fu waɗi ko ɓe jaɓay goonɗingo mo.</verse>
				<verse number="4">Yeesu wi'i ɓe: «Annabiijo teddintaake der leydi mum e caka himɓe wuro mum.»</verse>
				<verse number="5">O waaway ko waɗi ɗon kayniiɗum gom, to hinaa nyawɓe seɗɗa ɓe o nyawti no o yowi ɓe juuɗe.</verse>
				<verse number="6">Haynaare waɗi mo sabbu dullere goonɗinki maɓɓe. Ɓaawo mum, Yeesu e woosito der genniije piiltitiiɗi ton, oo janŋina.</verse>
				<verse number="7">O noddi aahiiɓe makko sappo e ɗiɗo, o lili ɓe ɗiɗɗiɗo. O hokki ɓe baawɗe dow ginnaaji,</verse>
				<verse number="8">o wi'i ɓe, to ɓee jaha, to ɓe jaaru goɗɗum, to hinaa sawru, to ɓe jaaru nyaamdu, naa bo bogooji, naa bo ceede der jiibaaji maɓɓe.</verse>
				<verse number="9">O wi'i, ɓe paɗoo, amma to ɓe ɓornoo toggooje ɗiɗi.</verse>
				<verse number="10">O wi'i ɓe kade: «Wuro ŋo jippiɗon e mum fu, jooɗee ɗon faa de jawtuɗon.</verse>
				<verse number="11">To on jottake nokkuure gom, ko himɓe jaɓɓaaki on, ɓe kettinanaaki on, jawtee, piɗɗon collaaje koyɗe mooɗon gam ɗum annina ɓe gacce ko ɓe gaɗi.»</verse>
				<verse number="12">Ɓe jahi, ɓe baajii himɓe ɓe acca hakkeeji maɓɓe ɓe tuuba,</verse>
				<verse number="13">ɓe diiwi ginnaaji ɗuuɗɗi, ɓe moomi nyawɓe ɗuuɓɓe nebbam, ɓe nyawti ɓe.</verse>
				<verse number="14">*Eroodu, laamiiɗo, nani haala Yeesu e batee, gam inne Yeesu walaa fu to yahay. Woɓɓe e wi'a Yuhaana gaɗoowo *batisi nun finti, kan waɗi oo woodi baawɗe waɗugo haaynaareeji.</verse>
				<verse number="15">Woɓɓe e wi'a Eliya nun, woɓɓe bo e wi'a annabiijo gom nun hande annabiiɓe arandeeɓe.</verse>
				<verse number="16">No Eroodu nani ka, wi'i: «Yuhaana mo cettunoomi hoore mum on finti!»</verse>
				<verse number="17">E gooŋa Eroodu wi'iino Yuhaana nanŋee, haɓɓee, maɓɓee der kasu. Gam Erodiya, debbo mawniiko bi'eteeɗo Filippu mo o teetunoo.</verse>
				<verse number="18">Gam Yuhaana wi'iino mo: «Laawol hokkay maa teetaa debbo mawna.»</verse>
				<verse number="19">Go Erodiya wanyi Yuhaana, yiɗi o waree, amma o heɓay laawol,</verse>
				<verse number="20">Eroodu e hula Yuhaana, gam oo anni gorko on poonnitiiɗo nun, laaɓuɗo, kan waɗi oo reeni mo. Oo yiɗa nanugo haala makko, amma de o nani ka fu, sey hakkillo makko wemmoo.</verse>
				<verse number="21">Amma e non, Erodiya heɓi laawol no nyalaane juulɗe dingol *Eroodu yottii. Eroodu noddini mawɓe tawaaɓe ley mum e hooreeɓe soogeeji, e dawranooɓe leydi *Galili fu nyaanɗe.</verse>
				<verse number="22">Ɓii Erodiya debbo naati e fija. Ɗum weli Eroodu e noddinaaɓe mum fu. O wi'i suka debbo on: «Eelam ko jiɗuɗaa fu, mi hokkete ɗum.»</verse>
				<verse number="23">O hunanii mo, o wi'i o hokkan mo huune fu ko o eeli, baa to feccere laamu makko nun.</verse>
				<verse number="24">Suka debbo on wurti, ƴami inna mum, wi'i: «Ume nun haani mi eela?» Inniiko toontii mo, wi'i: «Hoore Yuhaana gaɗoowo *batisi!»</verse>
				<verse number="25">Ɗon maa ɗon suka debbo on witti to laamiiɗo, bati mo wi'i: «Mii yiɗi kokkaa am jooni hoore Yuhaana gaɗoowo batisi der heeɗo!»</verse>
				<verse number="26">Ɓerne laamiiɗo on biisii sanne, amma o yiɗay ko salanii mo, gam o hunake yeeso noddinaaɓe makko.</verse>
				<verse number="27">Ɗon maa ɗon o lili soogeeru makko yaha waddaa hoore Yuhaana. Soogeeru nun yahi, naati der kasu, setti hoore Yuhaana,</verse>
				<verse number="28">watti ne der heeɗo, wari hokki suka debbo on. Suka debbo on bo hokki ne inna mum.</verse>
				<verse number="29">No aahiiɓe Yuhaana nani ɗum, wari etti ɓannu makko uwoy.</verse>
				<verse number="30">Lilaaɓe ɓen warti, ɓe kawriti to Yeesu ɓe pillanii mo ko ɓe gaɗi, e ko ɓe janŋini fu.</verse>
				<verse number="31">Himɓe warooɓe to maɓɓe e hootooɓe ɗuuɗi faa Yeesu e aahiiɓe mum heɓay wakkati ɓe nyaama. Gam majjum o wi'i ɓe: «En jahee nokkuure deƴƴune, gam keɓen ciwtoɗen.»</verse>
				<verse number="32">Ɓe jahi ɓe naatoy laana diyam, kamɓe tan feere maɓɓe, ɓe jawti far ladde.</verse>
				<verse number="33">Amma ɗuuɓɓe yi'ii ɓee jawta, anniti ɓe, ummii diga genniije fu e dogga e koyɗe e tokkini ɓe, arti ɓe yottaago to ɓe poonnii.</verse>
				<verse number="34">No o wurti e laana kan, o yi'i jama'aare ɗuunne, o yurmaa ɓe, gam ɓee nandi hande baali ɗi galaa duroowo. O darii oo janŋina ɓe kujje ɗuuɗɗe.</verse>
				<verse number="35">No kiikiiɗe faanii, aahiiɓe makko ɓattii mo, wi'i: «Hiirii, kade bo nokkuure to gonɗen ɗo, ladde nun.</verse>
				<verse number="36">Accu himɓe ɓen sankitoo der debeeje e ci'e piiltitiiɗe gam ɓe cooda ko ɓe nyaamata.»</verse>
				<verse number="37">Yeesu toontii ɓe, o wi'i: «Onon e ko'e mooɗon, kokkee ɓe, ɓe nyaama!» Ɓe bi'i: «Aa yiɗi men etta ceede *cardi keme ɗiɗi men coodanaa ɓe peen ɓe nyaama na?»</verse>
				<verse number="38">O wi'i ɓe: «Peen noy gooduɗon? Jahee daaruwe!» No ɓe jahi ɓe daaroy, ɓe bi'i mo: «Peen joyo e liƴƴi ɗiɗi men goodi.»</verse>
				<verse number="39">O wi'i ɓe jooɗina jama'aare ukke ukke dow fuɗo hecco.</verse>
				<verse number="40">Ɓe jooɗii ɓe gaɗi ukke ukke, woɓɓe hewre, woɓɓe lasooji ɗiɗi e sappo.</verse>
				<verse number="41">O etti peen joyo e liƴƴi ɗiɗi ɗin, o tiggitii dow kammu, o yetti Alla. O ŋappiti peen kon, o hokki aahiiɓe ɓe jeɗa himɓe. Hande nun o waɗi e liƴƴi ɗiɗi ɗin bo.</verse>
				<verse number="42">Ɓe fu ɓe nyaami faa ɓe kaari.</verse>
				<verse number="43">Peen koriiko e liƴƴi koriiɗi hawritaa, hebbi killaaje sappo e ɗiɗi.</verse>
				<verse number="44">Himɓe nyaamuɓe peen kon waɗii worɓe ujune joyo.</verse>
				<verse number="45">Ɓaawo mum Yeesu yawɗini aahiiɓe mum ɓe naata laana diyam, gam ɓe ardoo mo ŋabboygo fonŋo maayo far Baytisayda, wakkati mum kanko e hoore makko oo waynoo jama'aare.</verse>
				<verse number="46">No o waynodii ɓe, o yawtiri far to waanne gam o du'o.</verse>
				<verse number="47">Tawi jemma waɗi, laana kan e woni caka maayo, go Yeesu tan e woni fonŋo.</verse>
				<verse number="48">O yi'i aahiiɓe makko e duurida e laana diyam gam hennu kol ɓe pottata. No ɓadii weetugo, o wari to maɓɓe oo yaha e koyɗe dow diyam, faa o yiɗi settaago ɓe.</verse>
				<verse number="49">No ɓe ji'i mo oo yaha dow diyam, ɓe miili ginnool nun, ɓe darii ɓee kalɓa.</verse>
				<verse number="50">Gam no ɓe ji'i mo, ɓe fu ɓe kuli, ɗon maa ɗon Yeesu baddi ɓe wi'i: «Pukkinee hakkilooji mooɗon! Min nun, to on kulee!»</verse>
				<verse number="51">O naati laana kan, o tawi ɓe, ko hennu kol darii. Ɓe jiɓii sanne.</verse>
				<verse number="52">Ɓe paamayno kaayeefiwol ŋol Yeesu waɗi e peen, gam ko'e maɓɓe e yoori.</verse>
				<verse number="53">Ɓe joli maayo ɓe jotti leydi Genesaret, ɓe darni laana maɓɓe ɗon.</verse>
				<verse number="54">Ɓe burtii e laana, kan nun himɓe anniti mo,</verse>
				<verse number="55">To ɓe nanii o na'on nokkuure kaja, himɓe e ummoo toy fu e leydi nin e wadda nyawɓe mum to makko dow daage.</verse>
				<verse number="56">To Yeesu yahi fu, diga e ci'e pamare faa e genniije mawɗe e gureeje, himɓe e waddana mo nyawɓe mum der jaayri wuro, ɓee eela mo o acca ɓe meema baa kommulol toggoore makko, nunnun bo, meemuɓe ŋol fu e yoofoo.</verse>
			</chapter>
			<chapter number="7">
				<verse number="1">*Farisaaɓe woɓɓe der *moodiɓɓe tawreeta, ƴiwoyɓe *Urusaliima hawritii to Yeesu.</verse>
				<verse number="2">Ɓe ji'i woɓɓe caka aahiiɓe makko e nyaamira juuɗe coɓuɗe, ɗe lootaaka.</verse>
				<verse number="3">Gam *Farisaaɓe e *Yahuduuɓe horiiɓe fu nyaamataa, lootay juuɗe mum no haaniri, tawaaŋal kaakiraaɓe maɓɓe ɓe tokki.</verse>
				<verse number="4">To ɓe gartii luumo, ɓe nyaamataa to ɓe lootaaki. Ɓee goodi tawaaɗum goɗɗum ɗuuɗɗum ko ɓe tokki, hande jom layɓugo jarirkon, e payanɗe, e keeɗe janni boɗeeri.</verse>
				<verse number="5">Go *Farisaaɓe e *moodiɓɓe tawreeta ƴami Yeesu, wi'i: «Ume waɗi go aahiiɓe maa tokkay tawaaŋal kaakiraaɓe meeɗen, ɓee nyaamira juuɗe coɓuɗe?»</verse>
				<verse number="6">O toontii ɓe, o wi'i: «Onon munaafitiiɓe. Annabi Esaaya woofay no o winnuno annabaaku dow mooɗon o wi'i: Alla wi'i: ‟Lenyol ŋol ɗo e hunnuko tan nun teddinirtammi, amma ɓerɗe maɓɓe e woɗɗodii am.</verse>
				<verse number="7">Baanji ɓe cujidirantammi, ɓee janŋina haalaaji himɓe.”»</verse>
				<verse number="8">Yeesu wi'i ɓe kade: «On joofii umurooje Alla, oon tokki tawaaŋal himɓe.</verse>
				<verse number="9">Ehee! Oon baawi calaaɗe umurooje Alla gam jooɗinon tawaaŋal mooɗon!</verse>
				<verse number="10">Gam Muusa wi'ii: ‟Teddin baaba maa e inna maa.” O wi'i kade: ‟Jennuɗo baaba mum, naa bo inna mum, o hiitee kiita wareego.”</verse>
				<verse number="11">Amma onon kan, oon bi'a: ‟To neɗɗo wi'ii baaba mum naa bo inna mum: Ko haanuno wallirgo maa laatake Korbaan, ɗum wi'ay maa sadaka Alla,”</verse>
				<verse number="12">on accataa kade o walla baabiiko naa bo inniiko e majjum.</verse>
				<verse number="13">Hande nun biisirɗon haala Alla e tawaaŋal mooɗon. Kade bo oon gaɗa kujje ɗuuɗɗe nanduɗe hande nun.»</verse>
				<verse number="14">Ɓaawo majjum, Yeesu nodditii jama'aare, wi'i ɓe: «Kettinanee am on fu, paamon:</verse>
				<verse number="15">Walaa goɗɗum ko naatata der neɗɗo soɓina mo, amma huune ko wurtoto diga der neɗɗo, kanjum soɓinta mo.</verse>
				<verse number="16">Gooduɗo noppi gam nana fu sey nana.»</verse>
				<verse number="17">No Yeesu seerti e jama'aare, o naati suudu, aahiiɓe makko ƴami mo maana ballool ŋol.</verse>
				<verse number="18">O wi'i ɓe: «Onon bo on paamataa na? On annaa ko ƴiwata yaasi, naata der neɗɗo, soɓintaa joomum na?</verse>
				<verse number="19">Gam ɗum naatay der ɓerne joomum, e reedu ɗum naati, kade bo ɗum wurtoto.» E haalaaji ɗin Yeesu seniri nyanduuji fu.</verse>
				<verse number="20">O wi'i kade: «Ko wurtoto diga der ɓerne nun soɓinta neɗɗo.</verse>
				<verse number="21">Gam diga der ɓerne neɗɗo miilooji bonɗi ƴiwata, ɗi gatta mo waɗugo ko jaasi, e guyka, e warugo neɗɗo,</verse>
				<verse number="22">e jeenu, e suuno, e ganyaani, e jamma, e baadi centiniini, e nawniraagu, e nyoore, e mawnitaare, e dullere hoore.</verse>
				<verse number="23">Kujje bonɗe ɗee fu der ɓerne neɗɗo ɗe ƴiwata, ɗe coɓina mo.»</verse>
				<verse number="24">Yeesu ummii ɗon yahi leydi Tirus. O weeri e wuro goɗɗo, o yiɗaano baa goɗɗo nanana mo, amma o waaway ko suuɗii.</verse>
				<verse number="25">Ɗon sikan debbo gom mo ɓinŋel mum dewel woodi ginnool nani Yeesu e batanee, ɗon maa ɗon o wari, o jiccanii mo.</verse>
				<verse number="26">Debbo on Yunaninkeejo nun, mo lenyol Sirofiniikiiɓe. O eeli Yeesu riiwa ginnool ŋol, wurtoo e ɓiyiiko.</verse>
				<verse number="27">Amma Yeesu wi'i mo: «Accu sukaaɓe haara taw, gam ettugo nyaamdu sukaaɓe hokka dawaaɗi wooɗaa.»</verse>
				<verse number="28">Debbo on toontii mo wi'i: «Moodibbo, dawaaɗi gonuɗi ley taaburu bo e nyaama nyaamdu sukaaɓe caamooru.»</verse>
				<verse number="29">Yeesu wi'i mo: «Sabbu ka bi'uɗaa, hootu, ginnool ŋol wurtake e ɓiya.»</verse>
				<verse number="30">Nunnun o hootiri, o tawi ɓiyiiko e fukkii dow leeso, ginnool ŋol wurtii e mum.</verse>
				<verse number="31">Yeesu ummii diga leydi Tirus, tokki e Sidon e far maayo *Galili, o yahi caka leydi Genniije sappo.</verse>
				<verse number="32">Ɓe gaddani mo paho gom mo haala mum laaɓaa, ɓe eeli mo o yowa juuɗe dow makko.</verse>
				<verse number="33">Yeesu wurtini mo caka jama'aare, watti kollel mum der noppi makko, tuuti joode, meemiri ɗe ɗenŋal makko.</verse>
				<verse number="34">Ɓaawo majjum, o tiggitii dow, o uumi, o wi'i paho on: «Efata! Kan woni sukkita!»</verse>
				<verse number="35">Ɗon maa ɗon, noppi gorko on sukkitii, ɗenŋal makko tonŋitii, o bati deydey no batirtee.</verse>
				<verse number="36">Yeesu waggini himɓe to ɓe batu haala ka goɗɗo, amma hande no o wagginirta ɓe, nunnun ɓe ɓeydi batirgo ka himɓe.</verse>
				<verse number="37">Haynaare waɗi ɓe puy, ɓee bi'a: «Golle makko fu e wooɗi. Oo waɗa pahiɗinɓe nana, muumiɗinɓe bo bata.»</verse>
			</chapter>
			<chapter number="8">
				<verse number="1">Wakkati mum, jama'aare ɗuunne hawriti kade to Yeesu. No ɓe galaa ko ɓe nyaama, o noddi aahiiɓe makko, o wi'i ɓe:</verse>
				<verse number="2">«Himɓe ɓee e yurminoo am, gam hanne waɗi balɗe tati ɓee gondi e am, ɓe galaa ko ɓe nyaama.</verse>
				<verse number="3">To mi waynake ɓe ɓe koota, ɓe nyaamay goɗɗum, rafo doƴƴan ɓe e laawol, gam woɓɓe maɓɓe ƴiwii to woɗɗi.»</verse>
				<verse number="4">Aahiiɓe makko toontii mo, wi'i: «Toy keɓoyten ko nyaanneten ɓe der ladde ɗo?»</verse>
				<verse number="5">O ƴami ɓe, o wi'i: «Peen noy gooduɗon?» Ɓe bi'i mo: «Peen jeeɗiɗo men goodi.»</verse>
				<verse number="6">Der majjum, o umuri jama'aare nen jooɗoo e leydi. O etti peen jeeɗiɗo kon, o yetti Alla, o ŋappiti ko, o hokki aahiiɓe makko ɓe ceennana jama'aare. Ko ɓe ceennani ɓe.</verse>
				<verse number="7">Ɓe goodunoo kade likkon petton seɗɗa. Yeesu barkiɗini Alla gam makkon, wi'i aahiiɓe mum seenna kon, kankon bo.</verse>
				<verse number="8">Ɓe nyaami faa ɓe kaari. Aahiiɓe hawriti ko horii, ɗum hebbi killaaje jeeɗiɗi.</verse>
				<verse number="9">Himɓe ɓen waɗii ujune nayo. Ɓaawo majjum, Yeesu waynii ɓe.</verse>
				<verse number="10">Ɗon maa ɗon o naatidi e aahiiɓe makko laana diyam ɓe jahi leydi Dalmanuuta.</verse>
				<verse number="11">Ɗon *Farisaaɓe woɓɓe wari, fuɗɗi e yeddontira e Yeesu, ɓe jarbii mo ɓe bi'i: «Waɗu maane ƴiwoore diga kammu.»</verse>
				<verse number="12">Yeesu uumi der der, wi'i: «Gam ume waɗi ko himɓe hanne e daarta holleego maane? Mii bata on e gooŋa: on keɓataa maane gom!»</verse>
				<verse number="13">Ɓaawo majjum, o acci ɓe, o naati laana diyam, o joli fonŋo far to.</verse>
				<verse number="14">Aahiiɓe yeggiti ko yooɓii peen, peen goota tan ɓe kororii der laana kan.</verse>
				<verse number="15">Yeesu waggini ɓe, wi'i: «Kakkilee, paamanee *ƴuufinirdi *Farisaaɓe e ni *Eroodu.»</verse>
				<verse number="16">Aahiiɓe ɓen darii e badda e wi'a gam en galaa peen acci o wi'i ɗum.</verse>
				<verse number="17">Yeesu anniti ka ɓe batata, wi'i ɓe: «Ko waɗi oon batana dullere mooɗon peen? E gooŋa faa jooni on paamay? Oon wumuɓe ɓerɗe na?</verse>
				<verse number="18">Oon goodi gite, on ji'ataa na? Oon goodii noppi, on nanataa na? E gooŋa on ciwtoray</verse>
				<verse number="19">no ceennanmi himɓe ujuneeje joy peen joyo, killaaje noy kebbinɗon koriiko?» Ɓe toontii mo, ɓe bi'i: «Killaaje sappo e ɗiɗi.»</verse>
				<verse number="20">O ƴami ɓe kade, o wi'i: «No cenanmi himɓe ujune nayo peen jeeɗiɗo, killaaje noy kebbinɗon koriiko?» Ɓe toontii mo, ɓe bi'i: «Killaaje jeeɗiɗi.»</verse>
				<verse number="21">Den, o wi'i ɓe: «Faa jooni on paamataa na?»</verse>
				<verse number="22">Ɓe jottii Baytisayda, Yeesu waddanaa bunɗo, ɓe eeli mo, o meema mo.</verse>
				<verse number="23">O nanŋi junŋo bunɗo on, o yaari mo sera, ɓaawo majjum, o sirƴi joode e gite makko, o yowi juuɗe dow makko, o ƴami mo: «Aa yi'a goɗɗum na?»</verse>
				<verse number="24">Bunɗo on fattini gite mum, wi'i: «Mii yi'a himɓe, hande leɗɗe jahooje.»</verse>
				<verse number="25">Yeesu yowitii juuɗe mum e gite makko, den o nyawtii, o wunti, o yi'i huune fu deydey.</verse>
				<verse number="26">Yeesu wi'i mo: «Hootu, amma taa wittu der siire nen.»</verse>
				<verse number="27">Ɓaawo majjum, Yeesu e aahiiɓe mum yahi ci'e ɓadiiɗe Kaysariya Filippu. Dow laawol o ƴami aahiiɓe makko o wi'i: «Moy himɓe wi'ata mii laatii?»</verse>
				<verse number="28">Ɓe toontii mo, ɓe bi'i: «Woɓɓe e wi'a Yuhaana gaɗoowo batisi nun, woɓɓe bo e wi'a annabi *Eliya nun, woɓɓe e wi'a kade, gooto der annabiiɓe nun.»</verse>
				<verse number="29">O ƴami ɓe, o wi'i: «Onon bo na, moy bi'oton mii laatii?» Piyer toontii mo, wi'i: «An woni *Almasiihu.»</verse>
				<verse number="30">Yeesu waggini ɓe wi'i to ɓe batu haala ka goɗɗo.</verse>
				<verse number="31">O fuɗɗi janŋingo ɓe o wi'i: «Doole *Ɓii neɗɗo tooree tooraaji ɗuuɗɗi, *dottiiɓe e hooreeɓe *limaamiiɓe e *moodiɓɓe tawreeta woppan mo, o waree, ɓaawo balɗe tati o finta.»</verse>
				<verse number="32">O bati ɓe ka o laaɓini, ko Piyer yaari mo sera, fuɗɗi wooltango mo.</verse>
				<verse number="33">O yeeƴitii, o daari aahiiɓe makko, o falmi Piyer, o wi'i: «Woɗɗam an *Seyɗan! Gam miilooji maa ƴiway to Alla, to himɓe ɗi ƴiwi.»</verse>
				<verse number="34">Ɓaawo majjum, o noddi jama'aare e aahiiɓe makko, o wi'i ɓe: «Jiɗɗo tokkugo am fu, acca miilango hoore mum, etta palaaŋal mun, tokkanmi.»</verse>
				<verse number="35">Gam jiɗɗo hisingo yonki mum, dullan ki, amma majjinɗo ki sabbu am e sabbu *linjiila, hisinan ki.</verse>
				<verse number="36">To neɗɗo riibake duuniyaaru fu, go dulli yonki mum, ume ɗum nafi mo?</verse>
				<verse number="37">Ume neɗɗo hokkata, gam sooditoroo yonki mum?</verse>
				<verse number="38">Neɗɗo fu centuɗo am, e haala am yeeso hakkeeɓe ɓee ɗo, accuɓe Alla, min, *Ɓii neɗɗo bo, mi sentan joomum to mi wardii e malaykaaɓe seniiɓe der tedduŋal baaba am.»</verse>
			</chapter>
			<chapter number="9">
				<verse number="1">O wi'i ɓe kade: «Mii bata on e gooŋa: Woɓɓe wonɓe ɗo maayataa go ɓe ji'a *Laamaare Alla e warda e baawɗe.»</verse>
				<verse number="2">Ɓaawo balɗe jeego'o, Yeesu yaari Piyer, e Yaakuuba e Yuhaana, kamɓe tan dow waanne towne. Ɓannu makko waylitii yeeso maɓɓe.</verse>
				<verse number="3">Gineeji makko jalbitii, rawni tar, walaa baawɗo rawningo gineeji hande nun der duuniyaaru.</verse>
				<verse number="4">Den *Eliya e Muusa suppitoy e badda e Yeesu.</verse>
				<verse number="5">Go Piyer hocci haala wi'i mo: «Moodibbo, e wooɗi gonoɗen ɗo, accu men darna ɗo bukaaji tati: An wooru, Muusa wooru, Eliya wooru.»</verse>
				<verse number="6">O annaa ka o batata, gam kulol manŋol nanŋii ɓe.</verse>
				<verse number="7">Den duulel wari ommi ɓe, go daane gom ƴiwi der duulel e wi'a: «Oo ɗo laatii *Ɓiɗɗo am jiɗaaɗo, kettinanee mo!»</verse>
				<verse number="8">Ɗon maa ɗon, aahiiɓe daari daari, yi'ay goɗɗo sey Yeesu tan wondi e maɓɓe.</verse>
				<verse number="9">No ɓe jippii diga dow waanne o haɗi ɓe to ɓe batu goɗɗo ko ɓe ji'i faa to *Ɓii neɗɗo fintii diga maayde.</verse>
				<verse number="10">Ɓe ɗowtanii haala kan, amma ɓe darii ɓee ƴamontira hakkune maɓɓe ume o yiɗi batugo e wi'ugo fintugo makko hakkune maayɓe.</verse>
				<verse number="11">Ɓaawo majjum, ɓe ƴami mo, ɓe bi'i: «Ume waɗi ko *moodiɓɓe tawreeta e wi'a ‟*Eliya nun haani arta wara?”»</verse>
				<verse number="12">O toontii ɓe o wi'i: «Gooŋa nun, Eliya artan wara taw, moƴƴina huune fu. Den ume waɗi ko Binni Ceniini e wi'a: ‟*Ɓii neɗɗo toorete tooraaji ɗuuɗɗi, o yawnee?”</verse>
				<verse number="13">Mii bata on, e gooŋa Eliya warii, ɓe gaɗii mo ko ɓe jiɗi fu, hande no ɗum winniraa dow makko der Dewte.»</verse>
				<verse number="14">No ɓe bittoy to aahiiɓe horiiɓe, ɓe ji'i jama'aare ɗuunne e huuritii ɓe, *moodiɓɓe tawreeta e yeddontira e maɓɓe.</verse>
				<verse number="15">No ɓe ji'i Yeesu, haaynaare mawne waɗi ɓe, ɓe fu ɓe doggi, ɓe jaɓɓoyii mo ɓee canna mo.</verse>
				<verse number="16">O ƴami ɓe, o wi'i: «Ume jeddontirtonno e maɓɓe?»</verse>
				<verse number="17">Caka jama'aare nen goɗɗo toontii mo wi'i: «Moodibbo, mi waddanii maa ɓiyam gorko mo ginnool muumiɗini.</verse>
				<verse number="18">To ginnool ŋol ummanake mo, ŋol doƴƴan mo nun e leydi, hunnuko makko e ƴufa guufo, oo ƴakkontira nyiiƴe, o ŋaɗa konkon. Mi eelii aahiiɓe maaɗa ɓe diiwa ŋol, amma ɓe baaway.»</verse>
				<verse number="19">Yeesu wi'i ɓe: «Onon ɓe galaa goonɗinki! Faa dey gondanmi e mooɗon? Faa dey munyananmi on? Gaddanee am suka on!»</verse>
				<verse number="20">O waddanaa mo. No ginnool ŋol yi'i Yeesu, ŋol yiili suka on, ŋol doƴƴi, o yani oo tallitoo, hunnuko makko e ƴufa guufo.</verse>
				<verse number="21">Yeesu ƴami baaba suka on, wi'i: «Diga dey ɗum tawi mo?» Baaba on toontii, wi'i: «Diga oo pettel.</verse>
				<verse number="22">Kade bo wakkati fu, ginnool ŋol e doƴƴa mo der yiite naa bo der diyam, gam halka mo. Yurma men, ballitaa men to a waawan!»</verse>
				<verse number="23">Yeesu wi'i mo: «To mi waawan bi'uɗaa? Huune fu waɗanto goonɗinɗo.»</verse>
				<verse number="24">Ɗon maa ɗon, baaba suka on bati dow dow, wi'i: «Mi goonɗinii, amma wallam, gam goonɗingo e tiiɗanimmi!»</verse>
				<verse number="25">No Yeesu yi'i jama'aare e dogga e wara, e hawrito to maɓɓe, o wi'i ginnool ŋol: «An ginnool muumiɗinoowol e pahiɗinoowol, mii wi'ee wurta e suka on, taa naatu e makko kade abada.»</verse>
				<verse number="26">Ginnool ŋol halɓi, dimmi suka on e semme, wurtii. Suka on e fukkii hande maayɗo, himɓe darinooɓe ɗon fu wi'i o maayii.</verse>
				<verse number="27">Amma Yeesu nanŋi junŋo makko, ummini mo, o darii.</verse>
				<verse number="28">Yeesu naati suudu, aahiiɓe makko ƴami mo wi'i: «Ume waɗi ko men baaway ko riiwi ginnool ŋol?»</verse>
				<verse number="29">O toontii o wi'i: «Iri ginnool ŋol riiwataako to hinaa e du'aare.»</verse>
				<verse number="30">Ɓaawo mum, ɓe ummii ɗon, ɓe palti leydi *Galili. Yeesu yiɗaa goɗɗo anna to o woni,</verse>
				<verse number="31">gam oo janŋina aahiiɓe makko, oo wi'a: «*Ɓii neɗɗo wattete e juuɗe himɓe, ɓe bara mo, amma balɗe tati ɓaawo maayde makko, o fintan.»</verse>
				<verse number="32">Amma aahiiɓe makko faamay maana boliiɗe ɗen, ɓe kulii ƴamugo mo bo.</verse>
				<verse number="33">Ɓe jottii Kafarnahum. No ɓe naati der suudu, o ƴami aahiiɓe makko, o wi'i: «Ume jeddontirtonno dow laawol?»</verse>
				<verse number="34">Ɓee jeeɗii. Nani ka ɓe jeddontiranno dow laawol woni moy nun ɓuri manŋu der maɓɓe.</verse>
				<verse number="35">Den Yeesu jooɗii, noddi aahiiɓe mum sappo e ɗiɗo, wi'i ɓe: «Jiɗɗo ardaago fu, wonoo ɓaawo horiiɓe, laatoo maccuɗo maɓɓe.»</verse>
				<verse number="36">Den o nanŋi junŋo sukayel, o waddi ŋel hakkune maɓɓe, o etti ŋel o wuunii, o wi'i ɓe:</verse>
				<verse number="37">«Jaɓɓiiɗo sukayel hande ŋel ɗo e inne am fu, min joomum jaɓɓii, kade bo jaɓɓiiɗo am fu, min tan bane joomum jaɓɓii, amma o jaɓɓake liluɗo am bo.»</verse>
				<verse number="38">Yuhaana wi'i mo: «Moodibbo, men ji'ii gorko gom e riiwa ginnaaji e inne maa, men kaɗii mo ɗum gam o tokkay en.»</verse>
				<verse number="39">Amma Yeesu wi'i ɓe: «To on kaɗee mo ɗum, gam gaɗuɗo kaayeefi e inne am, waawataa ko hallini am law ɓaawo ni.</verse>
				<verse number="40">Gam mo haɓidintaa en fu, ɓaawo meeɗen nun darii.</verse>
				<verse number="41">Mii bata on e gooŋa: neɗɗo fu kokkuɗo on diyam jaruɗon gam on himɓe *Almasiihu, joomum dullataa barjaari majjum.»</verse>
				<verse number="42">«Neɗɗo fu doƴƴuɗo gooto der faanɗuɓe goonɗinɓe inne am der hakkeeji, ɓuranno wooɗugo joomum haɓɓanee hayre namarde e daane mum, faɗɗee e maayo.</verse>
				<verse number="43">To junŋo maa nun waɗintee hakke, wudditin ŋo, gam wuuridingo e junŋo wooto der aljanna e ɓuri taweeki maa e juuɗe ɗiɗi der jahannama, to yiite mum nyifataa. [</verse>
				<verse number="44">Ton gilɗi maɓɓe waatata, yiite mum bo nyifataa.]</verse>
				<verse number="45">To bo koyŋal maa waɗintee hakke, wudditin ŋal, gam wuuridingo e koyŋal gootal der aljanna e ɓuri naatoygo e koyɗe ɗiɗi der jahannama. [</verse>
				<verse number="46">Ton, gilɗi maɓɓe waatataa, yiite mum bo nyifataa.]</verse>
				<verse number="47">Kade bo to itere maa nun waɗintee hakke, ɗoofu ne, gam naatugo *Laamaare Alla e itere woore, ɓuri wonaago maa der jahannama e gite ɗiɗi.</verse>
				<verse number="48">Ton, gilɗi maɓɓe waatataa, yiite mum bo nyifataa.</verse>
				<verse number="49">Gam moy fu maatinte e yiite hande no sadakaaji maatinirtee lamɗam.</verse>
				<verse number="50">Lamɗam laati nun huune ko wooɗi, amma to dakam majjam waati, ume welinta ɗam? Goodee lamɗam caka mon, jooɗoɗon jam.»</verse>
			</chapter>
			<chapter number="10">
				<verse number="1">No Yeesu yawti diga ɗon, o yahi leydi Yahudiya o joli maayo Urdun. Ɗon himɓe ɗuuɓɓe wari e huuritii mo, o darii oo janŋina ɓe hande no o woowi.</verse>
				<verse number="2">Woɓɓe caka *Farisaaɓe wari gam jarboo mo, ƴami mo: «Gorko e woodi laawol seera debbo mum na?»</verse>
				<verse number="3">O toontii ɓe o wi'i: «Ume Muusa umuri on?»</verse>
				<verse number="4">Ɓe toontii, ɓe bi'i: «Muusa umurii gorko winna ɗerewol ceergal to e seera debbo mum.»</verse>
				<verse number="5">Yeesu wi'i ɓe: «Sabbu cattal ko'e mon waɗi ko Muusa winnani on umuroore nen.</verse>
				<verse number="6">Amma diga fuɗɗoode, Alla tagii gorko e debbo.</verse>
				<verse number="7">Kan waɗi, ‟gorko accan baaba e inna mum, takkontira e debbo mum,</verse>
				<verse number="8">ɓe fu ɗiɗo ɓe laatoo neɗɗo gooto.” Hande nun ɓe laatataako ɗiɗo, amma gooto.</verse>
				<verse number="9">Gam mum, to neɗɗo seennu ko Alla hawti.»</verse>
				<verse number="10">No ɓe bitti der suudu, aahiiɓe makko bo ƴami mo haala majjum.</verse>
				<verse number="11">O wi'i ɓe: «Gorko ceeruɗo debbo mum fu, ko hoowi goɗɗo, jeenii dow oo to,</verse>
				<verse number="12">hande nun debbo bo, to salake gorum, go gorko goɗɗo hoowitii ɗum, waɗii jeenu.»</verse>
				<verse number="13">Himɓe e waddana Yeesu sukahon, gam o meema kon, amma aahiiɓe makko nyaasitii ɓe.</verse>
				<verse number="14">No o yi'i ɗum, o ɓernani ɓe, o wi'i: «Accee sukahon petton wara to am, to on kaɗee kon, gam nanduɓe e makkon jey *Laamaare Alla.</verse>
				<verse number="15">Mii bata on e gooŋa, mo jaɓay Laamaare Alla hande sukahon petton, naatataa ŋu pay.»</verse>
				<verse number="16">Go o etti sukahon o wuunii, o yowi junŋo makko dow makkon, o barkiɗini kon.</verse>
				<verse number="17">No Yeesu nanŋi laawol, gorko gom doggoy wari, jiccii yeeso mum, ƴami mo, wi'i: «Moodibbo booɗɗo, ume haani mi waɗa go mi heɓa yonki tabitiiki?»</verse>
				<verse number="18">Yeesu wi'i mo: «Ko waɗi aa noddammi booɗɗo? Booɗɗo walaa to hinaa Alla gooto.</verse>
				<verse number="19">Aa anni umurooje: Taa waru neɗɗo, taa jeenu, taa wujju, taa seeda fewre, taa nyaamu goɗɗo amaana, teddin baaba maa e inna maa.»</verse>
				<verse number="20">Gorko on toontii mo, wi'i: «Moodibbo, mii jogii ɗum ɗum fu diga sukaaku am.»</verse>
				<verse number="21">Ɗon Yeesu daari mo, yiɗi mo, wi'i: «Huune woore tan jaccu maa: Yahu sippu ko gooduɗaa fu, kokkaa ceede mum talakaaɓe. Den a heɓan jawdi dow kammu, ɓaawo mum, garaa tokkaa am.»</verse>
				<verse number="22">Amma no gorko on nani haala kan, o ɓalinii, o dilli e ɓerne biisiine gam o laati nun ɗuuɗa jawdiijo.</verse>
				<verse number="23">Yeesu daari aahiiɓe mum, wi'i: «Naatugo jom jawdiijo der *Laamaare Alla e saɗi!</verse>
				<verse number="24">Aahiiɓe makko haayɗinii gam haala kan, o ɓeydi kade, o wi'i ɓe: «Sukaaɓe am, naatugo hooliiɓe jawdi mum der Laamaare Alla e saɗi!</verse>
				<verse number="25">Jeelooba wurtoroo hinere baatal e ɓuri hoyugo dow naatugo kooliiɗo jawdi mum der Laamaare Alla.»</verse>
				<verse number="26">Aahiiɓe ɓeydi haayɗinaago, darii e ƴamontira hakkune mum e wi'a: «Den, moy waawata ko hisi?»</verse>
				<verse number="27">O daari ɓe, o wi'i: «E himɓe ɗum waɗataako, amma to Alla ɗum waɗoto. Gam walaa fu ko Alla tampi.»</verse>
				<verse number="28">Den Piyer wi'i mo: «Minon, men accii huune fu, men tokkii maa!»</verse>
				<verse number="29">Yeesu toontii, wi'i: «Mii bata on e gooŋa, accuɗo suudu mum, miiraaɓe mum, e mawniraaɓe mum, e sakikiraaɓe mum, e inna mum, e baaba mum, e sukaaɓe mum, naa bo gese mum, sabbu am e sabbu *linjiila,</verse>
				<verse number="30">O heɓan ɗum de hewre der wakkati mo gonɗen jooni, diga e cuuɗi, faa e sakikiraaɓe rewɓe e worɓe, faa e inniraaɓe, sukaaɓe, e gese, o toorete bo. Der wakkati garoowi bo, joomum heɓan yonki tabitiiki.</verse>
				<verse number="31">Wakkati mum, ardiiɓe ɗuuɓɓe laatoto sakitiiɓe, sakitiiɓe bo laatoo ardiiɓe.»</verse>
				<verse number="32">No ɓe janti laawol ɓee jaha *Urusaliima, Yeesu ardii ɓe, ɓerɗe aahiiɓe makko e taƴi, go ɓee tokkunoo mo e kulol. Yeesu noddi aahiiɓe mum sappo e ɗiɗo, o darii oo bata ɓe ko warata heɓugo mo.</verse>
				<verse number="33">O wi'i ɓe: «Kettinee, en nani yaha Urusaliima, ton *Ɓii neɗɗo wattete e juuɗe *hooreeɓe limaamiiɓe e *moodiɓɓe tawreeta. Ɓe kiitoto mo kiita maayde, ɓe gattan mo e juuɗe heeferɓe.</verse>
				<verse number="34">Ɓe jaancan mo, ɓe tuuta mo joode, ɓe piya mo looci, ɓe bara mo. Amma ɓaawo balɗe tati, o fintan.»</verse>
				<verse number="35">Yaakuuba e Yuhaana, ɓiɓɓe Jebede, wari to Yeesu, wi'i mo: «Moodibbo, woodi ko men jiɗi eelugo ma, emen jiɗi gaɗanaa men ɗum.»</verse>
				<verse number="36">O wi'i ɓe: «Ume jiɗɗon mi waɗana on?»</verse>
				<verse number="37">Ɓe toontii mo: «To a jooɗake der laamaare maa, gaɗaa men jooɗoo, oo ɗo takkol maa nyaamo, oo ɗo bo takkol maa nano, der tedduŋal maa.»</verse>
				<verse number="38">O toontii ɓe, o wi'i: «On annaa ko eeloton. On baawan ko yari bone ne jarammi, mutineɗon der toora hande no gaɗanteemi na?»</verse>
				<verse number="39">Ɓe toontii mo, ɓe bi'i: «Ee, men baawan.» Yeesu wi'i ɓe: «On jaran bone hande no jarirammi, mutineɗon der toora hande no gaɗanteemi bo.</verse>
				<verse number="40">Amma haanuɓe jooɗoo takkol am nyaamo e nano, min bane waɗata ɗum, ɓe Alla resani joonɗe ɗen, kamɓe jooɗotoo ɗon.»</verse>
				<verse number="41">No aahiiɓe sappo horiiɓe nani ka, ɓe tikkani Yaakuuba e Yuhaana.</verse>
				<verse number="42">Yeesu noddi ɓe, wi'i: «Oon anni no daaraaɓe hande laamiiɓe der lenyi janani laamoranto nun himɓe mum e baawɗe, e jogorii ɓe no boni.</verse>
				<verse number="43">Onon kan, ɗum waɗataako nun hakkune mooɗon, to goɗɗo mooɗon e yiɗi laatoo tedduɗo, o gollano horiiɓe.</verse>
				<verse number="44">Jiɗɗo e mooɗon laatoo ardiiɗo, sey o laatoo maccuɗo mooɗon, on fu.</verse>
				<verse number="45">*Ɓii neɗɗo e hoore mum waray gam jagganeego, amma jagganaago himɓe waddi mo, o hokkitira yonki makko gam sooditaago ɗuuɓɓe.»</verse>
				<verse number="46">Ɓe jottii Yeriko. No Yeesu e aahiiɓe mum wurtotoo siire e jama'aare ɗuunne, ɗon ɓe tawi bunɗo bi'eteeɗo Bartimee, ɓii Timee e jooɗii e fiya bara sera laawol.</verse>
				<verse number="47">No o nani Yeesu mo Nasaratu nun yawtata, o darii oo nodda, oo wi'a: «Yeesu, *Ɓii Dawda, yurmam!»</verse>
				<verse number="48">Ɗuuɓɓe der dariiɓe ɗon e wooltana mo e wi'a: «Jeeɗa!» Amma o ɓeydii noddugo oo wi'a: «Ɓii Dawda, yurmam!»</verse>
				<verse number="49">Go Yeesu darii, wi'i: «Noddee mo o wara.» Ɓe noddi bunɗo on, ɓe bi'i mo: «Tinna, umma, oo noddee.»</verse>
				<verse number="50">O ummii, o woppi gulunfaare makko, o wari to Yeesu.</verse>
				<verse number="51">Yeesu ƴami mo, wi'i: «Ume jiɗɗaa mi waɗanee?» Bunɗo on toontii mo, wi'i: «Moodibbo, accu mi yi'itoo»</verse>
				<verse number="52">Yeesu wi'i mo: «Yahu, goonɗinki maa nyawtii maa.» Ɗon maa ɗon o wunti, o tokkini Yeesu der jahaaŋal muuɗum.</verse>
			</chapter>
			<chapter number="11">
				<verse number="1">No ɓe paanii *Urusaliima, takkol Baytifaaji e Baytaniya, ɓe boɗɗidaa waanne Jaytuuje, Yeesu lili aahiiɓe mum ɗiɗo,</verse>
				<verse number="2">o wi'i ɓe: «Jahee naatee siire woniine yeeso mooɗon, to on naatii ne, on tawan ton ɓinŋel babba e haɓɓii, ŋel goɗɗo waɗɗaakino. Pittanee am ŋel, gaddon ɗo.</verse>
				<verse number="3">To goɗɗo ƴami on ko gaɗirton ŋel, toontoɗon mo, moodibbo amen woodi haaju maggel, o accan ŋel ŋel wara ɗo.»</verse>
				<verse number="4">No ɓe jahi, ɓe tawi ɓinŋel babba e haɓɓii yaasi takkol dammugal gom, ɓe pitti ŋel.</verse>
				<verse number="5">Woɓɓe tawaaɓe ɗon ƴami ɓe: «Ume gaɗoton ɗon go oon pitta ɓinŋel babba ŋel?»</verse>
				<verse number="6">Ɓe toontii hande no Yeesu wi'unoo ɓe, den ko ɓe accaa.</verse>
				<verse number="7">Ɓe gaddani Yeesu ɓinŋel ŋel, ɓe jowi gineeji maɓɓe dow maggel, ko o waɗɗii.</verse>
				<verse number="8">Ɗuuɓɓe weƴƴiti gineeji mum e laawol, woɓɓe salti licce leɗɗe, fukkini dow laawol.</verse>
				<verse number="9">Woɓɓe e ardii mo, woɓɓe bo e tokkini mo ɓaawo, ɓee kulgina, ɓee bi'a: «*Hosana, barke woodani garuɗo e inne Joomiraawo.</verse>
				<verse number="10">Barke woodani laamu maama meeɗen Dawda garoowu. Yettoore wonanoo Alla mo dow.»</verse>
				<verse number="11">Yeesu naati *Urusaliima, o yahi suudu Alla. O daari daari huune fu, o wurtii o dilli Baytaniya kanko e sappo e ɗiɗo, tawi ɗum jenŋi.</verse>
				<verse number="12">Fini mum, ɓe burtii Baytaniya, rafo waɗi Yeesu.</verse>
				<verse number="13">Go o hollirii ibbi bilitinki haako, o yahi daaroygo naa o tawan ɓiɓɓe e makki, no o yottii, o taway goɗɗum, sey haako tan gam wakkati dingol ibbe bane.</verse>
				<verse number="14">O bati ibbi kin o wi'i: «Goɗɗo nyaamataa ɓiɓɓe maa kade faa abada!» Aahiiɓe makko nani ka.</verse>
				<verse number="15">No ɓe jottii *Urusaliima, Yeesu naati suudu Alla, o yanti oo riiwa soodooɓe e sippooɓe wonɓe der mayru. O hippi taaburuuji cengotooɓe ceede e kittaaje sippooɓe tantabaraaji.</verse>
				<verse number="16">O accay goɗɗo tokka e jayri suudu Alla e roonorii doongal.</verse>
				<verse number="17">O janŋini ɓe o wi'i: «E winnaa der Dewtere: ‟Suudu am woni suudu waɗirde du'aare gam lenyi fu!” Amma onon, on gartirii kol suuɗorde pasotooɓe.»</verse>
				<verse number="18">*Hooreeɓe limaamiiɓe e *moodiɓɓe tawreeta nani ka, gam mum ɓe daarti no ɓe kalkirta mo. Amma ɓe kuli mo, gam waaju makko meemi jama'aare sanne.</verse>
				<verse number="19">No kiikiiɗe waɗi, Yeesu e aahiiɓe mum yahi yaasi wanŋarde nen.</verse>
				<verse number="20">Fini mum subaka, ɓee paloo, go ɓe ji'i ibbi kin yoorii koron faa e ɗaɗi.</verse>
				<verse number="21">Piyer siwtorii, wi'i mo: «Moodibbo, Daaru! ibbi ki jaa'iɗaa kin yoorii.»</verse>
				<verse number="22">Yeesu toontii, wi'i: «Goonɗinee Alla!</verse>
				<verse number="23">Mii bata on e gooŋa, to goɗɗo wi'i hayre nee: ‟Ɗoofa, yanoy der maayo”, to joomum sikay der ɓerne mum, ko o goonɗini ko wi'i waɗan, den kan ɗum laatoto.</verse>
				<verse number="24">Gam majjum bi'anmi on: ko eeluɗon fu der du'aare mooɗon, goonɗinee on keɓii ɗum, e gooŋa ɗum laatanto on.</verse>
				<verse number="25">De dariɗon gam gaɗon du'aare fu, to oon goodi gokka e goɗɗo, jaafee mo, gam *Baaba mooɗon gonɗo dow yaafanoo on boofi mooɗon. [</verse>
				<verse number="26">Amma to on jaafanaaki woɓɓe, Baaba mooɗon gonɗo dow yaafantaako on onon bo boofi mooɗon.]»</verse>
				<verse number="27">Ɓe bittoy *Urusaliima kade, de Yeesu woositintoo der suudu Alla, *hooreeɓe limaamiiɓe, e *moodiɓɓe tawreeta, e *dottiiɓe genni ɓattii mo,</verse>
				<verse number="28">ƴami mo wi'i: «E baawɗe ɗey gaɗirtaa golle ɗee? Moy hokku maa baawɗe majjum?»</verse>
				<verse number="29">Yeesu toontii ɓe wi'i: «Min bo mi ƴaman on huune gootum. To on toontake am, mi batan on e baawɗe ɗey golliranmi.</verse>
				<verse number="30">*Batisi Yuhaana, to Alla ƴiwi naa to himɓe? Toontee am!»</verse>
				<verse number="31">Ɓe dawri hakkune maɓɓe, ɓe bi'i: «To en bi'ii: ‟to Alla”, o wi'an, ‟den ko waɗi on goonɗinay mo”?</verse>
				<verse number="32">To en bi'ii to himɓe nun, aa, ɓee kula jama'aare, gam ɓe daariino Yuhaana laati nun annabiijo lalley.»</verse>
				<verse number="33">Ɓe toontii, ɓe bi'i: «Men annaa!» Yeesu wi'i ɓe: «Min bo, mi batataa on e baawɗe ɗe golliranmi!»</verse>
			</chapter>
			<chapter number="12">
				<verse number="1">Ɓaawo mum Yeesu fuɗɗi baddugo e maɓɓe e ballaaji, o wi'i: «Neɗɗo gom nun aawi gesa *innabooje mum, o fiiltini ka kowaagol, o wasi gayka ɓiɗɗirka innabooje, o mahi suudu towkol, deenirkol. Ɓaawo mun, o reenini ka woɓɓe, o waɗi jahaaŋal.</verse>
				<verse number="2">No ɓorugo ɓiɓɓe leɗɗe yottii, o lili golloowo makko to remooɓe, o jaɓanaa mo geɗal makko der ɓiɓɓe innabooje ɗen.</verse>
				<verse number="3">Amma gollooɓe ɓen nanŋi lilaaɗo on, ɓe piyi mo, o witti juuɗe baanji.</verse>
				<verse number="4">Jom gesa on lili golloowo mum goɗɗo to maɓɓe, ɓe piyi mo kanko bo, ɓe eli dow hoore, ɓe jenni mo jennooje bonɗe.</verse>
				<verse number="5">O lilitii kade golloowo makko tataɓo to maɓɓe, ɓe bari oo ɗon. Nunnun ɓe gaɗani woɓɓe ɗuuɓɓe: Ɓe piyi woɓɓe, ɓe bari woɓɓe.</verse>
				<verse number="6">Jooni kan, gooto tan o hororii, ɓiyiiko jiɗaaɗo. Kanko o sakitii lilugo to maɓɓe, o wi'i: ‟Ɓe teddinan ɓiyam kan.”</verse>
				<verse number="7">Amma gollooɓe ɓen wi'ontiri hakkune mum: ‟Daa mo, kanko woni donoowo gesa ŋan, garee baren mo, donen gesa ŋan!”</verse>
				<verse number="8">Ɓe nanŋi ɓiɗɗo on, ɓe bari ɗum, ɓe daasi faa ɓaawo gesa.»</verse>
				<verse number="9">Jooni noo, noy jom gesa on waɗata? O waran, o halka gollooɓe ɓen, o yowana gesa ŋan woɓɓe juuɗe.</verse>
				<verse number="10">On janŋay ko winnaa der Binni Ceniini na? ‟Hayre ne mahooɓe woppi, kayre heennyi laatii jogiine maadi.</verse>
				<verse number="11">Kanjum woni golle Joomiraawo, kayniiɗe e gite meeɗen!”</verse>
				<verse number="12">Hooreeɓe *Yahuduuɓe ɓen yiɗi ɓe nanŋa Yeesu, gam ɓe paamii kamɓe nun o waɗani ballool ŋol. Amma ɓe kulii jama'aare, gam mum ɓe acci mo, ɓe dilli.</verse>
				<verse number="13">Ɓe lili *Farisaaɓe woɓɓe, e himɓe dariiɓe ɓaawo *Eroodu to Yeesu gam ɓe nanŋira mo e haala makko.</verse>
				<verse number="14">Ɓe gari, ɓe bi'i mo: «Moodibbo, emen anni aa gooŋaajo. A hulataa gite goɗɗo, gam a ɓurontirtaa himɓe, aa janŋina laawol Alla e gooŋa. Batu men, e haani men joɓa laamiiɗo Roma ceede faada naa haanay? Men joɓa naa to men joɓu?»</verse>
				<verse number="15">Nani Yeesu e anni munaafitaare maɓɓe, o wi'i ɓe: «Ume waɗi ko oon tuunnanammi pittol? Gaddanee am ceede ɗen mi yi'a.»</verse>
				<verse number="16">Ɓe gaddani mo ɗe. O ƴami ɓe: «Foto moy e inne moy woni ɗo?» Ɓe bi'i mo: «Laamiiɗo Roma.»</verse>
				<verse number="17">O toontii ɓe, o wi'i: «Den kan, kokkee laamiiɗo Roma ko laatanii ɗum, kokkon Alla bo ko laatanii ɗum.» Haynaare makko waɗi ɓe sanne.</verse>
				<verse number="18">Woɓɓe der *Sadukiiɓe wi'ooɓe pintol walaa, wari to Yeesu, ɓe ƴami mo, ɓe bi'i:</verse>
				<verse number="19">«Moodibbo, Muusa umurii to goɗɗo maayii rimay ɓiɗɗo, minyiiko naatta debbo on gam heɓana maayɗo on ɓeyŋu.</verse>
				<verse number="20">Ɗum waɗiino e woɓɓe rindaaɓe jeeɗiɗo. Arano ɓaŋi debbo, maayi, ɓe dinday ɓiɗɗo.</verse>
				<verse number="21">Ɗiɗaɓo naatti debbo on, kanun bo maayi ɓe dinday ɓiɗɗo. Tataɓo bo waɗi hande nun.</verse>
				<verse number="22">Nun ɓe fu jeeɗiɗo ɓe dinday mo. Ɓaawo maɓɓe ɓe fu, debbo on bo maayi.</verse>
				<verse number="23">Den, nyalaane pintol, to ɓe fu ɓe pintii, moy e maɓɓe o laatoyto debbo muuɗum? Gam ɓe fu jeeɗiɗo ɓe koowiino mo!»</verse>
				<verse number="24">Yeesu toontii ɓe, wi'i: «Hey, on majjii! On paamay Dewte, on paamay baawɗe Alla bo.</verse>
				<verse number="25">Gam to maayunooɓe fintii, worɓe e rewɓe ɓaŋontirtaa, ɓe laatoto hande malaykaaɓe wonɓe dow kammu.</verse>
				<verse number="26">Dow pintol maayɓe, on janŋay e Dewtere dow haala nyoomere jaɓoore yiite, no Alla baddiri e Muusa wi'i: ‟Min woni Alla Iburahiima, Alla Isiyaaku, Alla Yaakuubu na?”</verse>
				<verse number="27">Alla laati nun Alla wuuruɓe, Alla maayɓe bane. On majjii sanne.»</verse>
				<verse number="28">*Moodibbo tawreeta gom nani no Yeesu toontorii *Sadukiiɓe dow jeddi maɓɓe, o ɓattii Yeesu o ƴami ɗum: «Umuroore ney ɓuri manŋu?»</verse>
				<verse number="29">Yeesu toontii mo wi'i: «Umuroore ɓurune manŋu nani: ‟Kettinee, ɓiɓɓe Isira'iila, Alla Joomiraawo meeɗen tan woni Joomiraawo.</verse>
				<verse number="30">Yiɗu Alla Joomiraawo maa e ɓerne maa fu e yonki maa fu e hakkillo maa fu, e semme maa fu.”</verse>
				<verse number="31">Ɗiɗawre mayre nani, kayre woni: ‟Jiɗaa banniraawo maa hande no jiɗirɗaa hoore maa.” Walaa fu umuroore ɓurne ɗee ɗon manŋu.»</verse>
				<verse number="32">Moodibbo tawreeta on wi'i: «Moodibbo! Haala maa e wooɗi, a batii gooŋa no bi'uɗaa Alla tan woni Joomiraawo, kade bo Alla goɗɗo walaa to hinaa kanko.</verse>
				<verse number="33">Yiɗugo Alla e ɓerne fu e hakkillo fu e semme fu, e yiɗugo banniraawo hande hoore mum, kanjum ɓuri sadakaaji buuɗeteeɗi e kiiseteeɗi fu !»</verse>
				<verse number="34">No Yeesu yi'i o bati e hakkillo, o wi'i mo: «A woɗɗidaa *Laamaare Alla.» Ɓaawo majjum goɗɗo suusay ko ƴami mo ƴanɗe.</verse>
				<verse number="35">Yeesu etti haala e janŋina der suudu Alla, o wi'i: «Noy *moodiɓɓe tawreeta wi'irta haanu nun *Almasiihu laatoo ɓii Dawda?</verse>
				<verse number="36">Gam Dawda e hoore mum wi'ii e *Ruuhu Ceniiɗo: ‟Joomiraawo batii Joomam wi'i: Jooɗa nyaamo am faa mi waɗa jaaɓaa wanyuɓe maa.”»</verse>
				<verse number="37">To Dawda e hoore mum noddii mo Joomiraawo: Den, noy Almasiihu laatortoo ɓiyiiko? Jama'aare ɗuunne hettinake haala Yeesu e belɗum ɓerne.</verse>
				<verse number="38">Der janŋinki makko, o wi'i ɓe: «Kakkilanee ko'e mooɗon e *moodiɓɓe tawreeta yiɗuɓe woositaago e gulunfaaje mawɗe, ɓee jiɗi sanneego der luuɓe,</verse>
				<verse number="39">ɓee jawɗanoo joonɗe ɓurɗe teddugo der baajorɗe e der nokkuuje to juulɗe waɗetee.</verse>
				<verse number="40">Ɓee teeta ko gowniiɓe woodi, kade bo ɓee juutina du'aaje maɓɓe gam himɓe yi'a ɓe. Kamɓe, kiita naawka ɓurata jippanaago.»</verse>
				<verse number="41">Yeesu e jooɗii takkol pakorowal to ceede wattetee der suudu Alla, oo daara no jama'aare wattirta ceede der pakorowal ŋal. Jom ceedeeɓe ɗuuɓɓe wattii ceede ɗuuɗɗe e maggal.</verse>
				<verse number="42">Ɗon debbo gowniijo gom wari, watti suuhon ɗiɗon.</verse>
				<verse number="43">Yeesu noddi aahiiɓe mum, wi'i ɓe: «Mii bata on e gooŋa: Debbo talakaajo on wattii der pakorowal ɓuri horiiɓe fu,</verse>
				<verse number="44">kamɓe, ɓe gattii ɗe bukaata mum ɓe goodaa, amma debbo talakaajo on, wattii ko o woodi o wuurira fu.»</verse>
			</chapter>
			<chapter number="13">
				<verse number="1">No Yeesu wurtii suudu Alla, aahiijo makko gooto wi'i mo: «Moodibbo, daaru no kaaƴe wooɗiri, mahiraaɗe maadi booɗuni!»</verse>
				<verse number="2">Yeesu toontii mo, wi'i: «Hande no ji'irɗaa maadi nin wa'i ɗon fu, hayre yowataako dow wonne, ɗum fu ɗum pusete.»</verse>
				<verse number="3">Ɓaawo mum Yeesu yahi jooɗoy dow waanne Jaytuuje, o tiitii suudu Alla yeeso, Piyer e Yaakuuba e Yuhaana e Andere yahi to makko kamɓe tan, ƴami mo, wi'i:</verse>
				<verse number="4">«Batu men dey ɗum waɗata, e maane ney hollitinta no wakkati kujje ɗen fu faanake.»</verse>
				<verse number="5">Yeesu wi'i ɓe: «Kakkilanee ko'e mon gam to goɗɗo majjin on.</verse>
				<verse number="6">Ɗuuɓɓe wariran inne am, wi'a kamɓe woni *Almasiihu. Ɓe majjinan ɗuuɓɓe.</verse>
				<verse number="7">To on nananii konuuji e rimmo konuuji, to on kulee, gam doole ɗum laatoo, amma timmoode duniyaaru bane ɗon taw.</verse>
				<verse number="8">Lenyol ummanto lenyol gonŋol, laamu ummanto laamu gonŋu, dimmaaɗe leydi e rafooji waɗan der nokkuuje goɗɗe. Kanjum woni fuɗɗoode ŋatawre.</verse>
				<verse number="9">Kakkilanee ko'e mooɗon, gam himɓe nanŋan on yaara kiitorɗe, on piyete der baajorɗe, ɓe darnan on yeeso hooreeɓe e laamiiɓe gam sabbu am, on laatanto am seedeeɓe yeeso maɓɓe.</verse>
				<verse number="10">Haani lenyi fu waajee taw *linjiila.</verse>
				<verse number="11">To ɓe nanŋii on ɓe jaarii yeeso hiitotooɓe, to on miijee ka batoton. To wakkati mum warii, on keɓan ka batuɗon. Gam onon bane batata, amma *Ruuhu Ceniiɗo.</verse>
				<verse number="12">Neɗɗo hokkitiran banniraawo mum, gam o waree, baabiraaɓe bo waɗanan ɓiɓɓe mum hande nun. Ɓiɓɓe bo ummanto saareeji mum waɗa ɓe baree.</verse>
				<verse number="13">Himɓe fu wanyan on gam sabbu am. Amma munyuɗo faa timmoode, hisan.»</verse>
				<verse number="14">Yeesu wi'i kade: «On ji'an karmuɗum nyidduɗum e darii e nokkuure to haanay ɗum daroo, sey janŋoowo dewtere nen faama.» Den kan, tawaaɓe der Yahudiya fu, sey dogga foonnanoo baalle.</verse>
				<verse number="15">Tawaaɗo dow suudu, to jippoo etta goɗɗum der maggol.</verse>
				<verse number="16">Tawaaɗo gese bo, to wittu wuro ettaa gulunfaare mum.</verse>
				<verse number="17">Bone laatanto gaamɓe e musinteeɓe der nyalaaɗe ɗen!</verse>
				<verse number="18">Eelee Alla gam to ɗum laatoo wakkati dabbune.</verse>
				<verse number="19">Gam der nyalaaɗe mum ɓillaare mawne waɗan, ne hande mum meeɗay ko laatii diga fuɗɗoode, de Alla tagi duuniyaaru. Iri mayre bo laatataako faa abada.</verse>
				<verse number="20">To Joomiraawo ɓuytayno nyalaaɗe ɗen, baa goɗɗo daɗataano, amma sabbu suɓaaɓe makko, o ɓuytii ɗe.</verse>
				<verse number="21">E wakkati mum to goɗɗo wi'ii on: «*Almasiihu na'on ɗo!» Naa bo: «O na'on to!» To on goonɗinee.</verse>
				<verse number="22">Gam almasiihuuɓe fewrekuuɓe e annabiiɓe fewrekuuɓe waran, ɓe gaɗa kaayeefiiji e haaynaareeji, ɓe majjina baa e suɓaaɓe, to ɓe baawi.</verse>
				<verse number="23">Onon kakkilee gam mi batii on ka diga ɗum waray taw.</verse>
				<verse number="24">«Amma der nyalaaɗe ɗen, ɓaawo ɓillaare nen, naaŋe niɓɓan, lewru accan yaynugo,</verse>
				<verse number="25">koode kammu yanan, baawɗe gonɗe dow kammu dimmoto.</verse>
				<verse number="26">Den ɓe ji'an *Ɓii neɗɗo e wara der duule e baawɗe mawɗe, e tedduŋal.</verse>
				<verse number="27">O lilan malaykaaɓe makko ɓe kawrita suɓaaɓe makko fu diga gooraaje leydi naay, diga haggoode duuniyaaru, faa haggoode kammu.»</verse>
				<verse number="28">«Paamee ko ibbi ekkitinta. To licce makki e wilita e waɗa haakooji, oon anni seetto faanake.</verse>
				<verse number="29">Hande nun, onon bo, to on ji'ii kujje ɗee e waɗa, annitee *Ɓii neɗɗo faanake warugo.</verse>
				<verse number="30">Mii bata on e gooŋa: himɓe jaamanuuru nu jooni maayidintaa go huune ɗum ɗon fu laatoo.</verse>
				<verse number="31">Kammu e leydi heennyan, amma haala am heennyataa abada.»</verse>
				<verse number="32">«Amma nyalaane e wakkati majjum, goɗɗo annaa ɗum. Baa malaykaaɓe wonɓe dow kammu annaa, baa *Ɓiɗɗo bo annaa. Walaa annuɗo ɗum sey *Baaba tan.</verse>
				<verse number="33">Deenee, kakkilon, gam on annaa wakkati de ɗum warata.</verse>
				<verse number="34">Ɗum nandi e gorko gom burtiiɗo wuro mum, waɗi jahaaŋal, accani gollooɓe mum wuro, hokki ɓe moy fu e golle mum, bati deenuɗo dammugal reena.</verse>
				<verse number="35">To nun, deenee, gam on annaa de jom wuro wartata: kiikiiɗe nun, caka jemma nun, naa bo wakkati jakaraari joggata nun? Naa bo fajiri nun? On annaa!</verse>
				<verse number="36">To o wartii e jahaaŋal wara o juha on, o tawa oon ɗaani!</verse>
				<verse number="37">Ka batanmi on, himɓe fu nun batanmi ka: to on ɗaane!»</verse>
			</chapter>
			<chapter number="14">
				<verse number="1">Balɗe ɗiɗi horii go juulɗe *Paska e juulɗe peen ko *ƴuufinaaka yottoo. *Hooreeɓe limaamiiɓe e *moodiɓɓe tawreeta e daarta no ɓe nanŋirta Yeesu e dabare.</verse>
				<verse number="2">Amma ɓe bi'i: «To en gaɗu ɗum wakkati juulɗe, gam to himɓe ummin fitina»</verse>
				<verse number="3">No Yeesu wonnoo Baytaniya, wuro Simon ceccefo. O jooɗii oo nyaama, ɗon debbo gom naati, e jogii faanu gaɗiraaŋol hayre *albaatiri kebbuŋol wardi laaɓuɗam, ɗam *naardi, luuttoojam, ɗam ceede ɗuuɗɗe. Debbo on pusi daane faanu ŋol, waanji wardi ɗam dow hoore Yeesu.</verse>
				<verse number="4">Woɓɓe ɓerni e wi'ontira hakkune mum: «Gam ume o biisi wardi ɗam hande ni?</verse>
				<verse number="5">Ɗam waaweteno ko sippaa ko ɓuri ceede cardi keme tati, ceede ɗen hokkee talakaaɓe!» Ɓe darii ɓee booltana debbo on.</verse>
				<verse number="6">Amma Yeesu wi'i ɓe: «Accee mo! Ume o waɗi ko oon booltana mo? Ko o waɗani am e wooɗi.</verse>
				<verse number="7">Gam talakaaɓe e wondi e mooɗon baadey fu, de jiɗuɗon fu on baawan ko waɗani ɓe moƴƴere, min kan, mi wondataa e mooɗon baadey fu.</verse>
				<verse number="8">O waɗii ko o waawi. O waanji am wardi go mi uwee.</verse>
				<verse number="9">Mii bata on e gooŋa: to *linjiila waajetee e duuniyaaru nuu fu, ko debbo on waɗi batante, o siwtorte bo.»</verse>
				<verse number="10">Yahuuda Iskariyot, gooto der aahiiɓe sappo e ɗiɗo, yahi to *hooreeɓe limaamiiɓe gam o watta Yeesu der juuɗe maɓɓe.</verse>
				<verse number="11">No ɓe nani ka, ɓerɗe maɓɓe welii sanne, ɓe kaɓɓani mo alkawru ɓe kokkan mo ceede. Diga wakkati majjum oo daarta wakkati pottuki de o jammotoo Yeesu.</verse>
				<verse number="12">Nyalaane arandeere der juulɗe peen ko *ƴuufinaaka, der ne ɓe boowunoo hiisugo jawgiiji *Paska, aahiiɓe Yeesu ƴami mo, wi'i: «Toy jiɗuɗaa men jaha men ciryanee hiraane juulɗe Paska?»</verse>
				<verse number="13">Den o lili aahiiɓe makko ɗiɗo, o wi'i ɓe: «Jahee siire nee to, on pottan ton e gorko dooniiɗo faanu diyam, tokkee mo.</verse>
				<verse number="14">Wuro ŋo o naati fu, bi'on jom wuro ŋon: ‟Moodibbo wi'ii toy suudu to o nyaamata hiraane juulɗe Paska e aahiiɓe makko?”</verse>
				<verse number="15">O hollan on suudu dowrowol manŋol, moƴƴinaaŋol faa wooɗi, ton ciryotoɗon hiraane nen.»</verse>
				<verse number="16">Aahiiɓe ɓen yahi, naati siire nen, ɓe tawi huune ɗum fu hande no Yeesu wi'i ɓe, ton ɓe ciryii hiraane *Paska.</verse>
				<verse number="17">No hiirii, Yeesu waridi e sappo e ɗiɗo.</verse>
				<verse number="18">No ɓe jooɗii ɓee nyaama, Yeesu wi'i: «Mii bata on e gooŋa: Gooto mooɗon nyaamidoowo e am jammoto am.»</verse>
				<verse number="19">Ɗum laatanii aahiiɓe ɓen biisere ɓerne, ɓe darii ɓee ƴama mo gooto gooto, moy fu e wi'a: «Hinaa min bane?»</verse>
				<verse number="20">O toontii ɓe, o wi'i: «Der onon sappo e ɗiɗo ɓen, gooto mon, tummidoowo junŋo mum e am der nyaarude nun.</verse>
				<verse number="21">E gooŋa *Ɓii neɗɗo maayan hande no winnaa der dewte, amma bone woodani jammotooɗo Ɓii neɗɗo! To o rimaakano ɗum ɓurananno mo wooɗugo!»</verse>
				<verse number="22">No ɓe nyaamata, Yeesu etti peen, yetti Alla, ŋappiti ŋa, hokki ɓe, wi'i: «Jaɓee, kanjum woni ɓannu am.»</verse>
				<verse number="23">Ɓaawo majjum, o etti jarirgel *innabojam, o yetti Alla, o hokki ɓe, ɓe fu ɓe jari.</verse>
				<verse number="24">Den o wi'i ɓe: «Kanjum woni ƴiiƴam am, ƴiiƴam kaɓɓoojam alkawal kesal, deƴƴitintooɗam gam himɓe ɗuuɓɓe.</verse>
				<verse number="25">Mii bata on e gooŋa: mi yarataa innabojam kade faa nyalaane de jaranmi ɗam kesam der *Laamaare Alla.»</verse>
				<verse number="26">Ɓaawo ɓe jimi jabuuraaji ɓe keenyi, ɓe burtii, ɓe jahi waanne Jaytuuje.</verse>
				<verse number="27">Yeesu wi'i ɓe: «On fu on accan am, gam e winnaa e Dewtere: ‟Mi fiyan duroowo, mi wara mo, den baali sankitoo.”»</verse>
				<verse number="28">Amma Yeesu wi'i: «To mi fintii, mi artan on *Galili.»</verse>
				<verse number="29">Piyer wi'i mo: «Baa to ɓe fu ɓe accii maa, min kan mi accataa maa.»</verse>
				<verse number="30">Yeesu wi'i mo: «Mii batee e gooŋa: jemmaare hanne, go jakaraari jogga de ɗiɗi a wi'an de tati a annaa am.»</verse>
				<verse number="31">Piyer bati, tabbitini, wi'i: «Baa to doole nun mi maayida e maa, abada mi wi'ataa mi annaa maa.» Aahiiɓe ɓen fu wi'i hande nun.</verse>
				<verse number="32">Ɓe jottii nokkuure wi'eteene Gesemane, o wi'i aahiiɓe makko: «Jooɗee ɗo, faa mi waɗaa du'aare.»</verse>
				<verse number="33">O yaadi e Piyer e Yaakuuba e Yuhaana, o fuɗɗi maatugo kulol, o jiɓii.</verse>
				<verse number="34">O wi'i ɓe: «Biisere ɓerne sattanii am faa e yiɗi warugo am. Gonee ɗo, to on ɗaane.»</verse>
				<verse number="35">O yahi yeeso seɗɗa, o yani o hippii e leydi, o du'ii gam wakkatiire toora kaa woɗɗodoo mo, to waɗoto.</verse>
				<verse number="36">O wi'i: «Yaa Abba, *baaba! Huune fu waɗoto e maa, woɗɗinanam jarirgel toora ka, amma to ɗum laatoo hande no jiɗirmi min, sey no an jiɗirɗaa.»</verse>
				<verse number="37">O wittoy, o tawi ɓe ɓee ɗaani. O wi'i Piyer: «Simon, a ɗaani nun na? A waaway ko hiiri baa janni goori?</verse>
				<verse number="38">To on ɗaane, du'ee gam to jarbeeji tawa on. Ɓerne neɗɗo e yiɗi ɗowtaago, amma ɓannu e tampi.»</verse>
				<verse number="39">O witti kade, o du'i e boliiɗe goote ɗen.</verse>
				<verse number="40">O wittoy, o tawi ɓe ɗaanitake, gam ɗoyŋol e jogii ɓe. Ɓe keɓay ka ɓe toontotoo mo.</verse>
				<verse number="41">O wittoy de tatawre, o wi'i ɓe: «On ɗaanoyto ciwtoɗon? Heƴii nun! Wakkati warii! *Ɓii neɗɗo wattete e juuɗe hakkeeɓe.</verse>
				<verse number="42">Ummee jawten! Nani jammotooɗo am e wara.»</verse>
				<verse number="43">Yeesu heennyay batugo, ko Yahuuda, gooto der aahiiɓe makko sappo e ɗiɗo yottii e himɓe ɗuuɓɓe jogiiɓe kaafaaje e cabbi. *Hooreeɓe limaamiiɓe, e *moodiɓɓe tawreeta e *dottiiɓe nun lili ɓe.</verse>
				<verse number="44">Jammotooɗo mo on tintiniino ɓe maane, wi'i: «Neɗɗo mo cannumi fu, kanko woni joomum. Nanŋee mo, kawjoɗon mo jaaron.»</verse>
				<verse number="45">Yahuuda yottii, ɓattii mo, wi'i: «Moodibbo!» Sanni mo no wooɗi,</verse>
				<verse number="46">ɓe nanŋi mo ɓe jogii.</verse>
				<verse number="47">Gooto der dariiɓe ɗon solti kaafaahi mum, jabbi maccuɗo hooreejo limaamiiɓe, setti nowru.</verse>
				<verse number="48">Yeesu wi'i ɓe: «Min garuɗon nanŋugo e kaafaaje e cabbi hande pasotooɗo na?</verse>
				<verse number="49">Mii wondi e mooɗon nyalaane fu der suudu Alla mii janŋina, on nanŋay am. Amma ɗum waɗii gam ko winnaa e dewte hebba.»</verse>
				<verse number="50">Den aahiiɓe fu doggi acci mo.</verse>
				<verse number="51">Gojankeejo gom e waanino wudere e tokki Yeesu, ɓe nanŋi mo,</verse>
				<verse number="52">o yoofiti wudere, o doggi funtu.</verse>
				<verse number="53">Ɓe jaari Yeesu to *hooreejo limaamiiɓe, go hooreeɓe limaamiiɓe e *dottiiɓe, e *moodiɓɓe tawreeta fu hawritii.</verse>
				<verse number="54">Piyer e tokkini mo ɓaawo, faa o naati der fageere wuro hooreejo limaamiiɓe. O jooɗodii e soogeeji, oo aytinoo yiite.</verse>
				<verse number="55">Hooreeɓe limaamiiɓe e *dawrooɓe fu e daarta seedotooɓe gacce makko gam o waree, amma ɓe keɓay.</verse>
				<verse number="56">Ɗuuɓɓe e seedo fewre dow makko, anni haala maɓɓe nanŋontiray.</verse>
				<verse number="57">Woɓɓe seedi fewre dow makko, wi'i:</verse>
				<verse number="58">«Men nanii o wi'i o pusan suudu Alla mahiraakol e juuɗe, den der balɗe tati, o mahitoo kesol ŋol mahiraaka e juuɗe.»</verse>
				<verse number="59">Amma baa dow kaa ɗon, ɓe nannantiray.</verse>
				<verse number="60">Hooreejo limaamiiɓe ummii darii hakkune jama'aare, ƴami Yeesu wi'i: «A toontataako gokka na? A nanay ka ɓe ceedotoo dow maa na?»</verse>
				<verse number="61">Amma oo jeeɗi, o toontaaki gokka. Hooreejo limaamiiɓe on ƴamitii mo kade, wi'i: «An woni *Almasiihu *Ɓiɗɗo Alla Barkiɗinaaɗo na?»</verse>
				<verse number="62">Yeesu toontii mo, wi'i: «Ee, min woni kanko. On ji'an bo *Ɓii neɗɗo e jooɗii nyaamo Jom baawɗe, on ji'an mo oo wara diga dow kammu der duule.»</verse>
				<verse number="63">Den hooreejo limaamiiɓe serkiti toggoore mum, wi'i: «En kaajaaka seedeeɓe woɓɓe kade.</verse>
				<verse number="64">On nanii kalluka ka o toontii. Ume ji'uɗon?» Ɓe fu ɓe bi'i, oo haani wareego.</verse>
				<verse number="65">Woɓɓe maɓɓe fuɗɗi tuutugo mo joode, ɓe koomi yeeso makko, ɓee piya mo, ɓee bi'a: «Tinta, moy fiyu ma?» Go soogeeji e fiya mo meeƴe.</verse>
				<verse number="66">Wakkati Piyer woni der fageere wuro, korɗo *hooreejo limaamiiɓe yottii.</verse>
				<verse number="67">No o yi'i Piyer e aytinii, o tiggi mo gite, o wi'i: «An bo, aa wondunoo e Yeesu mo Nasaratu.»</verse>
				<verse number="68">Amma Piyer yeddi mo, wi'i: «Mi annaa, mi faamay bo ka batataa.» Ɓaawo majjum, Piyer yahi far dammugal wuro. Den jakaraari joggi.</verse>
				<verse number="69">No korɗo on yi'i mo, bati dariiɓe ɗon kade, wi'i: «Oo ɗo laati nun gooto maɓɓe!»</verse>
				<verse number="70">Piyer yeddi kade. Ɗon maa ɗon darinooɓe ɗon wi'i Piyer: «Seko fu walaa, a laati nun gooto maɓɓe, gam a Galilinkeejo nun.»</verse>
				<verse number="71">Amma Piyer fuɗɗi hunaago wi'i: «Alla hiito am to mi fewii. Mi annaa gorko mo batanton haala mum on sam!»</verse>
				<verse number="72">Den jakaraari joggi de ɗiɗawre, Piyer siwtori ko Yeesu wi'unoo ɗum: «Go jakaraari jogga laabi ɗiɗi, a wi'an de tati a annaa am.» O darii oo wulla.</verse>
			</chapter>
			<chapter number="15">
				<verse number="1">Subaka kecco diga law, *hooreeɓe limaamiiɓe e *dottiiɓe e *moodiɓɓe tawreeta, kamɓe e *dawrooɓe ɓen fu, ɓe dawridi. Ɓe kaɓɓi Yeesu, ɓe jaari mo ɓe kokkoy Pilaatu.</verse>
				<verse number="2">Pilaatu ƴami mo wi'i: «An woni laamiiɗo *Yahuduuɓe na?» O toontii mo o wi'i: «Hande no bi'uɗaa.»</verse>
				<verse number="3">*Hooreeɓe limaamiiɓe gaccorii mo kujje ɗuuɗɗe.</verse>
				<verse number="4">Pilaatu ƴamitii mo kade wi'i: «A toontataako gokka na? A nanay ka ɓe gaccortee fu na?»</verse>
				<verse number="5">Amma Yeesu toontaaki gokka, faa ɗum haaynii Pilaatu.</verse>
				<verse number="6">Der juulɗe fu, Pilaatu e woowi yoofitango ɓe maɓɓaaɗo gooto mo himɓe yiɗi.</verse>
				<verse number="7">Gorko bi'eteeɗo Barabbas hawtii e woɓɓe, ɓe ummini fitina ɓe bari goɗɗo. Ɓe nanŋaa ɓe maɓɓaa der kasu gam ko ɓe gaɗi.</verse>
				<verse number="8">Jama'aare yahi to Pilaatu, ƴami mo o waɗana ɓe ko o woowi waɗango ɓe.</verse>
				<verse number="9">O toontii ɓe, o wi'i: «Oon jiɗi mi yoofitana on laamiiɗo *Yahuduuɓe na?»</verse>
				<verse number="10">Gam oo annii hooreeɓe *limaamiiɓe waddanii mo Yeesu gam sabbu nawniraagu.</verse>
				<verse number="11">Amma ɓe gaɗi jama'aare ƴama Pilaatu yoofitana ɓe Barabbas.</verse>
				<verse number="12">Pilaatu toontii kade, wi'i ɓe: «Den ume jiɗuɗon mi waɗana mo bi'oton laamiiɗo *Yahuduuɓe?»</verse>
				<verse number="13">Ɓe boolitii e semme, ɓe bi'i: «Tiggu mo dow leggal palaaŋal!»</verse>
				<verse number="14">Pilaatu ƴami ɓe wi'i: «Ko boni ume o waɗi?» Ɓe ɓeydi woolo e semme ɓe bi'i: «Tiggu mo dow *leggal palaaŋal!»</verse>
				<verse number="15">No Pilaatu e yiɗi welingo ɓerɗe jama'aare, o yoofitani ɓe Barabbas, ɓaawo majjum o wi'i Yeesu fiyee looci, o hokki mo soogeeji tigga mo dow leggal palaaŋal.</verse>
				<verse number="16">Soogeeji yaari mo naannoy der fageere laamorde Pilaatu, ɓe kawriti soogeeji fu.</verse>
				<verse number="17">Ɓe ɓorni mo gulunfaare woɗeere, ɓe canyi gi'e, ɓe baalontiri, ɓe kuunini mo hande meetalol.</verse>
				<verse number="18">Ɓee canna mo, ɓee bi'a: «Alla woonnane, an laamiiɗo *Yahuduuɓe.»</verse>
				<verse number="19">Ɓe piyi mo kewol dow hoore, ɓe tuuti mo joode, ɓe jiccii, ɓee cujidana mo.</verse>
				<verse number="20">Ɓaawo no ɓe jaanci mo, ɓe ɓorti gulunfaare woɗeere nen, ɓe ɓorni mo gineeji makko, ɓe pooɗi mo, ɓe jaari yaasi ɓe tiggaa dow *leggal palaaŋal.</verse>
				<verse number="21">Dow laawol ɓe potti e gorko gom bi'eteeɗo Simon, mo Sirene, baaba Aleksandire e Rufus, e warta diga nokkun. Soogeeji dooli mo o wakkoo leggal Yeesu palaaŋal.</verse>
				<verse number="22">Ɓe jaari Yeesu nokkuure wi'eteene Golgota. Kan woni: «Nokkuure laalagal hoore.»</verse>
				<verse number="23">Ɓe gaddani mo innabojam jillontiraaɗam e *miir gam o yara, amma o jaɓay.</verse>
				<verse number="24">Ɓe tiggi mo dow *leggal palaaŋal, ɓe ceenniri gineeji makko e fiɗugo tete, gam ɓe anna ko moy fu heɓata.</verse>
				<verse number="25">Wakkati ɓe tiggi mo, janni jeenay subaka nun.</verse>
				<verse number="26">Ɓe binniino dow alluwal daliila ko waɗi o tiggaa, ɓe takki: «Laamiiɗo *Yahuduuɓe»</verse>
				<verse number="27">Ɓe tiggidi mo e fasotooɓe ɗiɗo, gooto nyaamo makko, gooto nano makko. [</verse>
				<verse number="28">Ɗum tabbitinii ko Binni ceniini wi'i: «O lintaama hakkune halluɓe.»]</verse>
				<verse number="29">Waruɓe Daarugo fu e dimma ko'e mum e yenna mo e wi'a: «An bi'unooɗo a pusan suudu Alla, mahitoɗaa ŋol der balɗe tati,</verse>
				<verse number="30">faaba hoore maa, jippa diga leggal palaaŋal ŋal!»</verse>
				<verse number="31">Hande nun, hooreeɓe *limaamiiɓe janciri mo, e *moodiɓɓe tawreeta, ɓee bi'ontira hakkune maɓɓe: «O faabake woɓɓe, amma o waaway ko faabii hoore makko!</verse>
				<verse number="32">Ɓee bi'a, *Almasiihu, laamiiɗo Isira'iila jippoo jooni diga *leggal palaaŋal, men ji'a den men goonɗinan mo!» Fasotooɓe ɗiɗo ɓe o tiggidaa bo e yenna mo.</verse>
				<verse number="33">Caka nyalooma niwre waɗi e leydi nin fu, faa yotti yanne tati kiikiiɗe.</verse>
				<verse number="34">Wakkati yanne tati kiikiiɗe, Yeesu halɓi e semme, wi'i: «Eloyi, Eloyi, lama sabaktani?» Kan woni: «Alla am, Alla am! gam ume accuɗaa am?»</verse>
				<verse number="35">Woɓɓe der dariiɓe ɗon no nani ɗum, wi'i: «Kettinee, oo nodda *Eliya!»</verse>
				<verse number="36">Den goɗɗo doggi, suuwi soosuuji der jaram lammuɗam, haɓɓi e sawru, ɓattini ɗam e hunnuko Yeesu gam o ɓiccinoo, den o wi'i: «Accee daaren naa Eliya waran jippina mo!»</verse>
				<verse number="37">Yeesu halɓi e semme, maayi.</verse>
				<verse number="38">Den wudere suudu Alla serkitii diga dow faa ley.</verse>
				<verse number="39">Hooreejo soogeeji dariiɗo yeeso makko yi'i no o maayiri, wi'i: «E gooŋa, oo ɗo laati nun *Ɓii Alla!»</verse>
				<verse number="40">Rewɓe woɓɓe e dariino e yurnoo. Der maɓɓe: Mariyama mo Magadala, e Mariyama inna Yaakuuba pettel, e Yoses, e Salome.</verse>
				<verse number="41">Ɓee tokkunoo mo ɓee gollanoo mo diga o wonnoo *Galili. Rewɓe woɓɓe kade yaadunooɓe e makko faa *Urusaliima e wonnoo ɗon.</verse>
				<verse number="42">Nyalaane nen, nyalaane siriyanaago *nyalaane siwteteene nun.</verse>
				<verse number="43">Kiikiiɗe mum, Yusufu mo Arimatiya wari, o laati nun mawɗo, tedduɗo caka dawriine *Yahuduuɓe, kanko bo oo heɗinoo garki *Laamaare Alla. Kan waɗi o suusi o yahi to Pilaatu, o eeli o hokkee ɓannu Yeesu.</verse>
				<verse number="44">Haynaare nanŋi Pilaatu no o nani Yeesu maayi law, o noddi mawɗo soogeeji, o ƴami mo, o maayi ko?</verse>
				<verse number="45">No mawɗo soogeeji bati mo Yeesu maayii, o nootanii Yusufu etta ɓannu kol.</verse>
				<verse number="46">Yusufu yahi soodi wudere sannyiraane gaaraaji geeti, o jippini ɓannu Yeesu, o suddi mo ne, o yaari o fukkinoy der yenaane wasaane der hayre. Ɓaawo mum, o talliti hayre mawne, o maɓɓiri dammugal yenaane nen.</verse>
				<verse number="47">Tawii Mariyama mo Magadala e Mariyama inna Yoses e darii, e daara to Yeesu uwetee.</verse>
			</chapter>
			<chapter number="16">
				<verse number="1">*Nyalaane siwteteene yawti, go Mariyama mo Magadala e Mariyama inna Yaakuuba e Salome, soodi nebbam luuttoojam, waddi gam mooma ɓannu Yeesu.</verse>
				<verse number="2">Nyaanne alal, rewɓe ɓen wari to yenaane diga subaka kecco de naaŋe fuɗi.</verse>
				<verse number="3">Ɓe darii ɓee bi'ontiranno: «Moy tallitanta en hayre nen e dammugal saabeere?»</verse>
				<verse number="4">Amma no ɓe ɓanti gite, ɓe ji'i hayre nen tallitaama, baa no ne mawniri fu.</verse>
				<verse number="5">Wakkati ɓe naati e saabeere nen, ɓe ji'i gojankeejo e jooɗii takkol nyaamo, e ɓornii gineeji daneeji, ɓe kuli puy.</verse>
				<verse number="6">O wi'i ɓe: «To on kulee! Yeesu mo Nasaratu tigganooɗo mo daartoton on finti. O walaa ɗo. Nokkuure to o fukkinanoo nani.</verse>
				<verse number="7">Jooni kan, jahee, bi'ee aahiiɓe makko e, Piyer o ardoto on *Galili, ton ji'oton mo, hande no o wi'unoo on.»</verse>
				<verse number="8">Rewɓe ɓen wurti e saabeere, ɓe doggi ɓee diwna sabbu kulol. Ɓe batay goɗɗo gokka gam kulol. [</verse>
				<verse number="9">Ɓaawo no Yeesu finti, nyaanne alal subaka, Mariyama mo Magadala, mo o wurtini ginnaaji jeeɗiɗi e mum, o arti o holliti hoore makko.</verse>
				<verse number="10">O yahi o batoy wondunooɓe e Yeesu, tawi ɓee cunaa, ɓee bulla.</verse>
				<verse number="11">No ɓe nani o fintii, Mariyama bo yi'ii mo, ɓe goonɗinay.] [</verse>
				<verse number="12">Ɓaawo majjum, o hollitanake aahiiɓe makko ɗiɗo e ɓannu gonŋol no ɓe nanŋi laawol ɓee jaha siire gom.</verse>
				<verse number="13">Kamɓe bo ɓe batoy horiiɓe, amma ɓe goonɗinay.] [</verse>
				<verse number="14">Ɓaawo mum o hollitanake aahiiɓe sappo e go'o, to ɓe nyaamata, o wooltani ɓe sabbu dullere goonɗinki maɓɓe e yoorugo ɓerɗe maɓɓe, gam ɓe jaɓay ka yi'uɓe mo seedii ɓaawo no o finti.</verse>
				<verse number="15">O wi'i ɓe: «Jahee der duuniyaaru fu, baajoɗon tagaaɗo fu *linjiila.</verse>
				<verse number="16">Goonɗinɗo ko waɗi *batisi fu hisan, mo goonɗinay fu, Alla hiitoto ɗum.</verse>
				<verse number="17">Goonɗinɓe waɗan kaayeefiiji ɗii ɗo: Ɓe diiwan ginnaaji e inne am, ɓe batan ɗelle kese,</verse>
				<verse number="18">ɓe nanŋan bolle e juuɗe maɓɓe, baa to ɓe jarii tooke, goɗɗum waɗataa ɓe, ɓe jowanan nyawɓe juuɗe, ɓe joofoo.»] [</verse>
				<verse number="19">Ɓaawo no Yeesu Joomiraawo baddi e maɓɓe, o eencinaa dow kammu, o jooɗii nyaamo Alla.</verse>
				<verse number="20">Amma aahiiɓe makko dillii e waajoo *linjiila toy fu. Joomiraawo e wondi e maɓɓe, o tabbitiniri waaju maɓɓe e hokkugo ɓe waɗugo kaayeefiiji ɗi baawɗe.]</verse>
			</chapter>
		</book>
		<book number="42">
			<chapter number="1">
				<verse number="1">Teyofil tedduɗo, himɓe ɗuuɓɓe tinnake winni ko waɗi caka men,</verse>
				<verse number="2">hande no yi'uɓe ɗum e gite mum diga fuɗɗoode batiri, kamɓe laatii yowanaaɓe haala kan.</verse>
				<verse number="3">Ko min bo, daartumi deydey ko waɗi diga fuɗɗoode, tawmi e haani mi winnanee habaruuji ɗin e tokkontirki,</verse>
				<verse number="4">gam heɓa annaa gooŋa janŋinol janŋinaɗaa.</verse>
				<verse number="5">Wakkati *Eroodu laatinoo laamiiɗo Yahudiya, gom bi'eteeɗo Jekariya e tawaa der waalde Abiya. Debbo makko e laatii mo lenyol Haruuna, inne makko Elisabet.</verse>
				<verse number="6">Ɓe fu ɗiɗo, ɓee laatii foonnitiiɓe yeeso Alla, ɓee tokkii bo sariyaaji e umurooje Joomiraawo hande no haani.</verse>
				<verse number="7">Amma ɓe keɓay ɓeyŋu, gam Elisabet laati nun dimaro, ɓe fu ɗiɗo bo ɓe naywii.</verse>
				<verse number="8">Nyalaane gom, Jekariya e waɗa gollal limaanku mum yeeso Alla, gam nyaanne mum, waalde makko nun haani waɗa ɗum.</verse>
				<verse number="9">Dow laawol tawaaŋal, *Limaamiijo nun suɓaa e tete, gam o naata der suudu Alla Joomiraawo, o wuuɗa wardi.</verse>
				<verse number="10">Jama'aare fu e du'oo yaasi wakkati o waanjata wardi ɗum der yiite.</verse>
				<verse number="11">Go malaykaajo Joomiraawo suppitii ley makko, darii nokkuure urirde wardi, wecco mum nyaamo.</verse>
				<verse number="12">No Jekariya yi'i mo, hakkillo mum jiɓi, kulol nanŋi ɗum.</verse>
				<verse number="13">Amma malaykaajo on bati mo wi'i: «Taa hulu Jekariya, du'aare maa jaɓaama, debbo maaɗa Elisabet rimante suka gorko, kokkoraa mo inne Yuhaana.</verse>
				<verse number="14">A seyoto puy, ɗuuɓɓe seyoto gam dingol makko.</verse>
				<verse number="15">Gam o laatoto mawɗo yeeso Joomiraawo. O yarataa innabojam, o yarataa bo jaram jiiloojam. O hebban *Ruuhu Ceniiɗo diga e reedu inniiko.</verse>
				<verse number="16">O wittinaan ɓiɓɓe Isira'iila ɗuuɓɓe to Joomiraawo Alla maɓɓe.</verse>
				<verse number="17">O yahan yeeso makko e ruuhu *Eliya e baawɗe mum, gam o weldina baabiraaɓe e ɓiɓɓe mum, o wittinaan bo nanaruuɓe ɓe keɓa faamu, foonnitiiɓe. O siriyanto Joomiraawo himɓe wonotooɓe gam mum.»</verse>
				<verse number="18">Go Jekariya bati malaykaajo on wi'i: «Noy annitiranmi ɗum, gam mi naywii, debbo am bo duuɓi mum ɗuuɗi?»</verse>
				<verse number="19">Malaykaajo on toontii mo wi'i: «Min woni Jibiriila, dariiɗo yeeso Alla. Mi lilaama gam mi batee habaru belɗo oo.</verse>
				<verse number="20">Nani a laatoto muumo, a batataa faa wakkati majjum yotto, gam a hoolaaki haala ka bataami, kebbooha, to wakkati mum waɗi.»</verse>
				<verse number="21">Wakkati mum himɓe e hettinii Jekariya, go haaynaare nanŋi ɓe gam oo ɓooya der suudu Alla.</verse>
				<verse number="22">No o wurtoy, o tampi ko baddi ɓe, ɓe paami o yi'ii ko haaynii der suudu Alla. O ɓanti junŋo o baddiri ɓe, o laatii muumo.</verse>
				<verse number="23">No wakkati golle makko heennyi, o witti wuro makko.</verse>
				<verse number="24">Ɓaawo balɗe ɗen, deekiiko Elisabet heɓi reedu, o suuɗii lebbi joy, go oo wi'a:</verse>
				<verse number="25">«Daaree ko Joomiraawo waɗanimmi, wakkati ɗum fotani mo o wurtinammi senteene yeeso himɓe.»</verse>
				<verse number="26">Der lewru Elisabet jeegowaɓol, Alla lili Jibiriila der leydi *Galili, der genni bi'eteeni Nasaratu.</verse>
				<verse number="27">O lili mo to suka debbo gom mo annaa gorko, ɗaɓɓanaaɗo gorko bi'eteeɗo Yusufu, mo lenyol Dawda. Inne suka debbo on nun Mariyama.</verse>
				<verse number="28">Malaykaajo naati, bati mo wi'i: «Mi sannii maa an gaɗanaaɗo moƴƴere, Joomiraawo e wondi e maa.»</verse>
				<verse number="29">Mariyama nani sannoore nen, hakkillo mum jiɓii, go e ƴama hoore mum, ume nun maana sannoore ne?</verse>
				<verse number="30">Malaykaajo wi'i mo: «Taa hulu Mariyama, gam a heɓii moƴƴere yeeso Alla.</verse>
				<verse number="31">A heɓan reedu, dimaa ɓiɗɗo gorko, kokkoraa mo inne Yeesu.</verse>
				<verse number="32">O laatoto mawɗo, o noddete *Ɓiɗɗo Alla Towuɗo. Alla Joomiraawo hokkan mo laamaare maamiiko Dawda.</verse>
				<verse number="33">O laamoto dow wuro *Yaakuubu faa abada, laamaare makko heennyataa.»</verse>
				<verse number="34">Mariyama toontii malaykaajo wi'i: «Noy ɗum waɗortoo, gam mi annaa gorko?»</verse>
				<verse number="35">Malaykaajo toontii mo wi'i: «*Ruuhu Ceniiɗo waran dow maa, baawɗe Alla Towuɗo suddete hande ɗoogi. Gam majjum ɓiɗɗo ceniiɗo mo dimoytaa noddetee Ɓiɗɗo Alla.</verse>
				<verse number="36">Nani Elisabet banniraawo maa e woodi reedu der nayeeraaku mum, lebbi makko jeego'o nun ɗo hanne. Wi'aanoma bo o dimaro nun,</verse>
				<verse number="37">gam walaa ko Alla tampi.»</verse>
				<verse number="38">Mariyama wi'i: «Nani, mi laati nun korɗo Joomiraawo, ɗum laatanoo am hande no bi'uɗaa.» Go malaykaajo on yawti acci mo.</verse>
				<verse number="39">Der balɗe ɗen, Mariyama ummii yanti laawol e yawɗella, o tokkiri far baalle, o yahi der genni Yahudiya gom.</verse>
				<verse number="40">O naati der wuro Jekariya, o sanni Elisabet.</verse>
				<verse number="41">No Elisabet nani sannoore Mariyama, sukeel gonuŋel der reedu mum dimmii, o hebbinaa *Ruuhu Ceniiɗo.</verse>
				<verse number="42">Go o bati e daane towne o wi'i: «A laati nun barkiɗinaaɗo caka rewɓe fu, suka tawaaɗo der reedu maa bo e laatii barkiɗinaaɗo.</verse>
				<verse number="43">Noy ɗum waɗi go inna Joomiraawo am wari to am?</verse>
				<verse number="44">Gam ɗon maa ɗon, no sannoore maa naati noppi am, ɓinŋel tawaaŋel der reedu am dimmake sabbu seyo.</verse>
				<verse number="45">A laatake barkiɗinaaɗo, gam a goonɗinii ka Joomiraawo wi'i bateɗaa waɗoto.»</verse>
				<verse number="46">Mariyama wi'i: «Ɓerne am e maanta Alla</verse>
				<verse number="47">Ɓerne an bo, e seyorii Alla, Kisinoowo am.</verse>
				<verse number="48">O daarii leesere korɗo makko, gam diga jooni himɓe jaamanuuji fu wi'an mii barkiɗinaaɗo,</verse>
				<verse number="49">gam Alla mo baawɗe waɗanii am kujje mawɗe, inne makko e laatii Ceniine.</verse>
				<verse number="50">Enɗam makko heennyataa e baadey dow hulanɓe mo.</verse>
				<verse number="51">O holliti baawɗe diga e junŋo makko semmiɗinŋo, o sankitii wooduɓe miilooji manŋu hoore der ɓerɗe muuɗum.</verse>
				<verse number="52">O wurtiinii laamiiɓe diga e laamaare mum. O towinii leesuɓe.</verse>
				<verse number="53">O haarinii rafaaɓe kujje booɗɗe, o riiwi jom jawdiiɓe juuɗe joorɗe.</verse>
				<verse number="54">O faabake ɓiɓɓe Isira'iila jaggiiɓe makko, gam o siwtorii enɗam makko.</verse>
				<verse number="55">Hande no o bati baabiraaɓe meeɗen Iburahiima e lenyol mum fu faa baadey.»</verse>
				<verse number="56">Mariyama jooɗii to Elisabet jaka lebbi tati, go o hooti wuro makko.</verse>
				<verse number="57">No nyalaane dingol Elisabet yotti, o rimi suka gorko.</verse>
				<verse number="58">Banniraaɓe makko, e getti makko fu nani no Joomiraawo enɗake mo, ɓe ceyodii mo.</verse>
				<verse number="59">Nyalaane jeetatawre, ɓe gari juulnugo suka on, ɓee jiɗi hokkugo mo inne Jekariya hande inne baabiiko.</verse>
				<verse number="60">Amma inniiko wi'i: «Aawo, o noddete nun Yuhaana.»</verse>
				<verse number="61">Ɓe toontii mo ɓe bi'i: «Goɗɗo walaa noddeteeɗo iri inne nee ɗon der lenyol maa.»</verse>
				<verse number="62">Go baabiiko ƴamaa e juuɗe, gam ɓe anna inne ne o yiɗi ɓiyiiko hokkee.</verse>
				<verse number="63">O wi'i, o waddanee alluwal, no o waddanaa ŋal, o winni boliiɗe ɗee ɗo: «Yuhaana nun laatii inne makko.» Ko ɓe fu, haaynaare nanŋi ɓe.</verse>
				<verse number="64">Ɗon maa ɗon hunnuko makko maɓɓitii, ɗenŋal makko tonŋitii, o yanti oo bata, oo yetta Alla.</verse>
				<verse number="65">Kulol nanŋi himɓe weccoore nen fu. Go der leydi baalle Yahudiya fu, ɓee batana haala majjum.</verse>
				<verse number="66">Nanuɓe ka fu, watti ka der ɓerne mum e wi'a: «Ume nun suka oo laatoyto?» Gam junŋo Joomiraawo e tawaa dow makko.</verse>
				<verse number="67">Ko Jekariya baaba suka on hebbinaa *Ruuhu Ceniiɗo, waɗi annabaaku wi'i:</verse>
				<verse number="68">«Barke laatanii Joomiraawo Alla Isira'iila, gam o hiinnake himɓe makko, o hisinii ɓe.</verse>
				<verse number="69">O waddanii en paabotooɗo mo semme der lenyol Dawda, jaggiiɗo makko,</verse>
				<verse number="70">hande no o batiri diga e kunnuɗe annabiiɓe makko seniiɓe diga den.</verse>
				<verse number="71">O wi'i: ‟O hisinan en diga e juuɗe halluɓe, e wayɓe meeɗen.”</verse>
				<verse number="72">O hollii baabiraaɓe meeɗen enɗam makko, o siwtorii alkawal makko ceniiŋal,</verse>
				<verse number="73">hande no o hunanii baaba meeɗen Iburahiima,</verse>
				<verse number="74">o wi'i: ‟O hisinan en diga e juuɗe wayɓe meeɗen, cujidanen mo kulol walaa.</verse>
				<verse number="75">Gam laatoɗen seniiɓe e foonnitiiɓe yeeso makko, der wakkati guurnam men fu.”»</verse>
				<verse number="76">«An bo suka, a noddete annabiijo Alla mo dow, gam a yahan yeeso Joomiraawo, moƴƴinanaa mo laabi.</verse>
				<verse number="77">Bataa himɓe makko no o hisinan ɓe e yaafaago hakkeeji maɓɓe.</verse>
				<verse number="78">Gam daliila enɗam Alla meeɗen mawɗam, o lildanaan en jayŋol makko manŋol diga dow.</verse>
				<verse number="79">Ŋol yaynana jooɗiiɓe der niwre e der ɗoogi maayde, ŋol yaara koyɗe meeɗen der laawol jam.»</verse>
				<verse number="80">Go suka on e mawna e semmiɗa der hakkillo, go o yahi oo tawaa der ladde faa nyaanne o holliti hoore makko Isira'iila.</verse>
			</chapter>
			<chapter number="2">
				<verse number="1">Der wakkati mum, Agustus laamiiɗo umuri himɓe jeyde leydi mum fu limee.</verse>
				<verse number="2">Limgal artirgal ŋal waɗay maa der wakkati Kiriniyus laamanii leydi Siriya.</verse>
				<verse number="3">Himɓe yahi gam limee, moy fu der genni to jeyaa.</verse>
				<verse number="4">Yusufu bo ummii diga Nasaratu der leydi *Galili, yahi leydi Yahudiya faa Baytilaama, der genni Dawda laamiiɗo, gam der wuro Dawda e lenyol muuɗum nun o jeyaa.</verse>
				<verse number="5">Yusufu yahi, yaari ɗaɓɓaaɗo mum Mariyama gooduɗo reedu.</verse>
				<verse number="6">No ɓe jottii ton, wakkati dingol Mariyama yotti.</verse>
				<verse number="7">O rimi suka gorko, afo makko, o soomi mo wudere, o fukkini dow fuɗo ko baali nyaamata, gam ɓe keɓay jaayri der werdude hoɓɓe.</verse>
				<verse number="8">Foti der leydi nin, e woodi durooɓe, reenuɓe baali mum jemma der ladde.</verse>
				<verse number="9">Malaykaajo Joomiraawo hollitanii ɓe, tedduŋal Joomiraawo yayni fiiltitini ɓe, go kulol manŋol nanŋi ɓe.</verse>
				<verse number="10">Malaykaajo wi'i ɓe: «To on kulee, gam mi waddanii on habaru belɗo, kokkoowo himɓe fu seyo manŋo.</verse>
				<verse number="11">Hanne on dimanaama Kisinoowo der genni Dawda. Kanko woni *Almasiihu Joomiraawo.</verse>
				<verse number="12">Maane annitirton mo woni: on tawan sukeel keccel e sooma wudere, e fukkinaa dow fuɗo ko baali nyaamata.»</verse>
				<verse number="13">Ɗon maa ɗon, malaykaaɓe konunkeeɓe dow kammu ɗuuɓɓe suppitoy, wari hawti e malaykaajo on, ɓee jetta Alla ɓee bi'a:</verse>
				<verse number="14">«Tedduŋal wonanii Alla towuɗo, jam dow leydi wonanoo himɓe ɓe o yiɗi.»</verse>
				<verse number="15">No malaykaaɓe acci ɓe, witti dow, go durooɓe ɓen batontiri hakkune mum wi'i: «En jahu Baytilaama daaren ko waɗi, ko Joomiraawo annini en.»</verse>
				<verse number="16">Ɓe jawɗii ɓe jahi ton, no ɓe jottii, ɓe tawi Mariyama e Yusufu, sukeel bo e fukkinaa dow fuɗo ko baali nyaamata.</verse>
				<verse number="17">No ɓe ji'i sukeel ŋel, ɓe bati ko malaykaajo batunoo ɓe dow maggel.</verse>
				<verse number="18">Nanuɓe haala ka durooɓe ɓen bati fu, haaynaare nanŋi ɗum.</verse>
				<verse number="19">Mariyama kan e jogoo ka nani fu der ɓerne mum, e miijoo ka.</verse>
				<verse number="20">Go durooɓe ɓen hogitii witti. Ɓee teddina Alla, ɓee maanta mo gam ko ɓe nani e ko ɓe ji'i deydey hande no malaykaajo batirnoo ɓe.</verse>
				<verse number="21">No balɗe jeetati waɗi, suka on juulnaa, hokkaa inne Yeesu. Inne nen nun malaykaajo wi'uno o hokkee diga reedu makko heɓaakano.</verse>
				<verse number="22">No nyalaane laaɓineego maɓɓe foti, hande no winniraa der tawreeta Muusa, saareeji makko etti mo yaari *Urusaliima gam ɓe kollaa mo Joomiraawo,</verse>
				<verse number="23">gam nun Joomiraawo wi'i der tawreeta: «Suka gorko afo fu, laatanto nun Joomiraawo.»</verse>
				<verse number="24">Ɓe jahii bo sakkanoygo Alla hande no tawreeta Joomiraawo bati waɗee: tantabaraaji petti ɗiɗi naa bo, pooli ɗiɗi goɗɗi.</verse>
				<verse number="25">Gorko gom e tawano *Urusaliima, inne makko nun Simeyon. Gorko poonnitiiɗo nun, kulɗo Alla. Oo hettiniino garoowo moyta gonɗi Isira'iilaaɓe. *Ruuhu Ceniiɗo e woni dow makko.</verse>
				<verse number="26">Ruuhu Ceniiɗo holli mo o maayataa to o yi'ay *Almasiihu mo Joomiraawo.</verse>
				<verse number="27">Ruuhu ɗowi mo, o yahi suudu Alla. Foti den Yeesu, saareeji mum yaarii ɗum ton gam ɓe gaɗanaa mo ko tawreeta wi'i waɗee.</verse>
				<verse number="28">Go Simeyon jaɓi mo e juuɗe mum, maanti Alla wi'i:</verse>
				<verse number="29">«Joomiraawo, jooni, accu maccuɗo maaɗa maaya e jam hande no batirɗaa.</verse>
				<verse number="30">Gam mi yi'ii kisidam maa e gite am,</verse>
				<verse number="31">ɗam ciryaniɗaa himɓe duuniyaaru fu.</verse>
				<verse number="32">Kanjam laatii jayŋol jaynanoowol himɓe ɓe lenyi janani. Ɗam teddinan bo himɓe Isira'iila.»</verse>
				<verse number="33">Haynaare waɗi baaba e inna dow bateteeka dow suka on.</verse>
				<verse number="34">Go Simeyon barkiɗini ɓe, bati Mariyama inna suka on wi'i: «Suka oo suɓa nun gam Isira'iilaaɓe ɗuuɓɓe yana, ɗuuɓɓe bo ummoo, o laatoto alaama ka himɓe jaɓataa.</verse>
				<verse number="35">O sumpitan miilooji himɓe cuuɗiiɗi, an bo biisere ɓerne yuwete hande kaafahi.»</verse>
				<verse number="36">Annabiijo debbo gom bi'eteeɗo Ana e tawaa ɗon, ɓii Fanuyel nun, mo lenyol Aser, o naywii booɗum. Der gataanaaku makko o ɓaŋaanomaa waɗi duuɓi jeeɗiɗi.</verse>
				<verse number="37">Go goriiko maayi, o jooɗi nun o hoowaaka faa o waɗi duuɓi lasooji naay e naay. O wurtataako diga e suudu Alla. Ɗon o woni oo sujidana Alla jemma e nyalooma, oo suumoo, oo du'oo.</verse>
				<verse number="38">Wakkati mum debbo on bo wurtoy wari e maanta Alla, e bata heɗiiɓe Alla faaboo *Urusaliima haala suka on.</verse>
				<verse number="39">No ɓe gaɗi ko tawreeta Joomiraawo wi'i fu, ɓe bitti siire maɓɓe Nasaratu, der leydi *Galili.</verse>
				<verse number="40">Go suka on e mawna e semmiɗa, oo hebbi hakkillo. Moƴƴere Alla bo e woni dow makko.</verse>
				<verse number="41">Der duuɓol fu, saareeji Yeesu e yaha *Urusaliima gam nyaamoygo juulɗe *Paska.</verse>
				<verse number="42">No Yeesu waɗi duuɓi sappo e ɗiɗi, saareeji makko yahi *Urusaliima hande no ɓe boowi waɗugo der tawaaŋal juulɗe ɗen.</verse>
				<verse number="43">No ɓe keennyi juulɗe ɓee koota, Yeesu, jooɗii *Urusaliima, saareeji makko annaa.</verse>
				<verse number="44">Ɓee miili o tawa nun der wuuraare yaadiiɓe maɓɓe, den ɓe jahi jahaaŋal nyalaane woore, go ɓe jahi to getti maɓɓe e banniraaɓe maɓɓe, ɓee daarta mo.</verse>
				<verse number="45">Amma ɓe ji'ay mo, go ɓe bitti Urusaliima ɓee daarta mo.</verse>
				<verse number="46">Ɓaawo balɗe tati, ɓe tawi mo der suudu Alla oo jooɗii hakkune *moodiɓɓe tawreeta e mawɓe. Oo hettinii ka ɓe batata, oo ƴama ɓe ƴanɗe.</verse>
				<verse number="47">Hettinaniiɓe mo fu haaynaare nanŋi ɗum, gam annal e toonti makko.</verse>
				<verse number="48">No ɓe ji'i mo, go ɗum haaynii ɓe, go inniiko wi'i mo: «Ɓiyam, gam ume gaɗanɗaa men nun, a yi'ay no min e baaba maa fu e men daartee, faa ɓerɗe amen biisii na?»</verse>
				<verse number="49">O toontii ɓe o wi'i: «Ume daartirton am? On annaa no haanu nun mi hiinnoo golle baaba am na?»</verse>
				<verse number="50">Amma ɓe paamay haala ka o bati ɓe.</verse>
				<verse number="51">O hootidi e maɓɓe faa Nasaratu, oo ɗowtanii ɓe. Inniiko e jogoo kujje ɗen fu der ɓerne mum.</verse>
				<verse number="52">Go Yeesu e mawna der faamu e ɓannu, oo fottani Alla e himɓe.</verse>
			</chapter>
			<chapter number="3">
				<verse number="1">Wakkati Tiber, laamiiɗo Roma waɗi duuɓi sappo e joy der laamaare, Ponsu Pilaatu e laatii hooreejo leydi Yahudiya. *Eroodu bo e laatii hooreejo leydi Galili, mawniiko Filippu e laatii hooreejo Ituriya e Tarakonitis, go Lisaniyaasi e laatii hooreejo Abilenu.</verse>
				<verse number="2">Go Annas e Kayafas e laatii hooreeɓe *limaamiiɓe. Wakkati mum nun Alla baddi Yuhaana ɓii Jekariya der haro.</verse>
				<verse number="3">O wari o woosii takkol maayo Urdun, oo waajoo himɓe ɓe baylitoo ɓe tuuba, ɓe gaɗanee *batisi gam hakkeeji maɓɓe yaafee.</verse>
				<verse number="4">Hande no annabi Esaaya batuno der dewtere mum wi'i: «Daane gom e bata e semme der haro e wi'a: Moƴƴinanee Joomiraawo laawol, poortee laabi makko.</verse>
				<verse number="5">Lugge fu sukkete, baalle e tepaaje fu pusete. Laabi turiiɗi fu foortete, gayɗe tawaaɗe e laabi fu sukkete.</verse>
				<verse number="6">Den himɓe fu, yi'an kisidam Alla.»</verse>
				<verse number="7">Himɓe ɗuuɓɓe e wara to Yuhaana gam o waɗana ɓe *batisi, o bati ɓe o wi'i: «Onon ɓiɓɓe bolle pure, moy tintini on doggon mone Alla waroore?</verse>
				<verse number="8">Accee kolliton diga e gaɗuuji mon no on baylitake on tuubii, to on bi'ee der ɓerɗe mon: ‟Iburahiima woni baaba amen.” Gam mii bata on e gooŋa. Alla tampataa ko etti kaaƴe ɗee ɗo, tagirana Iburahiima ɓiɓɓe.</verse>
				<verse number="9">Kakkilee! Gam jammere ettaamaa dow gam feƴƴugo leɗɗe faa e ɗaɗi mum. Leggal ŋal rimataa ɓikkol geetol fu, wudditinte, wattee der yiite.»</verse>
				<verse number="10">Go jama'aare ƴami mo wi'i: «Den ume nun haani men gaɗa?»</verse>
				<verse number="11">O toontii ɓe o wi'i: «Gooduɗo toggooje ɗiɗi fu, hokkora mo woodaa woore, gooduɗo nafa bo waɗa hande nun.»</verse>
				<verse number="12">*Jaɓooɓe ceede faada wari kanun bo waɗaneego *batisi, ɓe ƴami Yuhaana ɓe bi'i: «Moodibbo, ume haani men gaɗa?»</verse>
				<verse number="13">O toontii ɓe o wi'i: «To on joɓinee goɗɗo ɓura ko desanaɗon.»</verse>
				<verse number="14">Soogeeji bo ƴami mo wi'i: «Minon bo na, ume haani men gaɗa?» O wi'i ɓe: «To on jaɓiree goɗɗo ceede e semme, to on jammee bo goɗɗo, amma cawroree joddi mooɗon.»</verse>
				<verse number="15">Jama'aare e wonunoo der keɗaaki, moy fu e miilunoo Yuhaana nun laatii *Almasiihu.</verse>
				<verse number="16">Go Yuhaana bati ɓe wi'i: «Min, mii waɗana on *batisi e diyam, amma goɗɗo ɓuruɗo am baawɗe e wara, mi fotay du ko jimminii fitti lokkuli paɗe makko. O waɗanan on *batisi e *Ruuhu Ceniiɗo e yiite.</verse>
				<verse number="17">Oo jogii besirɗum e junŋo makko, o wesan gawri makko, o hawrita ni faa fiyirde laaɓa. O loowa gawri der rummuure makko, o wula nyaane der yiite ŋe nyifataa faa abada.»</verse>
				<verse number="18">E haalaaji ɗuuɗɗi Yuhaana waajorii himɓe *linjiila.</verse>
				<verse number="19">Yuhaana felii *Eroodu, gam o hoowii Erodiya debbo mawniiko, kade bo oo waɗa kalluɗum goɗɗum ɗuuɗɗum.</verse>
				<verse number="20">*Eroodu waɗii kade ko halli ɓeydi dow ko waɗunoo: O nanŋi Yuhaana o watti der kasu.</verse>
				<verse number="21">Himɓe fu e waɗanee *batisi, go Yeesu bo waɗanaa batisi. Wakkati o du'otoo, kammu maɓɓitii,</verse>
				<verse number="22">*Ruuhu Ceniiɗo jippii dow makko hande ɓannu tantabaraaru, go daane gom nanaa dow kammu e wi'a: «An woni *Ɓiɗɗo am jiɗaaɗo, mo ceyoriimi.»</verse>
				<verse number="23">Yeesu waɗii jaka duuɓi laso e sappo go o fuɗɗa golle makko, o laati nun ɓii Yusufu ɓii Heli hande no miilaa.</verse>
				<verse number="24">Heli ɓii Matat, Matat ɓii Leewi, Lewi ɓii Melki, Melki ɓii Yannay, Yannay ɓii Yusufu,</verse>
				<verse number="25">ɓii Matatiya, ɓii Amos, ɓii Nahum, ɓii Hesli, ɓii Naggay,</verse>
				<verse number="26">ɓii Maata, ɓii Matatiya, ɓii Semeyen, ɓii Yosek, ɓii Yoda,</verse>
				<verse number="27">ɓii Yo'anan, ɓii Resa, ɓii Jorobabel, ɓii Salaatiyel, ɓii Neri,</verse>
				<verse number="28">ɓii Melki, ɓii Addi, ɓii Koosam, ɓii Elmadam, ɓii Eri,</verse>
				<verse number="29">ɓii Yeesu, ɓii Eli'ejer, ɓii Yorim, ɓii Matat, ɓii Leewi,</verse>
				<verse number="30">ɓii Simeyon, ɓii Yahuuda, ɓii Yusufu, ɓii Yonam, ɓii Eliyakim,</verse>
				<verse number="31">ɓii Meleya, ɓii Menna, ɓii Mattata, ɓii Natan, ɓii Dawda,</verse>
				<verse number="32">ɓii Yesa, ɓii Obed, ɓii Bo'es, ɓii Salmuuna, ɓii Nasuuna,</verse>
				<verse number="33">ɓii Aminadab, ɓii Adimin, ɓi Arni, ɓii Hisuruuna, ɓii Fares, ɓii Yahuuda,</verse>
				<verse number="34">ɓii Yaakuubu, ɓii Isiyaaku, ɓii Iburahiima, ɓii Tara, ɓi Nakor,</verse>
				<verse number="35">ɓii Saruku, ɓii Ragaw, ɓii Farek, ɓii Eber, ɓii Sala,</verse>
				<verse number="36">ɓii Kayan, ɓii Arfasada, ɓii Sem, ɓii Nuuhu, ɓii Lamek,</verse>
				<verse number="37">ɓii Matusala, ɓii Anuhu, ɓii Yaratu, ɓii Maleliyel, ɓii Kaynan,</verse>
				<verse number="38">ɓii Enos, ɓii Setu, ɓii Aadamu, ɓii Alla.</verse>
			</chapter>
			<chapter number="4">
				<verse number="1">Yeesu hebbii Ruuhu Ceniiɗo, o wittoy diga maayo Urdun, go Ruuhu yaari mo der haro.</verse>
				<verse number="2">Ton Seyɗan foonni mo balɗe lasoy ɗiɗi, o nyaamay goɗɗum der balɗe ɗen.</verse>
				<verse number="3">Den Seyɗan wi'i mo: «To a laati nun Ɓiɗɗo Alla e gooŋa, ‟batu hayre nee ɗo waylitoo peen.”»</verse>
				<verse number="4">Yeesu toontii mo wi'i: «E winnaa: ‟Neɗɗo wuurirtaa e peen tan.”»</verse>
				<verse number="5">Seyɗan yaari mo to ɓuri towugo, tifel gootel, holli mo laamaareeji duuniyaaru fu,</verse>
				<verse number="6">wi'i mo: «Mi hokkete baawɗe ɗee fu, e tedduŋal laamaareeji ɗii fu, gam mi hokkaamaa ɗum, mi waawan bo ko hokki ɗum mo jiɗumi fu.</verse>
				<verse number="7">Gam majjum to a jiccanake am, ɗum fu a jeytan ɗum.»</verse>
				<verse number="8">Yeesu toonti mo wi'i: «E winnaa der dewtere: ‟Alla Joomiraawo maaɗa tan cujidantaa, kanko feere makko tan caafataa.”»</verse>
				<verse number="9">Go Seyɗan yaari mo kade *Urusaliima, ɓili mo dow suudu Alla, wi'i mo: «To a *Ɓiɗɗo Alla nun, fittu diga ɗo, koɗaa ley,</verse>
				<verse number="10">gam dewtere wi'ii: ‟Alla batan malaykaaɓe mum ɓe kakkilanee!”</verse>
				<verse number="11">Dewtere wi'ii kade: ‟Ɓe taɓɓete e juuɗe maɓɓe, gam taa pergoɗaa hayre.”»</verse>
				<verse number="12">Yeesu toontii mo wi'i: «E winnaa der dewtere: ‟Taa foonnu Alla Joomiraawo maaɗa.”»</verse>
				<verse number="13">No Seyɗan heennyi foonnugo mo, o woɗɗodii mo, faa wakkati gom kade.</verse>
				<verse number="14">Yeesu witti leydi Galili, e hebbi baawɗe *Ruuhu Ceniiɗo, inne makko sankitii der nokkuuje ɗen fu.</verse>
				<verse number="15">Oo janŋina der cuuɗi baajorɗi, go himɓe fu e teddini mo.</verse>
				<verse number="16">O yahi Nasaratu to o umminaa, *nyalaane siwteteene, o naati der *suudu waajorde hande no o woowi waɗugo. O ummii gam o janŋa dewtere.</verse>
				<verse number="17">O hokkaa dewtere annabi *Esaaya. O fiirti ne, o yiiti nokkuure to winnaa:</verse>
				<verse number="18">«*Ruuhu Joomiraawo na'on der am o suɓii am e mootugo am nebbam gam mi waajoo talakaaɓe linjiila. O liloy am gam mi bata haɓɓaaɓe der kasu habaru fiirteego, wumuɓe heɓa wuntineego, tooreteeɓe bo heɓa yoofeego.</verse>
				<verse number="19">Gam mi fiina duuɓol moƴƴere Joomiraawo.»</verse>
				<verse number="20">O taggi dewtere nen, o hokkiti ne gollotooɗo ɗon, o jooɗii. Tawaaɓe ɗon fu e tiggi mo gite.</verse>
				<verse number="21">O bati ɓe o wi'i: «Hanne haala dewtere ka nanuɗon ɗo hebbi.»</verse>
				<verse number="22">Ɓe fu, ɓee batana mo geeta, go haaynaare nanŋi ɓe, gam haalaaji belɗi ɗi o wurtinta der hunnuko makko. Ɓee bi'a: «Kanko bane woni ɓii Yusufu na?»</verse>
				<verse number="23">Yeesu wi'i ɓe: «E gooŋa on batan ballool ŋol ɗo dow am bi'on: ‟Lokotoroojo, nyawtu hoore maa!” Men nanii ko gaɗuɗaa Kafarnahum, waɗu ɗum ɗo der genni maa bo.»</verse>
				<verse number="24">Go o ɓeydi o wi'i: «E gooŋa batanmi on: daɗey annabiijo jaɓɓaaka no haaniri der genni mum.</verse>
				<verse number="25">E gooŋa batanmi on, gowniiɓe ɗuuɓɓe e tawanoo der Isira'iila wakkati *Eliya. Diyam acci toɓugo faa duuɓi tati e feccere, den rafo manŋo yanti genni fu.</verse>
				<verse number="26">Amma e non, Alla lilay Eliya to goɗɗo maɓɓe, sey to gooto tan tawaaɗo Sarepta, der leydi Sidon</verse>
				<verse number="27">Sesseɓɓe ɗuuɓɓe bo e tawaanoo Isira'iila der wakkati annabi Elisee. Amma e non fu, goɗɗo maɓɓe nyawtaaka sey Naaman mo Siriya tan.»</verse>
				<verse number="28">Ɓe fu der juulirde nen, mone hebbi ɓe no ɓe nani boliiɗe ɗen.</verse>
				<verse number="29">Ɓe ummii ɓee jeeƴa mo, ɓe jaari mo sera genni, dow tepaare to genni maɓɓe jooɗii, gam ɓe jeeƴa mo o yana ley.</verse>
				<verse number="30">Amma o solti caka maɓɓe o dilli.</verse>
				<verse number="31">Yeesu yahi Kafarnahum der wanŋarde leydi *Galili gom e janŋina himɓe der nyalaaɗe ciwteteeɗe.</verse>
				<verse number="32">No o janŋinirta haaynii himɓe puy gam e baawɗe nun o batirta.</verse>
				<verse number="33">Der juulirde ɗon, neɗɗo mo ginnool toorata e tawaa ɗon, go o yanti oo huuɓa puy:</verse>
				<verse number="34">«O wi'i hey! Ume jiɗanɗaa men an Yeesu Nasaratuujo? A warii gam kalkaa men na? Mii anni mo laatiɗaa, a laati nun Ceniiɗo ƴiwuɗo to Alla!»</verse>
				<verse number="35">Yeesu falmi ginnool ŋol wi'i: «Jeeɗa, wurta bo diga gorko on!» Go ginnool ŋol doƴƴi neɗɗo on yeeso himɓe, ŋol wurtii e makko ŋol waɗay mo goɗɗum.</verse>
				<verse number="36">Ɓe fu, haaynaare nanŋi ɓe, go ɓee bi'ontira: «Haala iri kaye nun ɗo? Oo doola ginnaaji e baawɗe, e semme, go ɗii burtoo!»</verse>
				<verse number="37">Go inne makko sankiti der nokkuure nen fu.</verse>
				<verse number="38">No Yeesu wurtii diga e juulirde ɗon o yahi wuro Simon, esiraawo Simon debbo e yontaa yontere mawne. Go ɓe eeli Yeesu nyawta mo.</verse>
				<verse number="39">Yeesu jimminii dow makko, falmi yontere nen e semme, go ne acci mo, o ummii o hiinnii ɓe.</verse>
				<verse number="40">No naaŋe yani, wooduɓe nyawɓe, ɓe nyawuuji feere feere toorata waddi ɓe to Yeesu. O yowi moy maɓɓe fu juuɗe, ko ɓe fu ɓe joofii.</verse>
				<verse number="41">Ginnaaji wurtii diga e nyawɓe ɗuuɓɓe, ɗii kalɓa ɗii bi'a: «An laatii *Ɓiɗɗo Alla.» Amma Yeesu falmi ɗi e semme, haɗi ɗi batugo, gam ɗii anni no kanko nun woni Almasiihu.</verse>
				<verse number="42">No weeti, o wurtii siire nen o yahi der haro, ko himɓe ɗuuɓɓe e daarta mo, no ɓe jiiti mo, ɓee jiɗi haɗugo mo yawtugo acca ɓe.</verse>
				<verse number="43">Amma o wi'i ɓe: «Sey mi waajoo bo *linjiila ka *Laamaare Alla der genniije koriiɗe, gam sabbu majjum nun Alla liloyimmi.»</verse>
				<verse number="44">Go o yahi oo waajoo der cuuɗi baajorɗi der leydi *Yahuduuɓe.</verse>
			</chapter>
			<chapter number="5">
				<verse number="1">Nyalaane gom, Yeesu e darii takkol maayo Genesaret, go jama'aare ɗuunne e ɓiɗɗontira ley makko, gam ɓee jiɗi nanugo haala Alla.</verse>
				<verse number="2">O yi'i laanaaje diyam ɗiɗi fonŋo maayo, suuɓotooɓe liƴƴi jippii e majje e saƴƴa taarooji mum.</verse>
				<verse number="3">Yeesu naati der laanaaje ɗen goota mum, ŋa Simon, go o wi'i mo o woɗɗina ŋa fonŋo seɗɗa. O jooɗii der laana o yanti oo janŋina jama'aare.</verse>
				<verse number="4">No o heennyi batugo, o wi'i Simon: «Yaaru laana maa to luggi, an e banniraaɓe maa, paɗɗon taarooji mon, cuuɓoɗon liƴƴi.»</verse>
				<verse number="5">Simon toontii mo wi'i: «Moodibbo, men gollake jemmaare nee ɗo fu men nanŋay goɗɗum. Amma no an nun bati, men paɗɗan taarooji ɗin.»</verse>
				<verse number="6">Ɓe paɗɗi ɗi, go ɓe nanŋi liƴƴi ɗuuɗɗi faa taarooji maɓɓe yiɗi serkitaago.</verse>
				<verse number="7">Go ɓe ɓaaƴi banniraaɓe maɓɓe tawaaɓe der laana diyam ɗiɗaɓa wara walla ɓe. Ɓe gari go ɓe kebbini laanaaje ɗiɗi ɗen fu liƴƴi faa ɗee jiɗi mutugo der diyam.</verse>
				<verse number="8">No Simon Piyer yi'i ɗum, o jiccii yeeso Yeesu, o wi'i: «woɗɗam Joomiraawo, gam mi laati nun hakkeejo.»</verse>
				<verse number="9">Ko acci Simon e banniraaɓe mum fu haaynaare nanŋi ɗum, woni, gam liƴƴi ɗuuɗɗi ɗi ɓe nanŋi.</verse>
				<verse number="10">Nun bo haaynaare nanŋiri Yaakuuba e Yuhaana ɓiɓɓe Jebede, igooɓe Simon. Amma Yeesu bati Simon wi'i: «Taa hulu, diga jooni a laatoto gaddoowo himɓe to am.»</verse>
				<verse number="11">No ɓe bittinoy laanaaje maɓɓe fonŋo, ɓe acci ɗon huune fu ɓe tokki mo.</verse>
				<verse number="12">Nyalaane gom Yeesu e woni der genni gom. Goɗɗo mo ceppam toorata e tawaa ɗon. Wakkati o jiccii yeeso makko, o eeli mo o wi'i: «Moodibbo, to aa yiɗi a waawan ko laaɓinimmi»</verse>
				<verse number="13">Yeesu foorti junŋo mum, meemi mo, wi'i: «Mii yiɗi, laaɓu!» Ɗon maa ɗon ceppam ɗam acci mo.</verse>
				<verse number="14">Yeesu waggini mo, wi'i, to o haalana ka goɗɗo. Amma o wi'i mo, yahu: «Holloy hoore maa *Limaamiijo, gaɗaa bo sadaka ka Muusa wi'i waɗee, gam kollaa moy fu no a yoofake.»</verse>
				<verse number="15">E nun fu, inne Yeesu yahi e sankito yaago, jama'aare ɗuunne wari e hawritii, gam hettinanoo mo, ɓe keɓa nyawtaago nyawuuji maɓɓe.</verse>
				<verse number="16">Amma Yeesu soltii, yahi der haro e du'oo.</verse>
				<verse number="17">Nyalaane gom, Yeesu e janŋina, go *Farisaaɓe e *moodiɓɓe tawreeta e jooɗi. Ɓe ƴiway maa diga e ci'e *Galili e Yahudiya e *Urusaliima, go baawɗe Joomiraawo e hollitoo e makko, e nyawta ɓe.</verse>
				<verse number="18">Den himɓe wari, e roonii moofo gom e banni mum, ɓee daarta naannugo mo der suudu, ɓe desa yeeso Yeesu.</verse>
				<verse number="19">Amma ɓe annaa to ɓe naannirta mo gam jama'aare, go ɓe eenci dow suudu, ɓe juli doomoode maggol, ɓe jippini mo e banni makko yeeso Yeesu, hakkune jama'aare.</verse>
				<verse number="20">No o yi'i goonɗinki maɓɓe, o wi'i gorko on: «Hakkeeji maaɗa yaafaama.»</verse>
				<verse number="21">Moodiɓɓe tawreeta e Farisaaɓe e miijoo e wi'a: «Iri moy nun oo ɗo, batoowo kalluka dow Alla? Moy waawata ko yaafi hakkeeji to hinaa Alla tan?»</verse>
				<verse number="22">Amma Yeesu anniti miilooji maɓɓe, wi'i ɓe: «Gam ume ko oon goodi miilooji hande ɗii der ɓerɗe mooɗon?</verse>
				<verse number="23">Ume ɓuri hoyugo: ‟Wi'ugo hakkeeji maa yaafaama naa, wi'ugo umma yahu?”</verse>
				<verse number="24">Amma mii yiɗi annon *Ɓii neɗɗo e woodi baawɗe e leydi ɗo gam sawranaago himɓe hakkeeji mum.» Den o wi'i moofo on: «Mii batee, umma ettu banni maa hootu wuro maa!»</verse>
				<verse number="25">Ɗon maa ɗon neɗɗo on ummii yeeso himɓe fu, etti banni mum e hoota e teddinira Alla.</verse>
				<verse number="26">Ɓe fu, haaynaare nanŋi ɓe, ɓee jetta Alla, kulol e hebbiri ɓe, ɓee bi'a: «Men ji'ii ko haaynii hanne.»</verse>
				<verse number="27">Ɓaawo majjum, Yeesu wurtii, o yi'i jaɓoowo ceede faada gom bi'eteeɗo Leewi e jooɗii to gollorde mum. Yeesu wi'i mo: «Tokkam!»</verse>
				<verse number="28">Leewi ummii, acci huune fu, tokki mo.</verse>
				<verse number="29">Go o waɗani Yeesu ciriyaari wuro makko. Jaɓooɓe ceede faada ɗuuɓɓe, e woɓɓe kade yahii e nyaamda e maɓɓe.</verse>
				<verse number="30">*Farisaaɓe e *moodiɓɓe tawreeta yanti e dumbitoo, ko ɓe ƴami aahiiɓe Yeesu ɓe bi'i: «Gam ume nun ko oon nyaamda, oon jarida bo e jaɓooɓe ceede faada e hakkeeɓe?»</verse>
				<verse number="31">Yeesu toontii ɓe wi'i: «Yanɗuɓe bukaaka nyawtoowo sey nyawɓe.</verse>
				<verse number="32">Mi waray noddugo foonnitiiɓe, amma hakkeeɓe, gam ɓe baylitoo ɓe tuuba.»</verse>
				<verse number="33">*Farisaaɓe wi'i Yeesu: «Aahiiɓe Yuhaana e suumoo de ɗuuɗɗum e du'oo bo hande ɓe amen, amma ɓe maa e nyaama e yara.»</verse>
				<verse number="34">Yeesu toontii ɓe wi'i: «On baawan ko suumini igooɓe jommanjo to jommanjo on e wondi e maɓɓe na?</verse>
				<verse number="35">Amma wakkati waraan, jommanjo on ettete hakkune maɓɓe, den fu, ɓe cuumoyto.»</verse>
				<verse number="36">Yeesu waɗani ɓe ballool ŋol ɗo wi'i: «Goɗɗo serkitintaa wudere heyre takkira hiinne, to o waɗii ɗum, o biisan wudere heyre. Nun bo lefol ŋol fottataa e hiinne.</verse>
				<verse number="37">Goɗɗo bo loowataa *innabojam kesam der jollooji guri kiiɗɗi, to ɗum waɗaama, innabojam futtinan jollooji ɗin, ɗam sankitoo, jollooji bo halka.</verse>
				<verse number="38">Amma, innabojam kesam sey loowee der jollooji guri kesi.</verse>
				<verse number="39">To goɗɗo yari innabojam kiiɗɗan, yiɗataa kade kesam: ‟Gam o wi'an kiiɗɗam e ɓuri kesam welugo.”»</verse>
			</chapter>
			<chapter number="6">
				<verse number="1">*Nyalaane siwteteene gom, Yeesu e falta der gesa alkamaari, go aahiiɓe makko e wooca cammeeje e wogga e ƴakka.</verse>
				<verse number="2">Go *Farisaaɓe woɓɓe wi'i ɓe: «Gam ume ko oon gaɗa ko tawreeta salii waɗee der nyalaane siwteteene?»</verse>
				<verse number="3">Yeesu toontii ɓe wi'i: «On janŋay ko Dawda waɗi nyalaane gom no rafo waɗata mo kanko e himɓe makko na?</verse>
				<verse number="4">O naati suudu Alla, o etti peen desanaako Alla o ƴakki, o hokki bo himɓe makko, baa no limaamiiɓe tan nun woodi laawol nyaamugo ko.»</verse>
				<verse number="5">Yeesu wi'i ɓe kade: «*Ɓii neɗɗo woni jom nyalaane siwteteene.»</verse>
				<verse number="6">Kade *nyalaane siwteteene gom, Yeesu naati der *suudu waajorde fuɗɗi e janŋina. Tawi gorko gom e tawaa ɗon mo junŋo mum nyaamo waati.</verse>
				<verse number="7">*Moodiɓɓe *tawreeta e *Farisaaɓe e hakkilani mo naa o nyawtan goɗɗo der nyalaane siwteteene, gam ɓe keɓa laabi no ɓe gaccortoo mo.</verse>
				<verse number="8">Amma Yeesu e anni miilooji maɓɓe, go o bati mo junŋo waatuŋo on o wi'i: «Umma dara ɗo, caka himɓe.» Gorko on ummii darii.</verse>
				<verse number="9">Go o wi'i ɓe: «Mi ƴaman on goota: e haani der nyalaane siwteteene, geetum waɗee naa kalluɗum? Yonki tagaaɗo faabee naa ki halkee?»</verse>
				<verse number="10">O daari daari ɓe ɓe fu, go o bati gorko on o wi'i: «Foortu junŋo maa.» O waɗi nun, ko junŋo makko yanɗiti.</verse>
				<verse number="11">Mone waɗi ɓe, go ɓe janti ɓee jeddontira hakkune maɓɓe dow ko ɓe gaɗanta Yeesu.</verse>
				<verse number="12">Wakkati mum, Yeesu eenci dow waanne gom gam du'oo, o waali oo eela Alla.</verse>
				<verse number="13">No weeti, o noddi aahiiɓe makko, o suɓi der maɓɓe sappo e ɗiɗo o noddi ɓe «Lilaaɓe»:</verse>
				<verse number="14">Simon mo o innitiri Piyer, e miiraawo mum Andere, e Yaakuuba e Yuhaana, e Filippu e Bartolome,</verse>
				<verse number="15">e Matiye e Toma, e Yaakuuba ɓii Alfa e Simon tinniiɗo gam Alla.</verse>
				<verse number="16">E Yahuuda ɓii Yaakuuba, e Yahuuda Iskariyot, jammoytooɗo Yeesu.</verse>
				<verse number="17">Yeesu jippodoy e maɓɓe diga dow waanne, wari to jayri jaajuni, to aahiiɓe makko ɗuuɓɓe mum woni. Jama'aare ɗuunne ƴiwune Yahudiya e *Urusaliima, e ci'e Tirus e Sidon, cawiiɗe maayo e tawaa ɗon.</verse>
				<verse number="18">Ɓe garu nun gam hettinanaago mo, e gam ɓe nyawtee bo nyawuuji maɓɓe. Ɓe ginnaaji toorannoo fu, e yoofoo.</verse>
				<verse number="19">Moy fu e daarta meema mo, gam baawɗe e wurtoo diga e makko, e nyawta ɓe ɓe fu.</verse>
				<verse number="20">Yeesu daari aahiiɓe mum wi'i: «Barke laatanii on onon talakaaɓe, gam *Laamaare Alla e wonanii on!</verse>
				<verse number="21">Barke laatanii on onon rafaaɓe jooni, gam on kaaran! Barke laatanii on onon wullooɓe jooni, gam on jalaan.</verse>
				<verse number="22">Barke laatanii on, to himɓe wanyii on, ɓee diiwa on, ɓee jenna on, ɓee biisa inɗe mooɗon, ɗum ɗon fu gam *Ɓii neɗɗo.</verse>
				<verse number="23">Accee ɓerɗe mon wela to ɗum waroy, belbelton, gam oon goodi riiba mawka dow kammu, gam non non nun kaakiraaɓe maɓɓe waɗanannoo annabiiɓe.</verse>
				<verse number="24">Amma bone laatanto on onon jom jawdiiɓe, gam on keɓii ko deƴƴitinol mon.</verse>
				<verse number="25">Bone laatanto on onon haaruɓe jooni, gam on dafoytee. Bone laatanto on onon jalooɓe jooni gam ɓerɗe mooɗon biisoyto, bullon.</verse>
				<verse number="26">Bone laatanto on to himɓe fu e batana on geeta, gam nun kaakiraaɓe maɓɓe waɗannoo annabiiɓe fewooɓe!»</verse>
				<verse number="27">Amma mii bata on onon hettinaniiɓe am: «Jiɗee wayɓe mon, gaɗanee ɓe geetum.</verse>
				<verse number="28">Barkiɗinee yaa'otooɓe on, du'anee tooranɓe on.</verse>
				<verse number="29">To goɗɗo fiyii maa meenyo to golal ŋal ɗo, hokku mo kade ŋal to. To goɗɗo teetii gulunfaare maa, accu mo o etta daɗɗeel maa bo.</verse>
				<verse number="30">Hokkor eeluɗo maa fu, to goɗɗo jaɓirii maa ko gooduɗaa, taa ƴamu mo.</verse>
				<verse number="31">Gaɗanee woɓɓe ko jiɗuɗon ɓe gaɗana on.</verse>
				<verse number="32">To on jiɗii yiɗuɓe on tan, yettoore ney keɓoton? Baa hakkeeɓe e yiɗa yiɗuɓe ɗum.</verse>
				<verse number="33">To oon gaɗana woonnanooɓe on tan geetum, yettoore ney keɓoton? Baa hakkeeɓe bo e waɗa nonnon.</verse>
				<verse number="34">To oon nyalloo to ɓe kooliɗon heɓugo riiba, yettoore ney keɓoton? Hakkeeɓe bo e nyalloo hakkeeɓe bannun gam ɓe joɓitoo ɓe ɗum!</verse>
				<verse number="35">Amma, jiɗee wayɓe mon, gaɗanee ɓe geetum, nyallee ɓe, to on miijee yoɓiteego. On keɓan joddi mawni, on laatoto ɓiɓɓe Alla Towuɗo, gam kanko oo moƴƴana ɓe annaa gaɗu e halluɓe.</verse>
				<verse number="36">Laatee enɗooɓe hande no Baaba mon laatorii enɗoowo.»</verse>
				<verse number="37">«To on kiitee woɓɓe, on kiitataake, to on gaccee woɓɓe, on gaccataake bo. Cawranee woɓɓe, Alla bo sawranto on.</verse>
				<verse number="38">Kokkoree, Alla bo hokkoran on: Der ettorde yeere kebbinaane, daɓaa faa e saama, loowiranteɗon, gam ettorde ne etiranɗon woɓɓe, kayre ettiranteɗon.»</verse>
				<verse number="39">Yeesu waɗanii ɓe kade ballool wi'i: «Bunɗo waawan ko ardii bunɗo bannun na? Ɓe fu ɗiɗo ɓe jantoytaa der gayka na?</verse>
				<verse number="40">Aahiijo ɓurataa moodibbo mum manŋu, amma to aahiijo janŋinaama faa wooɗi, laatoto hande no moodibbo mum.</verse>
				<verse number="41">Gam ume ko aa daara kuɗool tawaaŋol der itere banniraawo maa. Amma a faamanay leggal tawaaŋal der itere maa?</verse>
				<verse number="42">Noy baawirtaa ko wi'i banniraawo maa: ‟Banniraawo, accu mi ikkinanee kuɗool tawaaŋol der itere maa, an mo faamanay leggal tawaaŋal der ne maa?” Munaafitiijo, ikkin taw leggal tawaaŋal der itere maa, den mum, a yi'an faa laaɓa, keɓaa no cuttiranɗaa banniraawo maa kuɗool tawaaŋol der itere mum.»</verse>
				<verse number="43">«Leggal geetal rimataa ɓikkol kallukon, leggal kalluŋal bo rimataa ɓikkol geetol.</verse>
				<verse number="44">Leggal fu annitirtaake maa diga e ɓikkol mum. Ibbe ɓorataake dow gi'e danehi, innabooje bo ɓorataake der gi'e.</verse>
				<verse number="45">Neɗɗo geeto, wurtinan geetum diga ko suuɗii der ɓerne mum, neɗɗo kalluɗo bo wurtina ko halli diga ko suuɗii der ɓerne mum. Gam hunnuko neɗɗo batataa maa ko hebbi der ɓerne.»</verse>
				<verse number="46">«Gam ume ko oon noddammi: ‟Joomiraawo, Joomiraawo,” on gaɗataa bo ko bi'umi on?</verse>
				<verse number="47">Garuɗo to an fu, ko e hettinii haala am e gollira ka, mi hollan on mo joomum nandi:</verse>
				<verse number="48">oo nandi e gorko mahuɗo suudu mum, wasi gayka faa luggi, daɗɗi suudu mum dow hayre. No diyam toɓi, ɗam ɓotti suudu ŋol, amma ŋol dimmaaki, gam ŋol heɓii maadi geeri.</verse>
				<verse number="49">Amma kettintooɗo haala am ko gollirtaa ka, joomum e nandi e neɗɗo mahuɗo suudu mum dow leydi, waɗanay ŋol daɗɗa. Diyam iloy e semme, ɓotti ŋol, ɗon maa ɗon ŋol yani, yanande maggol mawnii puy.»</verse>
			</chapter>
			<chapter number="7">
				<verse number="1">No Yeesu heennyi waajaago himɓe hettinaniiɓe mo, o yahi Kafarnahum.</verse>
				<verse number="2">Hooreejo soogeeji Roma gom e woodi maccuɗo mum jiɗaaɗo, maccuɗo on nyawi faa faani maayugo.</verse>
				<verse number="3">No hooreejo soogeeji on nani Yeesu e batanee, o lili *dottiiɓe *Yahuduuɓe woɓɓe gam ɓe noddanaa mo Yeesu wara nyawta maccuɗo makko.</verse>
				<verse number="4">No ɓe jottii to makko, ɓe eeli mo ɓe eeliti, ɓe bi'i: «Neɗɗo on fotii gaɗanaa mo ɗum.»</verse>
				<verse number="5">Gam oo yiɗi lenyol men, kanko nun bo waɗi juulirde men mahaa.</verse>
				<verse number="6">Go Yeesu e yahida e maɓɓe. No ɓe paani wuro, soogeeru nun lili igooɓe mum ɓe bi'a mo: «Joomiraawo, taa tooru hoore maa, mi fotay naataa wuro am.</verse>
				<verse number="7">Gam majjum daarumi mi fotay ko yahi min e hoore am to maaɗa. Amma batu haala goota tan, den maccuɗo am yoofoo.</verse>
				<verse number="8">Gam min e hoore am mii woodi ɓe ɗowtaniimi, min bo mii woodi ɗowtaniiɓe am. To mi wi'ii oo ɗo: “Yahu!” O yahan. To mi wi'i oo to: “War!” O waran bo, to mi batii maccuɗo am: “waɗu ɗum ɗo!” O waɗan ɗum bo!»</verse>
				<verse number="9">No Yeesu nani boliiɗe ɗe, haaynaare soogeeru nun waɗi mo. O yeeƴitii far to jama'aare tokkune mo, o wi'i: «Mii bata on, baa der Isira'iila, daɗey mi meeɗay ko yi'i goonɗinki iri hande kii ɗo.»</verse>
				<verse number="10">No lilaaɓe ɓen hooti, ɓe tawi maccuɗo soogeeru nun yoofake.</verse>
				<verse number="11">Fini mum, Yeesu e yaha siire bi'eteene Nayin, aahiiɓe makko e jama'aare ɗuunne yaadi e makko.</verse>
				<verse number="12">Wakkati ɓe paanii dammugal siire nen, ɓe potti maayɗo gom e yaaree uwirde. O laati nun ɓii debbo gowniijo gom bajjo. Himɓe siire nen ɗuuɓɓe mum yahi e tawdaa e makko.</verse>
				<verse number="13">No Joomiraawo yi'i debbo on, yurmeene makko waɗi mo, o wi'i: «Taa wullu!»</verse>
				<verse number="14">O ɓattii, o meemi pakoroowal ettirgal maayɓe, rooniiɓe mo darii, Yeesu wi'i: «Suka gorko, mii batee, umma!»</verse>
				<verse number="15">Maayɗo on ummii jooɗii, yanti e bata. Yeesu hokkiti mo inniiko.</verse>
				<verse number="16">Ɓe fu, kulol nanŋi ɓe, ɓee teddina Alla ɓee bi'a: «Annabiijo mawɗo warii hakkune men! Alla warii wallugo himɓe mum!»</verse>
				<verse number="17">Habaru Yeesu sankitii der Yahudiya e der ci'on piiltitiikon ton fu.</verse>
				<verse number="18">Aahiiɓe Yuhaana fillanii mo huune ɗum fu. Yuhaana noddi ɗiɗo maɓɓe,</verse>
				<verse number="19">o lili ɓe to Joomiraawo gam ɓe ƴama mo ɓe bi'a: «An nun laatii garoowo naa, naa men kettinoo goɗɗo?»</verse>
				<verse number="20">No ɓe jottii to Yeesu, ɓe bi'i mo: «Yuhaana gaɗoowo *batisi nun liloy men men ƴamee: ‟An nun laatii garoowo naa, naa men kettinoo goɗɗo?”»</verse>
				<verse number="21">Der wakkati mum, Yeesu nyawti nyawɓe ɗuuɓɓe, yoofini ɓe e nyawuuji maɓɓe, o faabii ɓe ginnaaji toorata, o wuntini bo wumuɓe ɗuuɓɓe.</verse>
				<verse number="22">O toontii lilaaɓe ɓen o wi'i: «Jahee pillanoɗon Yuhaana ko ji'uɗon e ko nanuɗon: wumuɓe e yi'a, laƴooɓe e yaha, sesseɓɓe e laaɓinee, pahiɗinɓe e nana, maayɓe bo e finta, talakaaɓe e batee linjiila.</verse>
				<verse number="23">Barke laatanto mo woppay hoolaare mum gam am!»</verse>
				<verse number="24">No lilaaɓe Yuhaana yawti, Yeesu yanti e bata jama'aare haala Yuhaana e wi'a: «Ume jahuɗon daaroygo der haro? Ƴommal ŋal hennu dimmata na?</verse>
				<verse number="25">Den ume daaroyɗon? Tagaaɗo ɓorniiɗo gineeji booɗɗi na? Ɓorniiɓe gineeji booɗɗi, go e wuuri der goonnan, der wuro laamiiɓe nun ɓe gonii.</verse>
				<verse number="26">To, kade ume jahuɗon daaroygo? Annabiijo na? Oo, mii bata on e gooŋa, oo ɓuri annabiijo.</verse>
				<verse number="27">Gam Yuhaana laati nun mo Binni Ceniini batani. Alla wi'i: ‟Nani mii lila lilaaɗo am yeeso maa gam o moƴƴinanee laawol.”»</verse>
				<verse number="28">Yeesu ɓeydi kade wi'i: Mii bata on: «Der ɓe rewɓe rimi fu walaa ɓuruɗo Yuhaana manŋu, amma ɓuruɗo pettiɗingo der *Laamaare Alla e ɓuri Yuhaana manŋu.»</verse>
				<verse number="29">Himɓe hettinaniiɓe mo fu, e jaɓooɓe ceede faada, annitii no Alla laati nun poonnitiiɗo, go Yuhaana waɗani ɓe batisi.</verse>
				<verse number="30">Amma *Farisaaɓe e *moodiɓɓe tawreeta salii Yuhaana waɗana ɗum batisi, nun ɓe calorii ko Alla yiɗannoo ɓe.»</verse>
				<verse number="31">Yeesu wi'i kade: «Ume poonniranmi himɓe jaamanuuru nuu ɗo? E moy ɓe nandi?</verse>
				<verse number="32">Ɓee nandi e sukaaɓe jooɗiiɓe luumo e noddontira e wi'a: ‟Men puuranii on fuuraanu, amma on pijay! Men jimanii on jimi maayde, amma on cimaaki.”</verse>
				<verse number="33">Gam Yuhaana gaɗoowo batisi warii o ƴakkataa peen, o yarataa bo innabojam, amma on bi'ii: ‟O ginnaajiijo nun!”</verse>
				<verse number="34">*Ɓii neɗɗo kan warii e nyaama e yara, amma on bi'ii: ‟O miijantaako maa nyaamɗe e jarɗe innabojam tan, o laati nun bo igo jaɓooɓe ceede faada e hakkeeɓe!”</verse>
				<verse number="35">Amma faamu Alla e laatii gooŋa der jaɓuɓe ŋu fu.»</verse>
				<verse number="36">*Farisaajo gom noddini Yeesu nyaamɗe. o yahi o jooɗii ɓee nyaamda.</verse>
				<verse number="37">Der siire nen, debbo hakkeejo gom e tawaa ɗon. No o nani Yeesu na'on nyaamda e Farisaajo on, o waddoy faanu kebbuŋol wardi,</verse>
				<verse number="38">o darii ɓaawo Yeesu, ley koyɗe mum. Oo wulla, ko gonɗi makko e soofina koyɗe Yeesu, oo moyta gonɗi ɗii e gaasa makko, o mammilii ɗe, o misi ɗe wardi.</verse>
				<verse number="39">No Farisaajo noddinɗo Yeesu nyaamɗe on yi'i ɗum, o wi'i der ɓerne makko: «To neɗɗo oo e laatino annabiijo, o annitanno no debbo meemoowo mo on, hakkeejo nun.»</verse>
				<verse number="40">Yeesu etti haala, bati Farisaajo on wi'i: «Simon, mii woodi gokka ka batetee mi.» Simon toontii wi'i: «Batu moodibbo!»</verse>
				<verse number="41">Yeesu wi'i: «Himɓe ɗiɗo nun joganii goɗɗo nyamaane, oo ɗo e joganii mo hande ceede jaka golle duuɓol gootol e seɗɗa, oo to bo jaka ceede golle lewru gootol e seɗɗa.</verse>
				<verse number="42">No ɓe fu ɓe goodaa ko ɓe joɓira, o yaafanii ɓe nyamaane nen ɓe fu ɗiɗo. Moy nun e maɓɓe ɓurata yiɗugo mo?»</verse>
				<verse number="43">Simon toontii mo: «Mii miiji mo o accani nyamaane ɗuunne nun.» Yeesu wi'i mo: «A batii gooŋa.»</verse>
				<verse number="44">O waylitii far to debbo on, o wi'i Simon: «A yi'ii debbo oo ɗo, mi naatii wuro maa, a hokkay am diyam caƴƴumi koyɗe am, amma kanko, o soofini koyɗe am e gonɗi makko, o moytii ɗe e gaasa makko.</verse>
				<verse number="45">A jaɓɓaaki am e mammilaaɗe, amma kanko o accay mammilaago koyɗe am diga naatumi ɗo.</verse>
				<verse number="46">A waanjay nebbam e hoore am, amma kanko o waanjii wardi e koyɗe am.</verse>
				<verse number="47">Gam majjum, mii wi'ee: No hakkeeji makko ɗuuɗiri fu, ɗi jaafaama, gam majjum o yiɗimmi puy. Amma jaafanaaɗo seɗɗa, yiɗan nun seɗɗa.»</verse>
				<verse number="48">Go Yeesu bati debbo on wi'i: «Hakkeeji maa yaafaama.»</verse>
				<verse number="49">Nyaamdannooɓe e makko yanti e wi'a der ɓerɗe mum: «Iri moy nun oo ɗo, cuusoowo yaafaago hakkeeji?»</verse>
				<verse number="50">Amma Yeesu bati debbo on wi'i: «Goonɗinki maa hisinii maa, yahu e jam.»</verse>
			</chapter>
			<chapter number="8">
				<verse number="1">Ɓaawo mum Yeesu yahi der ci'e mawɗe e ci'on petton, oo waajoo, oo fiina *linjiila dow *Laamaare Alla. Aahiiɓe makko sappo e ɗiɗo e wondi e makko,</verse>
				<verse number="2">e rewɓe woɓɓe, ɓe o wurtini ginnaaji e mum, e ɓe o nyawti. Kamɓe woni: Mariyama bi'eteeɗo mo Magadala, mo o wurtini ginnaaji jeeɗiɗi e mum.</verse>
				<verse number="3">E Yowana, debbo Hujja, kakkilanoowo jawdi Eroodu, e Susana e woɓɓe kade wallitinɓe ɓe e jawdi mum.</verse>
				<verse number="4">Jama'aare ɗuunne hawritii to Yeesu. Ɓe garii diga genniije feere feere, go o waɗani ɓe ballool ŋol ɗo o wi'i:</verse>
				<verse number="5">«Aawoowo gom nun wurtii gam aawa awdiiri mum. No o aawata, gonni saami sera laawol, ni yaaɓaa, colli nyaami ni.</verse>
				<verse number="6">Gonni bo saami dow kaaƴe: No ni fuɗi, ni yoori gam dullere peewɗum.</verse>
				<verse number="7">Gonni bo saami caka gi'e, gi'e ɗen ummodii e mayri, ɗe ɓiɗɗi ni.</verse>
				<verse number="8">Amma gonni mayri saami to leydi geeri, ni fuɗi, sammere fu rimi cammeeje hewre.» No Yeesu heennyi batugo ka, o wi'i e daane towne: «Gooduɗo noppi gam nanugo fu nana!»</verse>
				<verse number="9">Aahiiɓe Yeesu ƴami ɗum ko ballool ŋol fillitii.</verse>
				<verse number="10">O toontii ɓe o wi'i: «Onon on kokkaama annugo ko suuɗi der *Laamaare Alla, amma woɓɓe kan bata ka nun e ballaaji ‟gam baa ɓee daari to ɓe ji'u, baa ɓe nanii bo to ɓe paamu.”»</verse>
				<verse number="11">«Nani ko ballool ŋol fillitii: Awdiiri nin, haala Alla nun.</verse>
				<verse number="12">Sera laawol to awdiiri nin saami e nandi hande hettiniiɓe haala Alla. To ɓe nanii ka, Seyɗan wara sutta ka der ɓerɗe maɓɓe gam to ɓe goonɗin, hakko ɓe kisa.</verse>
				<verse number="13">Woɓɓe bo e nandi hande kaaƴe. Ɓe nanan haala kan, ɓe jaɓa ka e seyo. Amma, ɓe accataa ka waɗa ɗaɗi der maɓɓe, wakkati gooti tan ɓe goonɗinta, to toora yottake ɓe bitta ɓaawo.</verse>
				<verse number="14">c caamuni dow gi'e laati nun hande nanuɓe haala Alla, ko acca miilooji e jawdi e suuno duuniyaaru ɓiɗɗa ka, ɓe ɓennataa.</verse>
				<verse number="15">Awdiiri caamuni dow leydi geeri laatii hande nanuɓe haala Alla, ko jaɓi ka e ɓerɗe geete, laaɓuɗe, e tinnaare maɓɓe ɓe diman ɓikkon.»</verse>
				<verse number="16">«Goɗɗo huɓɓataa fitilla gam omma ka gummal, naa bo soorna ka ley banni, amma ka yowete dow resirde fitilla gam naatooɓe fu yi'a jayŋol.</verse>
				<verse number="17">Gam walaa cuuɗiiɗum ko suuɗitintaako, walaa bo asiiri ko wurtintaake laaɓinee.</verse>
				<verse number="18">Gam majjum kakkilee e no kettinortoɗon! Gam gooduɗo huune nun ɓeydantee, amma mo woodaa, baa ko o miili oo woodi teetete.»</verse>
				<verse number="19">Inna e miiraaɓe Yeesu warii to makko, amma ɓe baaway ko yottii mo gam jama'aare.</verse>
				<verse number="20">Yeesu bataa wi'aa: «Inna maa e miiraaɓe maa na'on darii yaasi, ɓee jiɗi yi'ugo maa.»</verse>
				<verse number="21">Amma Yeesu toontii ɓe wi'i: «Inna am e miiraaɓe am woni hettiniiɓe haala Alla, e gollira ka.»</verse>
				<verse number="22">Nyalaane gom, Yeesu naati der laana diyam e aahiiɓe mum, o wi'i ɓe: «En jolee fonŋo maayo far ni,» ko ɓe jawti.</verse>
				<verse number="23">Wakkati ɓe jolata, Yeesu ɗaani. Tifere woore, hennu mawkol gom yanti e wifa dow maayo ŋon faa laana e hebba diyam, go ɓee tawaa der kaliire.</verse>
				<verse number="24">Aahiiɓe ɓen ɓattii mo, finnini mo wi'i: «Moodibbo! Moodibbo! En na'on kalka!» Yeesu fini, falmi hennu e galmaaji diyam e semme, ɗum fu ɗum deƴƴiti, go deƴƴere mawne waɗi.</verse>
				<verse number="25">Yeesu wi'i ɓe: «Toy goonɗinki mon woni?» Amma kulol e haaynaare hebbi ɓe, go ɓee bi'ontira hakkune maɓɓe: «Moy nun iri gorko oo ɗo? Umuroowo baa hennu e diyam, ko eɗum ɗowtanoo mo!»</verse>
				<verse number="26">Ɓe jottii leydi Gerasankeeɓe, daarontirni e Galili.</verse>
				<verse number="27">No Yeesu jippii e leydi, ɗon gorko gom jeyaaɗo der genni nin, mo ginnaaji ɗuuɗɗi woni e mum, wari fotti e makko. Diga ko ɓooyi, o ɓornataako gineeji, o wonataako der suudu bo, amma caka caabeeje o tawaa.</verse>
				<verse number="28">No o yi'i Yeesu, o huuɓi, o yani ley koyɗe mum o bati e semme o wi'i: «Ume jiɗuɗaa waɗango am, an Ɓiɗɗo Alla Towɗo? Mii sawrinee taa tooram!»</verse>
				<verse number="29">O batii ka gam Yeesu wi'i ginnaaji ɗin wurtoo e makko, gam de ɗuuɗɗum ɗi ummantoo mo, ɓee kaɓɓa koyɗe e juuɗe makko e callalluuji, amma o tannya ɗi ɗi fu, ginnaaji ɗin e yaara mo faa der haro.</verse>
				<verse number="30">Yeesu ƴami mo: «Noy inne maa?» O toontii: «Inne am nun ujuneeje.» gam ginnaaji ɗuuɗɗi nun woni der makko.</verse>
				<verse number="31">Ɗii eela Yeesu to wattu ɗi der gayka lugguka.</verse>
				<verse number="32">Darne afaaji mawne gom bo e tawaa ɗon e dura dow takkol waanne, go ginnaaji ɗin eeli mo o hokka ɗi laawol ɗi naata der afaaji ɗin. O nootanii ɗi.</verse>
				<verse number="33">Ginnaaji ɗii wurtii diga e tagaaɗo on, naati der afaaji. Darne afaaji nen fu, dirtoy diga dow e doggudu, ɗi joolii der maayo.</verse>
				<verse number="34">No durooɓe afaaji ɗi yi'i ɗum, ɓe doggi ɓe batoy habaru majjum der ci'e mawɗe e ci'on petton.</verse>
				<verse number="35">Himɓe wurtoy wari daarugo ko waɗi, ɓe jottii to Yeesu, go ɓe tawi gorko mo ginnaaji toorannoo on e jooɗii ley koyɗe Yeesu e ɓornii gineeji mum e deƴƴiti, ɓe kuli.</verse>
				<verse number="36">Yi'uɓe huune ɗum fillanii ɓe no o nyawtiri gorko mo ginnaaji toorannoo on.</verse>
				<verse number="37">Ko himɓe leydi Gerasankeeɓe fu, eeli Yeesu yawta gam ɓe kulii puy. Yeesu naati der laana diyam yawti.</verse>
				<verse number="38">Gorko mo ginnaaji wurtii e mum on sawrini Yeesu acca o tokka ɗum. Amma Yeesu wi'i mo:</verse>
				<verse number="39">«Wittu hootu wuro maa, pilloɗaa ko Alla waɗan maa fu.» Gorko on witti, yahi e bata der siire nen fu ko Yeesu waɗani ɗum.</verse>
				<verse number="40">No Yeesu wittoy diga fonŋo maayo ton, jama'aare fottitii e makko, gam ɓe fu ɓe kettinino mo nun.</verse>
				<verse number="41">Go gorko bi'eteeɗo Jayrus wari, o laati nun hooreejo waajorde, o jiccii yeeso Yeesu, o eeli mo o eeliti o yaha wuro makko,</verse>
				<verse number="42">Gam oo woodi ɓiɗɗo debbo bajjo mo jaka duuɓi sappo e ɗiɗi, nyawi faa ɓadii maayugo. Wakkati Yeesu yahata ton, jama'aare ɓilli ɗum.</verse>
				<verse number="43">Debbo gom bo e tawaa ɗon mo lefol mum salii ko haggii diga duuɓi sappo e ɗiɗi. [o nyaami ko o woodi fu to nyawtooɓe] amma goɗɗo maɓɓe waaway ko nyawti mo.</verse>
				<verse number="44">O ɓattii Yeesu ɓawɓawre, o meemi kommulol toggoore mum. Ɗon maa ɗon, ilol ƴiiƴam ɗam haggii.</verse>
				<verse number="45">Yeesu ƴami: «Moy nun meemimmi?» Ɓe fu ɓe jeddi, go Piyer wi'i: «Moodibbo, jama'aare e tummu maa e ɓiɗɗee.»</verse>
				<verse number="46">Amma Yeesu wi'i: «Goɗɗo meemii am, gam mi annitii semme gom wurtake diga e am.»</verse>
				<verse number="47">Debbo on faanti no ɗum annitaamaa. O wari oo diwna, o jiccii ley yeeso Yeesu. O fillii yeeso jama'aare ko woni sabbu go o meemi Yeesu, e no o yooforii ɗon maa ɗon.</verse>
				<verse number="48">Yeesu wi'i mo: «Sakiike am, goonɗinki maa nyawtii maa, yahu e jam.»</verse>
				<verse number="49">Yeesu batiday ko lilaaɗo gom ƴiwoy diga wuro hooreejo waajorde on, wari wi'i mo: «Suka maaɗa maayii, taa ɓillu kade moodibbo.»</verse>
				<verse number="50">Amma Yeesu nani ka, o bati hooreejo waajorde on o wi'i: «Taa hulu, goonɗin tan, o yoofoto.»</verse>
				<verse number="51">No o yottii wuro ŋon, o accay goɗɗo naatidi e makko sey Piyer e Yuhaana, e Yaakuuba e baaba e inna suka on.</verse>
				<verse number="52">Ɓe fu, ɓee bulla ɓee boytoo gam suka on, go Yeesu wi'i: «To on bullee, o maayay, amma o ɗaani nun.»</verse>
				<verse number="53">Ɓe jali mo, gam ɓee anni o maayi.</verse>
				<verse number="54">Amma Yeesu jogii mo e junŋo, bati e semme wi'i: «Suka, umma!»</verse>
				<verse number="55">Yonki makko wittoy, go o ummii sikan. Yeesu wi'i ɓe, ɓe kokka mo ko nyaametee.</verse>
				<verse number="56">Getti makko haaynaare nanŋi ɗum, amma Yeesu wi'i ɓe, to ɓe pillana goɗɗo ko waɗi.</verse>
			</chapter>
			<chapter number="9">
				<verse number="1">Yeesu noddii aahiiɓe mum sappo e ɗiɗo, hokki ɓe baawɗe e semme dow ginnaaji fu, ɓe nyawta bo nyawuuji.</verse>
				<verse number="2">O lili ɓe, ɓe baajoo habaru *Laamaare Alla, ɓe nyawta bo nyawɓe.</verse>
				<verse number="3">O wi'i ɓe: «To on ettee goɗɗum gam jahaaŋal, to on ettee sawru, naa bo bogooru, ɗum bo peen, maa bo ceede, to goɗɗo mon jogoo toggooje ɗiɗi.</verse>
				<verse number="4">Wuro ŋo beeruɗon e mum fu, jooɗee ɗon faa de wakkati jawtol mon foti.</verse>
				<verse number="5">Genni ni himɓe mum salii ko jaɓii on fu, burtee e mayri, piɗɗanon ɓe sollaare koyɗe mon, ɗum laatoo seedaaku dow maɓɓe.»</verse>
				<verse number="6">Ɓe jawti, ɓe jahi der ci'e e ci'e, ɓee piina linjiila, ɓee nyawta nyawɓe nokku fu.</verse>
				<verse number="7">No *Eroodu laamiiɗo nani ko Yeesu waɗata, o jiɓii gam woɓɓe e wi'a: «Yuhaana gaɗoowo batisi nun finti.»</verse>
				<verse number="8">Woɓɓe bo e wi'a: «*Eliya nun suppitoy,» woɓɓe kade e wi'a: «Annabiiɓe arandeeɓe gooto mum nun finti.»</verse>
				<verse number="9">Amma Eroodu wi'i: «Mi waɗii hoore Yuhaana gaɗoowo *batisi settaa, moy nun gorko mo nananmi e batanee kujje ɗee kade?» Ko oo daarta o yi'a mo.</verse>
				<verse number="10">De lilaaɓe ɓen warti, ɓe bati Yeesu ko ɓe gaɗi fu. O etti ɓe feere maɓɓe, ɓe jahi far siire gom bi'eteene Baytisayda.</verse>
				<verse number="11">Amma jama'aare anniti, tokki ɓe. Yeesu jaɓɓii ɓe, fillanii ɓe haala *Laamaare Alla, o nyawti bo haajaaɓe nyawteego.</verse>
				<verse number="12">No naaŋe faanii yanugo, aahiiɓe sappo e ɗiɗo ɓen ɓattii mo wi'i: «Accu jama'aare sankitoo, yaha der genniije e ci'e piiltitiiɗe gam ɓe daartaa werdude e nafa, gam der ladde haro nun tawaɗen ɗo.»</verse>
				<verse number="13">Amma Yeesu wi'i ɓe: «Onon e hoore mon, kokkee ɓe nafa ɓe nyaama!» Ɓe toontii mo ɓe bi'i: «Peen joyo e liƴƴi ɗiɗi tan men goodi. Sey ni to minon e ko'e amen men jahan men coodanaa jama'aare nee ɗo fu nyaamdu»</verse>
				<verse number="14">Jaka worɓe ujune joyo nun tawaa ɗon, go Yeesu bati aahiiɓe mum wi'i: «Jooɗinee ɓe ukke ukke, lasoy ɗiɗo e sappo sappo.»</verse>
				<verse number="15">Ɓe gaɗi nun nun, ɓe jooɗini ɓe ɓe fu.</verse>
				<verse number="16">Yeesu etti peen joyo kon, e liƴƴi ɗiɗi ɗin, ɓanti gite dow kammu. O du'ii gam Alla barkiɗina ɗum. O ŋappi ŋappiti, o hokki aahiiɓe makko ɓe ceennana jama'aare.</verse>
				<verse number="17">Ɓe fu ɓe nyaami ɓe kaari, ɓe kawriti ko horii ɗum hebbi killaaje sappo e ɗiɗi.</verse>
				<verse number="18">Nyalaane gom, Yeesu e du'oo feere mum, go aahiiɓe makko wari to makko. O ƴami ɓe o wi'i: «Moy himɓe wi'ata mii laatii?»</verse>
				<verse number="19">Ɓe toontii mo: «Woɓɓe e wi'a, an woni Yuhaana gaɗoowo batisi, woɓɓe bo e wi'a, an woni Eliya, woɓɓe bo e wi'a, annabiiɓe arandeeɓe gom nun gooto mum fintii.»</verse>
				<verse number="20">O wi'i ɓe: «Onon bo na, moy bi'oton mii laatii?» Piyer toontii wi'i: «An woni Almasiihu mo Alla.»</verse>
				<verse number="21">Yeesu waggini ɓe, to ɓe batu ka goɗɗo.</verse>
				<verse number="22">Yeesu ɓeydi kade o wi'i ɓe: «*Ɓii neɗɗo tooroto sanne, *dottiiɓe, e hooreeɓe *limaamiiɓe e *moodiɓɓe tawreeta woppan mo, ɓe bara mo, amma nyalaane tatawre o fintan.»</verse>
				<verse number="23">O bati ɓe kade ɓe fu o wi'i: «To goɗɗo e yiɗi yaadugo e am, joomum acca miijanaago hoore mum, etta palaaŋal mum nyalaane fu, tokkanmi.</verse>
				<verse number="24">Gam jiɗuɗo hisina yonki mum dullan ki, amma majjinɗo yonki mum gam am, hisinan ki.</verse>
				<verse number="25">To goɗɗo heɓii huune fu der duuniyaaru, go o halki, ume ɗum nafi mo?</verse>
				<verse number="26">To goɗɗo sentii am e haala am, Ɓii neɗɗo bo sentan joomum to waroy der tedduŋal mum e ŋal *Baaba, e ŋal malaykaaɓe seniiɓe.</verse>
				<verse number="27">E gooŋa batanmi on, tawaaɓe ɗo, woɓɓe mum maayataa go ɓe ji'a *Laamaare Alla.»</verse>
				<verse number="28">Balɗe jeetati yawti ɓaawo Yeesu heennyi batugo haalaaji ɗin, o etti Piyer e Yuhaana e Yaakuuba, o eencidi e maɓɓe dow waanne gam o du'oo.</verse>
				<verse number="29">Wakkati o du'otoo, yeeso makko waylitii, gineeji makko rawni tar e jalba.</verse>
				<verse number="30">Ɗon himɓe ɗiɗo wari e badda e makko, kamɓe woni Muusa e *Eliya.</verse>
				<verse number="31">Ɓe cuppitii e tedduŋal. Ɓee badda e Yeesu dow no o heennyitirta golle makko, e no o maayiroyta *Urusaliima.</verse>
				<verse number="32">Piyer e wondaaɓe mum e ɗaaninoo ɗoyŋol lugguŋol, go ɓe pini ɓe ji'i tedduŋal Yeesu e himɓe ɗiɗo darodiiɓe e makko.</verse>
				<verse number="33">Wakkati himɓe ɓen yiɗi accugo Yeesu, Piyer wi'i mo: «Moodibbo, taweego men ɗo e wooɗi. Accu men darna ɗo bukaaji tati! Wooru gam maa, wooru gam Muusa, wooru gam Eliya.» O annaa ka o batata.</verse>
				<verse number="34">Wakkati o batata ka, ɗon duula gom wari ommi ɓe, go aahiiɓe huli no duula ŋan ommata ɓe.</verse>
				<verse number="35">Diga der duula ŋan, daane gom nanaa e wi'a: «Oo ɗo nun laatii *Ɓiɗɗo am mo cuɓumi, kettinanee mo!»</verse>
				<verse number="36">No daane nen nanaa, Yeesu horii kan tan. Aahiiɓe ɓen jeeɗii der wakkati mum, fillanaaki goɗɗo ko yi'i.</verse>
				<verse number="37">Fini mum, no ɓe jippii diga dow waanne, jama'aare ɗuunne wari fotti e Yeesu.</verse>
				<verse number="38">Ɗon der caka jama'aare nen, goɗɗo yanti e huuɓa, e wi'a: «Moodibbo, mi eelii maa, daaru suka am gorko, Ɓiɗɗo am bajjo nun!</verse>
				<verse number="39">Ginnool ŋol nanŋan mo nun, tifel gootel o yantan oo huuɓa, ŋol dimma mo e semme, ŋol ƴufina guufo e hunnuko makko, ŋol nawna mo, no boni ŋol yoofirta mo.</verse>
				<verse number="40">Mi eelii aahiiɓe maa riiwa ginnool ŋol, amma ɓe baaway.»</verse>
				<verse number="41">Yeesu toontii wi'i: «Hey, onon ɓe galaa goonɗinki, oonyiiɓe, faa dey gondanmi e mooɗon, mii munyani on?» O wi'i gorko on: «Waddu ɗo ɓiɗɗo maa.»</verse>
				<verse number="42">No suka on ɓattotoo, ginnool ŋol faɗɗiti mo e leydi, talliti mo e semme. Amma Yeesu falmi ŋol, suka on yoofii, o hokkiti mo baabiiko.</verse>
				<verse number="43">Ɓe fu, haaynaare manŋu Alla waɗi ɓe. Wakkati mum moy fu haaynaare nanŋi ɗum dow ko Yeesu waɗata, o bati aahiiɓe makko o wi'i:</verse>
				<verse number="44">«Onon, nanee ka batanmi on faa wooɗa: *Ɓii neɗɗo wattoyte der juuɗe himɓe.»</verse>
				<verse number="45">Amma ɓe paamay haala ka, ka suuɗi ɓe nun gam to ɓe paamu, ɓee kula bo ƴantinaago ka Yeesu.</verse>
				<verse number="46">Aahiiɓe ɓen yanti e yeddontira hakkune mum gam ɓe anna hakkune maɓɓe moy nun ɓuri manŋu.</verse>
				<verse number="47">Yeesu e anni miilooji ɓerɗe maɓɓe, o etti sukeel pettel, o takki ŋel ley makko,</verse>
				<verse number="48">o wi'i ɓe: «Jaɓuɗo suka oo gam inne am, jaɓii am min e hoore am, jaɓuɗo am bo, jaɓii liloyɗo am, gam laatiiɗo pettel hakkune mooɗon on fu, joomum nun ɓuri manŋu.»</verse>
				<verse number="49">Yuhaana etti haala wi'i: «Moodibbo, men ji'ii goɗɗo e riiwa ginnaaji e inne maa, go men kaɗi mo, gam o tokkay maa e amen.»</verse>
				<verse number="50">Yeesu toontii mo wi'i: «To on kaɗee mo gam mo wanyaa on fu laati nun mo mooɗon.»</verse>
				<verse number="51">No nyalaane ne Yeesu ettetee dow faanii, o waɗi niiya o yaha *Urusaliima.</verse>
				<verse number="52">O waɗi lilaaɓe ardii mo, ɓe jahi, ɓe naati der siire Samariyaaɓe gam ɓe ciryoo warugo makko.</verse>
				<verse number="53">Amma himɓe Samariya jaɓɓaaki mo, gam o foonni nun far Urusaliima.</verse>
				<verse number="54">No aahiiɓe makko Yaakuuba e Yuhaana yi'i ɗum, ɓe bi'i: «Joomiraawo, aa yiɗi men bi'a yiite jippoo diga dow halka ɓe na?»</verse>
				<verse number="55">Yeesu yeeƴitii far to maɓɓe wooltani ɓe e semme!</verse>
				<verse number="56">Den ɓe jawti, ɓe jahi der siire wonne.</verse>
				<verse number="57">Wakkati ɓe tawaa e laawol, goɗɗo bati Yeesu wi'i: «Mi tokkete to jahataa fu.»</verse>
				<verse number="58">Yeesu wi'i mo: Dondonɗehon e woodi gayɗe mum, pooli bo e woodi daɗɗa mum, amma *Ɓii Neɗɗo woodaa nokkuure to siwtotoo.</verse>
				<verse number="59">O wi'i goɗɗo: «Tokkam!» Amma joomum wi'i mo: «Accu taw mi uwaa baaba am.»</verse>
				<verse number="60">Yeesu toontii mo wi'i: «Accu maayɓe uwa maayɓe mum, an, yahu waaja habaru *Laamaare Alla.»</verse>
				<verse number="61">Goɗɗo wi'i kade: Moodibbo, «Mi tokkete, amma accu taw mi yaha mi waynoo getti am.»</verse>
				<verse number="62">Yeesu wi'i mo: «Jogiiɗo jalo ga'i fu, go yeeƴitii ɓaawo, joomum nafataa der Laamaare Alla.»</verse>
			</chapter>
			<chapter number="10">
				<verse number="1">Ɓaawo majjum, Joomiraawo suɓi lasoy tato e sappo e ɗiɗo, o lili ɓe ɗiɗɗiɗo yeeso makko der ci'e e nokkuuje ɗe o miili yahugo kanko e hoore makko.</verse>
				<verse number="2">O wi'i ɓe: «Dugge ɗuuɗii, amma gollotooɓe ɗuuɗaa, eelee Joomiraawo dugge gam o lildaa gollotooɓe gam dugge makko.</verse>
				<verse number="3">Jahee, nani mii lila on hande baali caka bu'i.</verse>
				<verse number="4">To on ettee maalaaru ceede, naa bo bogooru, maa bo paɗe, to on cannee goɗɗo dow laawol.</verse>
				<verse number="5">Wuro ŋo naatoton fu, bi'ee taw jam wona e wuro ŋon.</verse>
				<verse number="6">To neɗɗo jam e tawaa der wuro ŋon, jam mooɗon wonoto dow makko, to hinaa non, jam mooɗon wittanaan on.</verse>
				<verse number="7">Jooɗee der maggo, nyaamon jaron ko kokkaɗon fu, gam golloowo e haani joddi mum. To on jaattitee wurooji.</verse>
				<verse number="8">To on naatii der wuro gom go jaɓɓaɗon, nyaamee ko gaddanaɗon fu.</verse>
				<verse number="9">Nyawtee nyawɓe ɓe tawuɗon ɗon fu, baton ɓe bi'on: ‟*Laamaare Alla ɓattake on.”</verse>
				<verse number="10">Amma to on naatii der siire gom ko on jaɓɓaaka, burtee e laabi bi'on:</verse>
				<verse number="11">‟Emen piɗɗana on sollaare genni mon, mootiine koyɗe amen. Amma, e non fu, paamee no Laamaare Alla faanake.”</verse>
				<verse number="12">Mii bata on, nyalaane darŋal, kiita siire nen ɓuran kiita Sodoma sattugo.»</verse>
				<verse number="13">«Bone laatante an Korajin! Bone laatante an Baytisayda! Gam kaayeefiiji gaɗaaɗi to mon, to ɗi gaɗaanoma der Tirus e Sidon, maa diga ɓoyɗum, himɓe maɓɓe tuubanno, mojoo saakiiji, mootoo dooni.</verse>
				<verse number="14">Gam majjum nyalaane darŋal, kiita Tirus e Sidon fotoran e ka mooɗon.</verse>
				<verse number="15">An bo Kafarnahum, aa miiji a ettete faa dow na? Aawo! a leesinte faa der joonne maayɓe.»</verse>
				<verse number="16">O wi'i kade aahiiɓe makko: «Kettinaniiɗo on, min nun joomum hettinanii, caliiɗo on bo, min o salii, caliiɗo am bo salake liloyɗo am.»</verse>
				<verse number="17">Lasoy tato e sappo e ɗiɗo ɓen wittoy, e hebbi welwelo, go ɓe bi'i: «Joomiraawo, baa e ginnaaji ɗowtanake men gam inne maa.»</verse>
				<verse number="18">Yeesu toontii ɓe wi'i: «Mi yi'ii Seyɗan yanoy diga dow kammu hande maaƴƴere.</verse>
				<verse number="19">Nani, mi hokkii on baawɗe jaaɓon bolle e jahe e baawɗe ganyo fu, goɗɗum walaa ko toorata on.</verse>
				<verse number="20">Amma to on accee ɓerɗe mooɗon wela gam ginnaaji ɗowtanake on, amma accee ɓerɗe mon wela gam inɗe mon e winnaa dow kammu.»</verse>
				<verse number="21">Der wakkati mum, *Ruuhu Ceniiɗo hebbini Yeesu seyo, o wi'i: «*Baaba, Joomiraawo mo dow e ley, mi yettii maa gam a hollitii sukaaɓe ko cuuɗuɗaa wooduɓe faamu e annal. Oo, Baaba, ɗum laatake gam non non nun ɗum fottiran ma.</verse>
				<verse number="22">*Baaba, a hokkii am huune fu. Walaa annuɗo moy Ɓiɗɗo laatii sey Baaba, walaa bo annuɗo moy Baaba laatii to hinaa Ɓiɗɗo, e mo Ɓiɗɗo yiɗi hollitingo ɗum.»</verse>
				<verse number="23">Yeesu wayliti far to aahiiɓe mum, wi'i ɓe kamɓe tan: «Barke laatanii gite ji'ooje ko ji'oton.</verse>
				<verse number="24">Gam mii bata on, annabiiɓe e laamiiɓe ɗuuɓɓe yiɗii yi'ugo ko ji'oton ɗo, amma ɓe ji'ay ɗum, ɓe jiɗii nanugo ko nanoton, amma ɓe nanay ɗum.»</verse>
				<verse number="25">Ɗon *moodibbo tawreeta gom ummii gam jarboo Yeesu, o ƴami mo o wi'i: «Moodibbo, ume haani mi waɗa go mi heɓa yonki tabitiiki?»</verse>
				<verse number="26">Yeesu toontii mo wi'i: «Ume winnaa der tawreeta? Ume janŋataa ton?»</verse>
				<verse number="27">O toontii o wi'i: «E haani jiɗaa Joomiraawo Alla maaɗa e ɓerne maa fu, e yonki maa fu, e semme maa fu, e miilo maa fu. Kade bo, jiɗaa banniraawo maa, hande no jiɗirɗaa hoore maa.»</verse>
				<verse number="28">Go Yeesu wi'i mo: «A toontake no wooɗi, waɗu nun nun, a wuuran.»</verse>
				<verse number="29">Amma moodibbo on yiɗi hokkugo hoore mum gooŋa, go o ƴami Yeesu o wi'i: «Moy woni banniraawo am?»</verse>
				<verse number="30">Yeesu etti haala toontii mo wi'i: «Goɗɗo gom nun ƴiwoy diga *Urusaliima e foonnii Yeriko, ko wuyɓe taytii mo, teeti gineeji makko, witti fiyi mo faa o faanii maayugo, ko ɓe jawti ɓe acci mo.</verse>
				<verse number="31">Foti *Limaamiijo gom bo ummoykeno e tokkoy laawol ŋol. No o yi'i neɗɗo on, o fiiltii, o yawti.</verse>
				<verse number="32">Leewinkeejo gom bo yottii nokkuure nen, yi'i neɗɗo on, fiiltii yawti kanun bo.</verse>
				<verse number="33">Amma samariyaajo gom e yaha genni, go yottii ley neɗɗo on, yurmii mo.</verse>
				<verse number="34">O ɓattii o moomi elanɗe makko nebbam e *innabojam, o haɓɓi ɗe, go o etti mo o ɓili dow ko o waɗɗii. O yaari mo der hoɗorde hoɓɓe, o hiinnii mo.</verse>
				<verse number="35">No weeti, o sutti ceede cardi ɗiɗi o hokki mawɗo nokkuure nen o wi'i mo: “Hiinna neɗɗo oo, to a nyaami ceede ɓuri nun, mi yoɓete to mii warta.” »</verse>
				<verse number="36">Yeesu ɓeydi wi'i: «Der himɓe tato ɓen moy nun e jiiɗe maa laatii banniraawo gorko mo wuyɓe fiyi on?»</verse>
				<verse number="37">Moodibbo tawreeta toontii wi'i: «Gaɗanɗo mo moƴƴere on nun.» Yeesu wi'i mo: «Yahu an bo gaɗaa hande nun.»</verse>
				<verse number="38">No Yeesu e Aahiiɓe mum yanti laawol, o naati der siire gom, go debbo bi'eteeɗo Marta weerni mo wuro mum.</verse>
				<verse number="39">Oo woodi miiraawo bi'eteeɗo Mariyama, o wari oo jooɗii ley koyɗe Joomiraawo, oo hettinii haala makko.</verse>
				<verse number="40">Marta e hiinnii golle wuro sanne, go o wari o wi'i: «Joomiraawo, ɗum ɓillaa maa, no miiraawo am e accidimmi golle wuro min tan na? Wi'u mo o wallammi.»</verse>
				<verse number="41">Joomiraawo toontii mo wi'i: «Hey Marta! Marta! Aa ɓilla hoore maa, aa tooroo gam huune ɗuuɗɗum,</verse>
				<verse number="42">amma huune gootum tan nun laatii ko haani. Mariyama suɓii ko wooɗi, o teetirtaake ɗum.»</verse>
			</chapter>
			<chapter number="11">
				<verse number="1">Nyalaane gom, Yeesu e du'oo der nokkuure gom. No o heennyi, aahiiɓe makko gooto mum, wi'i mo: «Joomiraawo, ekkitin men no du'ortee hande no Yuhaana ekkitiniri aahiiɓe mum.»</verse>
				<verse number="2">Yeesu wi'i ɓe: «To oon du'oo, bi'ee: *Baaba, inne maa seniine teddinee. *Laamaare maa wara.</verse>
				<verse number="3">Hokku men de fini fu, ko men nyaamata.</verse>
				<verse number="4">Sawrana men hakkeeji amen gam minon bo emen cawranoo woofanan ɓe men. Taa accu men poonnee.»</verse>
				<verse number="5">Yeesu wi'i ɓe kade: «Hande jon to goɗɗo mon e woodi igo mum, go igo on wari tawi mo caka jemma, wi'i mo: “Igo am, nyallam peen tato.</verse>
				<verse number="6">Gam gooto der igooɓe am ƴiwoy diga jahaaŋal wari weeri wuro am, nani bo mi woodaa ko ciryoto moo mi.”</verse>
				<verse number="7">Den ko oo ɗon toontoo mo diga der suudu wi'a: “Taa ɓillam min kan, gam dammugal maɓɓaama, feɗaa ko, min e sukaaɓe am bo men pukkake, mi waawataa ko ummii hokku maa peen.”</verse>
				<verse number="8">Mii bata on, baa to o ummaaki o hokki mo gam oo igo makko, o ummoto o hokka mo gam oo ɗon e ɓilla mo.</verse>
				<verse number="9">Min, mii bata on: eelee, on kokkete, daartee, on keɓan, piyee dammugal, on maɓɓitante.</verse>
				<verse number="10">Gam eeloowo fu heɓan, daartoowo fu bo yiitan, piyoowo dammugal fu, maɓɓitante.</verse>
				<verse number="11">To goɗɗo mon e laatii baaba, go ɓiyum eeli ɗum peen, o hokkan mo hayre na? Naa bo to o eelii mo linŋol, o hokkan mo boddi na?</verse>
				<verse number="12">Naa bo to o eelii mo ɓoccoone, o hokkan mo yaare na?</verse>
				<verse number="13">To onon laatiiɓe halluɓe, oon baawi hokkugo sukaaɓe mon ko wooɗi. Noy *Baaba mon tawaaɗo dow kammu hokkirtaa eelanɓe ɗum *Ruuhu Ceniiɗo?»</verse>
				<verse number="14">Yeesu wurtinii ginnool muumiɗinŋol goɗɗo. No ŋol wurtii, muumo on yanti e bata go jama'aare haayɗinii.</verse>
				<verse number="15">Amma woɓɓe wi'i: «E baawɗe Beljebul laamiiɗo ginnaaji nun o riiwirta ɗi.»</verse>
				<verse number="16">Woɓɓe e yiɗi foonnugo mo, go ɓe ƴami mo o waɗa maane ƴiwune dow kammu.</verse>
				<verse number="17">Amma no Yeesu e anni miilooji maɓɓe, o wi'i ɓe: «Laamaare fu, to himɓe mum seenniri e haɓa hakkune mum, ne halkan, wurooji mayre yanan nyoƴƴontira.</verse>
				<verse number="18">To Seyɗan e haɓida hoore mum, noy laamaare makko tabitortoo? Hinaa onon nun wi'i Beljebul nun hokkimmi baawɗe riiwugo ginnaaji.</verse>
				<verse number="19">To e baawɗe Beljebul nun diiwiranmi ginnaaji, den e baawɗe moy ɓiɓɓe mooɗon riiwirta ɗi? Gam majjum, kamɓe e hoore maɓɓe nun laatoytoo hiitotooɓe mon.</verse>
				<verse number="20">Amma to e baawɗe Alla nun diiwiranmi ginnaaji, eɗum hollita no *Laamaare Alla yottake on.</verse>
				<verse number="21">To goɗɗo semmenteejo gooduɗo kaɓirɗum geetum e reeni wuro mum, jawdi makko fu wonoto e jam.</verse>
				<verse number="22">Amma to ɓuruɗo mo semme gom warii, go jaalii mo, teetan gineeji makko kaɓirɗi ɗi o hoolinoo, seennana woɓɓe jawdi makko.</verse>
				<verse number="23">Mo wonday e am fu, ganyo am nun, mo wallay am hawritingo fu, sankitan.»</verse>
				<verse number="24">«To ginnool wurtake diga e goɗɗo, ŋol yiiloyto der nokkuuje joorɗe, eŋol daarta to ŋol siwtotoo. To ŋol heɓay, ŋol wi'a: ‟Mi wittan nun der suudu am to eggunoo mi.”</verse>
				<verse number="25">To ŋol wittii ŋol tawa suudu wuuwaama, moƴƴinaa faa wooɗi,</verse>
				<verse number="26">den ŋol witta, ŋol waddaa ginnaaji goɗɗi jeeɗiɗi ɓuruɗi ŋol hallugo, ɗi bittidaa ɗi jooɗoo ɗon. Den mum heennyitirde neɗɗo on ɓuran arandeere mum hallugo.»</verse>
				<verse number="27">No Yeesu batata ka, debbo gom bati diga caka jama'aare e daane towne wi'i: «Barke laatanii caawuɗo maa, e enɗi ɗi musinɗaa.»</verse>
				<verse number="28">Amma Yeesu toontii mo wi'i: «Ko ɓuri ɗum woni, barke laatanii hettiniiɓe haala Alla e gollira ka.»</verse>
				<verse number="29">Jama'aare ɗuunne ummoy e hawritoo ley Yeesu, o etti haala, o wi'i ɓe: «Himɓe jaamanuuru hanne laati nun halluɓe, ɓee daarta holleego maane. Amma maane gom ɓe keɓataa ɗum, to hinaa ɗum Yonas.</verse>
				<verse number="30">Gam hande no Yonas laatoranii himɓe Niniwe maane, non non bo *Ɓii neɗɗo laatorantoo himɓe jaamanuuru hanne maane.</verse>
				<verse number="31">Nyalaane darŋal, laamiiɗo debbo mo hoore fuɗo hiitoto himɓe jaamanuuru hanne. Gam o ƴiwii diga nokkuuje ɓuruɗe woɗɗugo, gam o nana haalaaji Suleymaanu ɗi faamu. Nani bo ɓuruɗo Suleymaanu manŋu nun woni ɗo,</verse>
				<verse number="32">Nyalaane darŋal, himɓe Niniwe daroyto yeeso himɓe jaamanuuru hanne, doƴƴa ɓe kiita, gam ɓe tuubi no Yonas waajii ɓe haala Alla. Nani bo ɓuruɗo Yonas manŋu nun woni ɗo!»</verse>
				<verse number="33">«Goɗɗo huɓɓataa fitilla gam suuɗa ka, naa bo gam omma ka etorde, amma o yowan ka dow yesirde fitilla, gam naatooɓe fu yi'a jayŋol.</verse>
				<verse number="34">Gite maa laatii fitilla ɓannu maa. To gite maa e yanɗi, ɓannu maa fu yaynan, amma to gite maa yanɗaa, ɓannu maa bo wonoto der niwre.</verse>
				<verse number="35">Gam majjum, sey kakkilaa gam to jayŋol tawaaŋol der maa laatoo niwre.</verse>
				<verse number="36">Den mum, to ɓannu maa fu na'on der jayŋol, nokkun maggol tawaaka der niwre, ŋol fu, ŋol wonoto der jayŋol hande to fitilla yaynanii maa jayŋol mum.»</verse>
				<verse number="37">No Yeesu batata, *Farisaajo gom noddi mo o wara nyaamɗe to mum. O naati der suudu, o jooɗii gam o nyaama.</verse>
				<verse number="38">Farisaajo on haayɗinii no o yi'i Yeesu lootay juuɗe mum hande no tawaaŋal maɓɓe ƴami, go e nyaama.</verse>
				<verse number="39">Amma Joomiraawo wi'i mo: «Onon Farisaaɓe, oon laaɓina ɓaawo jarirkon e ɓaawo keeɗe, amma der mooɗon, oon kebbi suuno, e guyka, e hallumaru.</verse>
				<verse number="40">Onon ɓe walaa hakkillo! Taguɗo ɓaawo huune tagay der majjum na?</verse>
				<verse number="41">Kokkee talakaaɓe sadaka ko tawaa der ɓerɗe mooɗon, den ko horii laatanto on laaɓuɗum.</verse>
				<verse number="42">Amma bone laatanto on onon *Farisaaɓe! Gam oon cutta jakka haakooji bi'eteeɗi maantu, e bi'eteeɗi ru, e kade haakooji nyaameteeɗi fu. Amma oon jeeboo foonnitaare e yidde Alla, kanjum haani gaɗon, amma to on jeebee bo koriiɗum.</verse>
				<verse number="43">Bone laatanto on onon *Farisaaɓe! Gam oon jiɗi jooɗaago der joonɗe arandeeje der cuuɗi baajorɗe, oon jiɗi bo sanneego der jayri to himɓe hawritinto.</verse>
				<verse number="44">Bone laatanto on onon! Gam oon nandi hande caabeeje ɗe goɗɗo yi'ataa, ɗe dow mum yahetee, annanaaka!»</verse>
				<verse number="45">Go *moodiɓɓe tawreeta ɓen gooto mum wi'i mo: «Moodibbo, to aa batira nii minon nun jennataa fa!»</verse>
				<verse number="46">Yeesu toontii mo wi'i: «Onon bo, bone laatanto on onon *moodiɓɓe tawreeta! Gam oon doonina himɓe doolle tedduɗe, ɗe onon e ko'e mon on meemataa baa e kollel.</verse>
				<verse number="47">Bone nyaaman on! Gam oon maha caabeeje annabiiɓe, ɓe kaakiraaɓe mon wari.</verse>
				<verse number="48">Onon woni seedeeɓe ko kaakiraaɓe mon waɗi, go jerdiɗon ɗum, gam kamɓe ɓe barii annabiiɓe, go onon oon maha caabeeje maɓɓe.</verse>
				<verse number="49">Kan waɗi Alla wi'i e faamu: ‟Mi lildanan ɓe annabiiɓe e lilaaɓe, ɓe baran woɓɓe, ɓe toora bo woɓɓe.”</verse>
				<verse number="50">Gam majjum, himɓe jaamanuuru hanne ƴamoyte ƴiiƴam annabiiɓe waraaɓe fu, diga duuniyaaru tagaa.</verse>
				<verse number="51">Diga ƴiiƴam Habiila faa e ɗam Jekariya baraaɗo hakkune hiisirde e suudu Alla. Mii bata on e gooŋa, himɓe jaamanuuru hanne ƴamoyte ɗam ɗam fu.</verse>
				<verse number="52">Bone laatanto on onon *moodiɓɓe tawreeta! Gam on ettii pettirgel annal. Onon e ko'e mooɗon on naatay, oon kaɗa bo yiɗuɓe naatugo naakki.»</verse>
				<verse number="53">No Yeesu wurtii diga nokkuure nen, *moodiɓɓe tawreeta e *Farisaaɓe yanti e ɓilla mo, e ƴama mo ƴanɗe ɗuuɗɗe.</verse>
				<verse number="54">Ɓee tunnana mo pitti gam ɓe keɓa der haala makko ka ɓe gaccortoo mo.</verse>
			</chapter>
			<chapter number="12">
				<verse number="1">Wakkati mum himɓe uju ujuneeje hawriti faa ɓee jaaɓontira, go Yeesu fuɗɗi baddugo aahiiɓe mum aran wi'i: «Kakkilanee ƴufinirɗum *Farisaaɓe, kan woni munaafitaare maɓɓe.</verse>
				<verse number="2">Walaa cuuɗiiɗum ko suppitintaako, asiiri bo walaa ko annitintaake.</verse>
				<verse number="3">Gam ka batuɗon der niwre fu nanoyte der jayŋol, ka cownontirɗon e noppi der cuuɗi, fiinoyte dow doomooɗe cuuɗi.»</verse>
				<verse number="4">«Mii bata on onon igooɓe am, to on kulee warooɓe ɓannu ɓe baawataa ko waɗi koomi ɓaawo ɗon.</verse>
				<verse number="5">Mi hollan on kaanuɗo kulon. Kanko woni ɓaawo o wari, e woodi baawɗe wattugo der yiite jahannama. E gooŋa batanmi on, kanko nun haani kulon.</verse>
				<verse number="6">Poolon joyon sippataake suuhon ɗiɗon na? E non fu, baa gootel makkon yeggitantaake yeeso Alla.</verse>
				<verse number="7">Baa gaasaaji ko'e mon fu, e limaa. Gam majjum, to on kulee. Oon ɓuri pooli ɗuuɗɗi!»</verse>
				<verse number="8">«Mii bata on: ceedaniiɗo am yeeso himɓe fu, *Ɓii neɗɗo bo seedanoyto joomum yeeso malaykaaɓe Alla.</verse>
				<verse number="9">Amma bi'uɗo annaa am yeeso himɓe, Ɓii neɗɗo bo wi'an annaa joomum yeeso malaykaaɓe Alla.</verse>
				<verse number="10">Batuɗo kalluka dow *Ɓii neɗɗo fu heɓan sawraneego, amma batuɗo kalluka dow *Ruuhu Ceniiɗo, heɓataa sawraneego.</verse>
				<verse number="11">To on jaaraama der cuuɗi baajorɗe, e yeeso hiitotooɓe e mawɓe genni, to on miilanee no calortoɗon ko'e mon,</verse>
				<verse number="12">gam *Ruuhu Ceniiɗo janŋinan on der wakkati mum ko haani baton.»</verse>
				<verse number="13">Goɗɗo der caka jama'aare nen wi'i Yeesu: «Moodibbo, batu mawniraawo am o acca men ceenna donŋu baaba amen.»</verse>
				<verse number="14">Yeesu toontii mo wi'i: «Moy nun waɗimmi kiitotooɗo, naa bo ceennanoowo on jawdi mon?»</verse>
				<verse number="15">Go o bati ɓe o wi'i: «Kakkilee no wooɗi e suuno jawdi, gam jawdi bane wuurnata neɗɗo baa no ni ɗuuɗiri fu.»</verse>
				<verse number="16">Den Yeesu waɗani ɓe ballool gom o wi'i: «Jom jawdiijo gom nun gese mum waɗi nyaamdu gooŋa e gooŋa.</verse>
				<verse number="17">O miili der ɓerne makko o wi'i: ‟Noy gaɗanmi? Mi walaa to gattanmi ko dugganmi.”</verse>
				<verse number="18">Go o wi'i der ɓerne makko: Nani ko gaɗanmi: ‟Mi pusan beeme am, mi mahitoo ɓuruɗe nun mawnugo, mi loowa ɗon alkamaari am e nyaamduuji am koriiɗi fu.”</verse>
				<verse number="19">Ɓaawo majjum, mi wi'an hoore am: ‟Mii woodi nyaamdu puy, ŋol heƴan bo faa duuɓi ɗuuɗɗi, mi siwtoto, mi nyaama, mi yara, mi seyoo.”</verse>
				<verse number="20">Amma Alla wi'i mo: ‟An mo walaa hakkillo! Jemmaare hanne, yonki ma ettete, den mum moy nun woodata ko desanɗaa hoore maa?”»</verse>
				<verse number="21">Yeesu ɓeydi wi'i: «Non non nun ɗum laatantoo kawritanoowo hoore mum jawdi, amma o laataaki jom jawdiijo yeeso Alla.»</verse>
				<verse number="22">Ɓaawo majjum Yeesu bati aahiiɓe mum wi'i: «Gam majjum bi'anmi on: ‟To on miilanee gonki mon dow ko nyaamoton, naa bo dow ɓalli mooɗon, ko ɓornotoɗon.”</verse>
				<verse number="23">Gam yonki e ɓuri nafa, ɓannu bo e ɓuri kolte.</verse>
				<verse number="24">Daaree lekuuje, ɗe aawataa hakko ɗe dugga, ɗe galaa danki hakko rummuure, amma Alla e mari ɗi! Oon ɓuri bo colli faa to woɗɗi.</verse>
				<verse number="25">Moy nun e mooɗon, der ɓillaare mum, waawata ko ɓeydi balɗe muuɗum, baa piyal gootal?</verse>
				<verse number="26">Gam majjum, to on baawataa ko waɗi huune pettum hande ɗum ɗon, ume ɓillanton ko'e mon dow ko horii?</verse>
				<verse number="27">Daaree no pinniiji ladde mawnirta. Ɗi mottataa, ɗi cannyataa bo. Amma mii bata on, baa Suleymaanu e tedduŋal mum fu, ɓornaaki kolte hande pinnihon kon, gootel mum.</verse>
				<verse number="28">To Alla e ɓornina hande nii pinnihon tawaakon e ladde hanne, jaaŋo kon bulee yiite, hakkoma onon, o ɓornintaa on ko ɓuri nun na? Onon ɓe goonɗinki panɗuki!</verse>
				<verse number="29">Onon, to on miilanee ko nyaamoton e ko jaroton, to on ɓillee ko'e mon dow majjum.</verse>
				<verse number="30">Himɓe duuniyaaru nun daartata ɗum ɗon fu. Amma onon, *Baaba mooɗon e anni oon bukaa ɗum.</verse>
				<verse number="31">Gomma daarton *Laamaare Alla, den ɗum ɗon fu, on ɓeydante ɗum.»</verse>
				<verse number="32">«To on kulee onon koggel pettel! Gam *Baaba mon e woodi seyo hokkugo on laamaare mum.</verse>
				<verse number="33">Cippee ko gooduɗon, cakkon talakaaɓe ceede mum, gaɗanee ko'e mooɗon suuɗirde ceede ne heennyataa, e jawdi ni heennyataa dow kammu. Ton, gujjo waawataa ko ɓattii, gilɗi bo waawataa ko biisi ni.</verse>
				<verse number="34">Gam to jawdi mon woni, ton ɓerne mon wonotoo.»</verse>
				<verse number="35">«Kaɓɓee ɓelɓeli mon gam golle, fitillaaji mon laatoo kuɓɓaaɗi.</verse>
				<verse number="36">Onon bo nandee hande himɓe hettiniiɓe Joomiraawo mum warta diga ɓangal, gam ɓe maɓɓitana mo ɗon maa ɗon to o warti o fiyi dammugal.</verse>
				<verse number="37">Barke laatanto maccuɓe, ɓe joomiraawo mum wartoyta tawa ɓee deeni! E gooŋa batanmi on, o haɓɓan ɓelɓelol makko, o jooɗina ɓe gam ɓe nyaama, o jagganoo ɓe.</verse>
				<verse number="38">To o wartii, feccere jemma naa bo wakkati joggol jakaraaje o tawi ɓee deeni, barke laatanto ɓe.</verse>
				<verse number="39">Paamee faa wooɗa: To jom wuro e anni de gujjo warata, o reenan, o accataa o yula suudu makko.</verse>
				<verse number="40">Jooɗodee siri mon onon bo, gam *Ɓii neɗɗo waraan wakkati on miijay.»</verse>
				<verse number="41">Go Piyer wi'i: «Moodibbo, minon tan nun gaɗanɗaa ballool ŋol naa himɓe fu?»</verse>
				<verse number="42">Joomiraawo toontii mo wi'i: «Moy nun laatii maccuɗo geeto mo hakkillo? Kanko woni mo jom wuro mum reeninta gollotooɓe horiiɓe, gam o seennana ɓe nafa der wakkati kaanuki.</verse>
				<verse number="43">Barke laatanto mo joomiraawo mum warti tawi e waɗa nun!</verse>
				<verse number="44">E gooŋa batanmi on, joomiraawo on reeninan mo jawdi mum fu.</verse>
				<verse number="45">Amma to gollotooɗo wi'ii der ɓerne muuɗum: ‟Joomiraawo am ɓooyi wartay,” den o yanta oo fiya gollotooɓe horiiɓe e horɓe, oo nyaama, oo yara, oo buusa,</verse>
				<verse number="46">den mum maccuɗo on, joomiraawo mum wartaan wakkati de o miijay, e der yanne ne o annaa, o muunyitan mo, o heɓa geɗu makko e himɓe ɓe walaa hooluwe.</verse>
				<verse number="47">Gollotooɗo annuɗo ko joomiraawo mum yiɗi, amma waɗay siri mum, waɗay bo ko o yiɗi, o fiyete ɓocci ɗuuɗɗi.</verse>
				<verse number="48">Amma gollotooɗo mo annaa ko joomiraawo mum yiɗi, to waɗii baadi kaanuni fiya ɗum, o fiyete nun seɗɗa. Gam Kokkaaɗo puy, ƴamoyte puy, jowanaaɗo huune ɗuuɗɗum, ƴamoyte ko ɓuri ɗuuɗugo.»</verse>
				<verse number="49">«Mi warii sankitingo yiite der duuniyaaru, mii yiɗi bo ŋe nanŋa law!</verse>
				<verse number="50">Batisi gom na'on ki gaɗanteemi, eɗum teddanimmi to ɗum waɗaaki.</verse>
				<verse number="51">Oon miiji mi waddu nun jam der duuniyaaru na? Aawo, nun nun bane, amma ceenniigu.</verse>
				<verse number="52">Gam diga jooni himɓe joyo der wuro wooto seennan, tato nannantirtaa e ɗiɗo, ɗiɗo bo nannantirtaa e tato.</verse>
				<verse number="53">Baaba nannantirtaa e ɓiyum, ɓiɗɗo bo nannantirtaa e baaba mum. Inna nannantirtaa e ɓiyum debbo. Ɓiɗɗo debbo bo nannantirtaa e inna mum. Esiraawo debbo nannantirtaa e debbo ɓiyum, debbo on bo nannantirtaa e esiraawo mum.»</verse>
				<verse number="54">Yeesu bati kade jama'aare wi'i: «To on ji'ii ɓalinde far gorgal, sikan oon bi'a: ‟Diyam toɓan!” Eɗum waɗa bo.</verse>
				<verse number="55">To on ji'ii hennu hoore fuɗowol e wifa, oon bi'a: ‟Guli waɗan!” Eɗum waɗa bo.</verse>
				<verse number="56">Onon munaafitiiɓe! Oon baawa suttontirgo ko waɗata dow leydi e dow kammu. Too, noy waɗi ko on cuttontiray wakkatiire nee ɗo?»</verse>
				<verse number="57">«Gam ume on ceennontirtaa onon e ko'e mon ko foonnitii?</verse>
				<verse number="58">To aa yaha an e ganyo maa yeeso kiitotooɗo, accu nannantiron an e makko diga e laawol, gam to o yaaree yeeso hiitotooɓe, gam to kiitotooɗo hokkee poliisiiɓe, kamɓe bo, ɓe maɓɓee der kasu.</verse>
				<verse number="59">Mii wi'ee, a wurtoytaako diga ɗon, to a yoɓiday ko tannyanaɗaa faranwel mum koriiŋel.»</verse>
			</chapter>
			<chapter number="13">
				<verse number="1">Wakkati mum, woɓɓe wari e bata Yeesu haala Galilinkeeɓe ɓe Pilaatu acci waraa no ɓe gaɗata kiiseteeɗi.</verse>
				<verse number="2">Yeesu toontii ɓe wi'i: «Oon miiji Galilinkeeɓe ɓen hakke mum ɓuru wa hakke Galilinkeeɓe horiiɓe fu, gam ɓe toorake hande nun na?</verse>
				<verse number="3">Mii wi'a on aawo, amma onon bo to on baylitaaki tuubuɗon, on kalkan on fu, hande no maɓɓe.</verse>
				<verse number="4">Ciwtoree himɓe sappo e jeetato, maayuɓe no suudu Silowe deenirkol yanti ɓe ɓe maayi, oon miiji kamɓe nun ɓuri himɓe *Urusaliima fu hakke na?</verse>
				<verse number="5">Mii wi'a on aawo, amma onon bo to on baylitaaki tuubuɗon, on kalkan on fu hande no maɓɓe.»</verse>
				<verse number="6">Yeesu waɗani ɓe ballool ŋol ɗo wi'i: «Goɗɗo nun woodi ibbi mum der gesa innabooje mum, go o wari daartugo ɓikkol dow makki, amma o heɓay.</verse>
				<verse number="7">Den o bati deenuɗo gesa makko o wi'i: ‟Daaru, diga duuɓi tati, mii wara daartugo ɓikkol dow ibbi ki, amma mi heɓataa. Feƴƴu ki! Gam ume go ekii etta semme leydi gam baanji?”</verse>
				<verse number="8">Amma deenuɗo on toontii mo wi'i: ‟Joomam, accu ki hikka kade, yeeso ɗo mi wasan mi fiiltitina ki, mi watta leydi jiddereya.</verse>
				<verse number="9">Waɗoto naa mawuuri ki riman ɓikkol, amma to ki salake ko rimi, den mum accaa ki feƴƴee.”»</verse>
				<verse number="10">*Nyalaane siwteteene gom, Yeesu e janŋina der suudu waajorde.</verse>
				<verse number="11">Foti debbo gom, mo ginnool nyawini diga duuɓi sappo e jeetati, e tawaa ɗon. Ginnool ŋol toorii mo faa o waawataa ko foortii baa seɗɗa.</verse>
				<verse number="12">No Yeesu yi'i mo, noddi mo wi'i: «Debbo, a yoofake e nyaw maa.»</verse>
				<verse number="13">O yowi mo juuɗe, ɗon maa ɗon debbo on foortii, yanti e teddina Alla.</verse>
				<verse number="14">Amma mone waɗi mawɗo suudu waajorde nen, gam Yeesu nyawtii neɗɗo der nyalaane siwteteene, o wi'i jama'aare: «Balɗe jeego'o nun tawaa kaanuɗe neɗɗo golloo, garee nyawteɗon der nyalaaɗe ɗee ɗon, amma hinaa nyalaane siwtetee!»</verse>
				<verse number="15">Joomiraawo toontii mo wi'i: «Onon munaafitiiɓe! Nyalaane siwteteene moy mon woni yoofataa nagge mum naa bo babba mum, yaara ɗum yardaado?</verse>
				<verse number="16">Debbo oo ɗo bo, mo lenyol Iburahiima nun, Seyɗan haɓɓii mo diga duuɓi sappo e jeetati, haanay o fiirtee der nyalaane siwteteene na?»</verse>
				<verse number="17">No Yeesu toontii ɓe nun nun, senteene nanŋi wayɓe makko fu, amma jama'aare kan e seyoo gam gaɗuuji makko ɗi tedduŋal ɗi o waɗata.</verse>
				<verse number="18">Yeesu wi'i: «Ume nun *Laamaare Alla nandi? Ume baawanmi ko nanditiri ne?</verse>
				<verse number="19">Ne nandi hande gitel mutaadihi ŋel goɗɗo etti aawi der kara li'o mum, ŋel fuɗii ŋel laatii leggal manŋal faa pooli dow kammu fu waɗi daɗɗa mum dow licce maggal.»</verse>
				<verse number="20">Yeesu wi'i kade: «Ume baawanmi ko nanditiri *Laamaare Alla?</verse>
				<verse number="21">Ne nandu nun hande *ƴuufinirɗum ɗum debbo etti hawri e conni etorɗe tati, go ni fu ni ƴuufi.»</verse>
				<verse number="22">Yeesu e faloo der ci'e mawɗe e ci'on petton, e gureeje, oo janŋina oo foonnorii far *Urusaliima.</verse>
				<verse number="23">Ɗon goɗɗo ƴami mo wi'i: «Joomiraawo, himɓe seɗɗa tan nun hisata na?» Yeesu toontii mo wi'i:</verse>
				<verse number="24">«Tinnee, naatiron dammugel ŋel yaajaa, gam mii bata on, himɓe ɗuuɓɓe daartan naatugo, amma ɓe baawataa.</verse>
				<verse number="25">To jom wuro ummake maɓɓi dammugal mum feɗi, on gonan yaasi, janton oon piya dammugal, oon bi'a: “Joomiraawo, maɓɓitan men.” O toontoto on o wi'a: ‟Mi annaa to ƴiwuɗon.”</verse>
				<verse number="26">Den on bi'an mo: ‟Men nyaami, men jarii yeeso maa, a janŋinii bo der laabi ci'e amen.”</verse>
				<verse number="27">O wi'an on kade: ‟E gooŋa mi annaa to ƴiwuɗon. Boɗɗee am on fu, onon waɗooɓe ko halli!”</verse>
				<verse number="28">Ɗon nun bulloton, ƴakkontiron nyiiƴe, to on ji'ii Iburahiima e Isiyaaku e Yaakuubu e annabiiɓe fu der *Laamaare Alla, go onon, oon boppaa yaasi!</verse>
				<verse number="29">Himɓe waran diga lettugal e gorgal, soɓɓiire e hoore fuɗo, ɓe jooɗoto ɓe nyaama der Laamaare Alla.</verse>
				<verse number="30">Den mum, woɓɓe der sakitiiɓe laatoto ardiiɓe, woɓɓe der ardiiɓe bo laatoto sakitiiɓe.»</verse>
				<verse number="31">Wakkati mum *Farisaaɓe woɓɓe wari to Yeesu, wi'i mo: «Dillu diga ɗo, yahu nokkun, gam *Eroodu e yiɗi warugo ma.»</verse>
				<verse number="32">Yeesu toontii ɓe wi'i: “Jahee batee dondonɗeeru nun, mi na'on riiwa ginnaaji, mii nyawta nyawɓe, hanne e jaaŋo, nyalaane tatawre, mi heennyan golle am.</verse>
				<verse number="33">Amma, sey mi tokka laawol am hanne e jaaŋo e faɓɓi jaaŋo, gam ɗum haanay annabiijo waree yaasi *Urusaliima.”</verse>
				<verse number="34">«*Urusaliima, Urusaliima, an baroowo annabiiɓe, e paɗɗoowo ɓe Alla liloy gam maa kaaƴe! De noy jiɗumi hawritingo sukaaɓe maa hande no gertogal hawritirta coppi mum ley biyeeɗe mum, amma on jiɗay ɗum!</verse>
				<verse number="35">On accante wuro mon laatoo bille! Mii bata on bo, on ji'ataa am kade faa wakkati de bi'oyton: ‟Barke laatani garoowo e inne joomiraawo!”»</verse>
			</chapter>
			<chapter number="14">
				<verse number="1">*Nyalaane siwteteene gom, Yeesu e tawaa wuro mawɓe *Farisaaɓe gom gooto mum, gam o nyaama. Tawaaɓe ɗon e hakkilani mo.</verse>
				<verse number="2">Ɗon goɗɗo uppuɗo wari e woni yeeso makko.</verse>
				<verse number="3">Yeesu etti haala, ƴami *moodiɓɓe tawreeta e Farisaaɓe wi'i: «E dagii nyawtugo goɗɗo nyalaane siwteteene naa ɗum dagaaki?»</verse>
				<verse number="4">Amma ɓee jeeɗi, ko Yeesu etti nyawɗo on, nyawti mo, wi'i: «Hootu wuro maa.»</verse>
				<verse number="5">Go o wi'i ɓe: «To goɗɗo mon suka muuɗum, naa bo nagge mum yantii ɓunnu, o suttataa ŋe ɗon maa ɗon baa to *nyalaane siwteteene nun na?»</verse>
				<verse number="6">Ɓe baaway ko toontii mo dow haala kan.</verse>
				<verse number="7">Yeesu waɗani noddinaaɓe nyaamɗe ballool gam o yi'ii no ɓe cuɓirta joonɗe arandeeje, o wi'i ɓe:</verse>
				<verse number="8">«To goɗɗo noddinii maa ɓangal mum, to a yahii, taa jooɗaa joonne arandeere, gam waɗoto ɓuruɗo maa tedduŋal gom bo noddinaanomaa,</verse>
				<verse number="9">den noddinɗo on on fu wara wi'ee: ‟Accan oya jonne nee ɗo!” A tawan senteene jooɗaago joonne ɓaawoore waɗete.</verse>
				<verse number="10">Amma to a noddinaama, to a yahii, jooɗa to joonne ɓaawoore, gam to noddinɗo maa warii, o wi'ee: “Igo am, eencu jooɗoɗaa dow ɗo.” Den mum, ɗum laatante tedduŋal yeeso jooɗodiiɓe e maa fu.</verse>
				<verse number="11">Gam mawninɗo hoore mum fu leesinte, leesinɗo hoore mum bo, mawninte.»</verse>
				<verse number="12">Den Yeesu bati noddinɗo ɗum wi'i: «To a waɗii nyaloomaari maa, naa bo hiraane, taa noddin igooɓe maa, maa bo banniraaɓe maa, naa bo getti maa, naa bo wondaaɓe maa jom jawdiiɓe, gam kamɓe bo to ɓe noddinee, ɓe joɓee.</verse>
				<verse number="13">Amma to a waɗii nyaamdu juulɗe, noddin talakaaɓe e moofiɗinɓe, e laƴooɓe e wumuɓe.</verse>
				<verse number="14">Barke laatante, gam ɓe baawataa ko yoɓu maa ɗum. A yoɓoyte ɗum wakkati foonnitiiɓe fintinoytee.»</verse>
				<verse number="15">Gooto der jooɗodiiɓe e Yeesu gam ɓe nyaama, no nani haalaaji ɗin wi'i: «Barke laatanii nyaamoowo nyaamdu mum der *Laamaare Alla!»</verse>
				<verse number="16">Yeesu toontii mo wi'i: «Goɗɗo nun waɗii nyaamdu ɗuunŋol, go noddini himɓe ɗuuɓɓe.</verse>
				<verse number="17">No wakkati nyaamɗe foti, o lili maccuɗo makko yaha bataa noddinaaɓe, wi'a ɓe: ‟Garee, gam huune fu gasi.”</verse>
				<verse number="18">Amma ɓe fu, gooto gooto, ɓe janti eelugo accaneego hakku. Arano wi'i: “Mi soodii gesa gom, e haani mi yaha mi yi'aa ŋa, gam majjum mi eelii maa accanaa am hakku.”</verse>
				<verse number="19">Gooto bo wi'i: “Mi soodii ga'i demooji ɗiɗi ɗiɗi ukke joy, sey mi yaha mi daaraa no ɗi gollirta, mi eelii maa accanaa am hakku.”</verse>
				<verse number="20">Gooto kade wi'i: “Jooni nun ɓaŋumi, gam majjum mi waawataa ko yahi.”</verse>
				<verse number="21">Maccuɗo on witti, batoy joomiraawo mum huune ɗum fu. Jom wuro on, mone mum ummii, go o wi'i maccuɗo makko on: “Yahu law der jayri genni e der laabi mum, gaddanaa am ɗo talakaaɓe, e moofiɗinɓe, e wumuɓe, e laƴooɓe.”</verse>
				<verse number="22">Maccuɗo on wittoy wi'i joomiraawo mum: ‟Mi waɗii ko bi'uɗaa, amma jayri e horii kade.”</verse>
				<verse number="23">Joomiraawo on bati maccuɗo mum wi'i: ‟Yahu der laabi e dammuɗe wurooji, doola himɓe, heɓa wuro am hebba.</verse>
				<verse number="24">Gam majjum mii bata on, noddinanooɓe arande ɓen, baa gooto mum mettataa nyaamdu am.”»</verse>
				<verse number="25">Jama'aare ɗuunne e tokkontiri e Yeesu, go o yeeƴitii, o wi'i ɓe:</verse>
				<verse number="26">«Garuɗo to am ko wanyay baaba mum, e inna mum, e debbo mum, e sukaaɓe mum, e miiraaɓe mum, e sakikiraaɓe mum, e kanun e hoore mum, o waawataa ko laatii aahiijo am.</verse>
				<verse number="27">Mo roonaaki palaaŋal mum tokkimmi, waawataa ko laatii aahiijo am.</verse>
				<verse number="28">Naa moy e mooɗon to e yiɗi mahugo suudu deenirkol, jooɗataako taw liiso noy ɗum nyaamata mo gam o yi'a, naa oo woodi ko heƴata o gaynira ŋol.</verse>
				<verse number="29">To hinaa non, to o daɗɗi suudu ŋol, go o tampi ko gayni ŋol, yi'unooɓe no o fuɗɗiri ŋol jalan mo,</verse>
				<verse number="30">wi'a: ‟Gorko oo fuɗɗii maadi, amma o tampii ko heennyi ni!”</verse>
				<verse number="31">Naa laamiiɗo moy nun to e yiɗi haɓidingo e laamiiɗo goɗɗo, o jooɗataako taw o daara, naa oo woodi baawɗe e himɓe ujune sappo ɓe o woodi haɓidingo e oya, garoowo haɓidingo mo, e himɓe ujune laso?</verse>
				<verse number="32">To o tawii o waawataa fu, o lildana laamiiɗo oya lilaaɓe diga oo woɗɗi, o ƴama mo ɓe nannantira.»</verse>
				<verse number="33">Hande nun bo, goɗɗo mon waawataa ko laatii aahiijo am, to joomum wanyay ko woodi fu.</verse>
				<verse number="34">«Lamɗam laati nun huune geetum, amma to dakam majjam heennyii, ume ɗam welinirtee kade?</verse>
				<verse number="35">Ɗam nafataa leydi, ɗam nafataa gam jiddereya, sey ɗam woppee yaasi. Gooduɗo noppi gam nanugo fu nana!»</verse>
			</chapter>
			<chapter number="15">
				<verse number="1">Jaɓooɓe ceede faada fu, e hakkeeɓe, ɓattii Yeesu e hettinanii mo,</verse>
				<verse number="2">go *Farisaaɓe e *moodiɓɓe tawreeta kan e dumbitoo dow Yeesu, e wi'a: «Gorko oo e jaɓɓoo hakkeeɓe, oo nyaamda bo e maɓɓe!»</verse>
				<verse number="3">Go Yeesu waɗani ɓe ballool ŋol ɗo, wi'i:</verse>
				<verse number="4">«Moy caka mooɗon, to e woodi baali hewre, ko goota majji, o majja ɗum, o accataa lasooji naay e sappo e jeenay koriiɗi der ladde, o yaha daartoygo majjuŋa ŋan, faa o yiita ŋa?</verse>
				<verse number="5">To o yiitii ŋa, o yowan ŋa dow balbe makko e seyo,</verse>
				<verse number="6">o hoora wuro makko, den o noddina igooɓe makko e wondaaɓe makko, o wi'a ɓe: ‟Ceyodee am, gam mi yiitii baala am majjunooŋa.”</verse>
				<verse number="7">Mii bata on, hande nun bo seyo laatorto dow kammu gam tuubuɗo gooto, ɓura himɓe lasooji nayo e sappo e jeenayo foonnitiiɓe, ɓe bukaaka tuubu.»</verse>
				<verse number="8">«Naa bo, debbo moy nun to e woodi ceede mum, kanje sappo, ko goote mum majji, o huɓɓataa fitilla, o wuuwa suudu, o daarta ɗe e hakkillo faa o yiita na?</verse>
				<verse number="9">To o yiitii ɗe, o noddan igooɓe makko, e wondaaɓe makko, o wi'a: “Ceyodee am, gam mi yiitii ceede am majjunooɗe!”</verse>
				<verse number="10">Mii bata on, non non nun bo malaykaaɓe Alla seyorto to hakkeejo gooto tuubii.»</verse>
				<verse number="11">Yeesu wi'i kade: «Gorko gom nun woodi ɓiɓɓe mum ɗiɗo.</verse>
				<verse number="12">Petto on bati baaba mum wi'i: “Baaba, hokkam jawdi am laatantoo ni am!” Go baaba on seennani ɓe jawdi mum.</verse>
				<verse number="13">Ɓaawo balɗe seɗɗa, suka petto on hawriti jawdi mum fu yawtidi faa genni boɗɗuni. Ton o halki jawdi nin dow baanji baanji.</verse>
				<verse number="14">No o halkidi ni, go rafo manŋo naati der genni nin, den o fuɗɗi naatugo der dullere.</verse>
				<verse number="15">O yahi o takkoy himɓe genni nin, gooto mum, oo ɗon lildi mo deme muuɗum gam o dura afaaji mum.</verse>
				<verse number="16">O wanyay baa o heɓa ɓiɓɓe leɗɗe ɗe afaaji ɗin nyaamata, amma goɗɗo hokkay mo.</verse>
				<verse number="17">Den, o fuɗɗi miijaago o wi'i: “Gollotooɓe baaba am fu, e woodi nyaamdu ɗuunŋol, go min kan, mi nani ɗo, rafo e warammi!</verse>
				<verse number="18">Mi ummoto, mi witta to baaba am, den mi wi'a mo: Baaba, mi waɗii hakke dow Alla e dow maa,</verse>
				<verse number="19">mi fotay kade noddeego ɓiɗɗo maa. Daaram hande gollotooɓe maa gooto mum.”</verse>
				<verse number="20">O ummii o witti to baabiiko. Diga oo woɗɗi, baabiiko holliri mo, go ɗum yurminii ɗum, doggi gattii mo, mammilii mo.</verse>
				<verse number="21">Go ɓiɗɗo on wi'i mo: “Baaba, mi waɗii hakke dow Alla e dow maa, mi fotay kade daaraa am hande ɓiɗɗo maa.”</verse>
				<verse number="22">Amma baabiiko bati maccuɓe mum wi'i: “Gaddee toggoore ɓurune wooɗugo law, ɓorninon mo, gattanon mo hootande e honnu, paɗinon mo paɗe.</verse>
				<verse number="23">Gaddee gaari payuni, kiison ni, nyaamen, ceyoɗen,</verse>
				<verse number="24">gam ɓiɗɗo am oo ɗo nandu nun hande maayunooɗo, go finti, o majjiino, amma o yiitaama. Ɓe puɗɗi seyaago.”</verse>
				<verse number="25">Wakkati mum suka afo e tawanoo deme. No o wartata o faanii wuro, go o nani rimmo jimi e fijo.</verse>
				<verse number="26">Go o noddi maccuɓe ɓen, gooto mum, o ƴami ɗum ume nun waɗi.</verse>
				<verse number="27">Maccuɗo on toontii mo wi'i: “Minya nun warti, go baaba maa acci gaari ni nebbam hiisaa gam o yiitii ɓiɗɗo makko e jamu.”</verse>
				<verse number="28">Ko afo on mone waɗi ɗum, salii ko naati der wuro. Baabiiko wurtii eyti mo, o naata wuro.</verse>
				<verse number="29">Amma ɓiɗɗo on toontii baaba mum wi'i: ‟Daaru, ɗum ɓooyii diga ko jagganto maa mi, mi salaaki ɗowtanaago haala maa baa de woore. Amma a meeɗay ko hokkimmi baa ginniyel mi seyoro min e igooɓe am.</verse>
				<verse number="30">Amma ɓiɗɗo maa oo ɗo, biisoyɗo jawdi maa e jeenu warti, a hiisanii mo gaari payuni!”</verse>
				<verse number="31">Baaba on wi'i mo: “Ɓiɗɗo am, aa wondi baadey e am, ko goodumi fu, an nun woodi ɗum.</verse>
				<verse number="32">Gam majjum e haani gaɗen juulɗe, ceyoɗen, gam minya oo ɗo, nandu nun hande maayunooɗo ko finti, o majjiino, amma o yiitaama.”»</verse>
			</chapter>
			<chapter number="16">
				<verse number="1">Yeesu bati aahiiɓe mum wi'i: «Jom jawdiijo gom nun woodi gollotooɗo kakkilanoowo jawdi mum, go o bataa no gollotooɗo on halkan nun jawdi makko.</verse>
				<verse number="2">Jom jawdiijo on noddi mo, wi'i: “Ume nun nananmi dow maaɗa? Hollam non noy nun gaɗirtaa golle maaɗa, gam diga hanne, a waawataa kade ko laatii kakkilanoowo jawdi am.”</verse>
				<verse number="3">Go gollotooɗo on wi'i hoore mum: “Noy gaɗanmi, gam Joomiraawo am wurtinii am golle hakkilango jawdi mum. Mi remaa? Mi woodaa semme mum, mi fiyaa bara na? Aawo, senteene piiɗe bara bo e waɗammi.</verse>
				<verse number="4">Too! Mii anni no gaɗanmi ko himɓe jaɓɓoo am wuro mum to mi wurtinaama golle.”</verse>
				<verse number="5">Go o noddini jogiiɓe nyamaane joomiraawo makko, gooto gooto. O wi'i artirɗo: “Noy nun kan joganiɗaa joomiraawo am?”</verse>
				<verse number="6">Oo ɗon toontii wi'i: ‟Etorɗe nebbam hewre nun.‟ Gollotooɗo on wi'i mo: “Waddu ɗerewol maa, jooɗa law winnu lasoy ɗiɗi e sappo.”</verse>
				<verse number="7">O wi'i ɗiɗaɓo: ‟An bo na, noy jogiɗaa?” Oo ɗon toontii mo, wi'i: ‟Etorɗe conni peen hewre.” Gollotooɗo on wi'i mo: ‟Ettu ɗerewol maa, winnu lasooji naay.”</verse>
				<verse number="8">Joomiraawo manii gollotooɗo mum mo hoolaaka on gam o waɗii ƴoyre. Gam himɓe duuniyaaru e woodi ƴoyre der gondal e banniraaɓe ɓuri tawaaɓe der jayŋol.»</verse>
				<verse number="9">Yeesu ɓeydi wi'i ɓe: «Dartee weldiiɓe, dartiree ɓe jawdi duuniyaaru ni walaa gooŋaaku, gam jaɓɓeɗon der wurooji tabitiiɗi to jawdi mon heennyii.</verse>
				<verse number="10">Laatiiɗo koolaaɗo dow huune pettum, laatoto bo koolaaɗo dow huune mawɗum, mo laataaki poonnitiiɗo dow huune pettum, laatataako poonnitiiɗo der huune mawɗum.</verse>
				<verse number="11">To on laataaki hoolaaɓe dow jawdi duuniyaaru, moy yowanta on jawdi geeri?</verse>
				<verse number="12">To on laataaki hoolaaɓe dow jawdi woɓɓe, moy hokkata on laatantooni on?</verse>
				<verse number="13">Walaa maccuɗo baawoowo ko tokki joomiraaɓe ɗiɗo, gam o wanyan gooto, o yiɗa gooto, o takkoto gooto, o yawoo gooto. On baawataa ko jagganii Alla e ceede. »</verse>
				<verse number="14">*Farisaaɓe yiɗuɓe ceede no nani haalaaji ɗin, yanti e jala Yeesu.</verse>
				<verse number="15">Yeesu wi'i ɓe: «Oon gaɗa yeeso himɓe hande foonnitiiɓe, amma Alla e anni ɓerɗe mon. Gam ko himɓe teddinta, laati nun ko nyiddi yeeso Alla.</verse>
				<verse number="16">Tawreeta e annabiiɓe na'onno faa yotti wakkati Yuhaana gaɗoowo *batisi. Diga wakkati mum, *linjiila *Laamaare Alla e waajee, go moy fu e daarta e semme naatugo der laamaare nen.</verse>
				<verse number="17">Amma keenyol dow e ley e ɓuri hoyugo, dow halkugo toɓɓere harfeere tawreeta woore.</verse>
				<verse number="18">To goɗɗo seeri debbo mum, ko hoowi goɗɗo, waɗii jeenu, koowuɗo debbo ceeraaɗo bo waɗii jeenu. »</verse>
				<verse number="19">«E wooduno gorko gom jom jawdiijo, ɓornotooɗo gineeji boɗeeji, ɗigguɗi, wakkati fu, dow belɗum o tawaa, oo seyo der gonki makko.</verse>
				<verse number="20">Talakaajo gom bo bi'eteeɗo Lasar, e nyawi ɓuuwe nokku fu, e fukkii dammugal wuro jom ceedeejo on.</verse>
				<verse number="21">O wanyay o heɓa nafa caamooha to jom ceedeejo on nyaamata, ɓaawo majjum, dawaaɗi e wara e taha ɓuuwe makko ɗen.</verse>
				<verse number="22">Talakaajo on maayi go malaykaaɓe yaari mo to Iburahiima. Jom jawdiijo bo maayi, go uwaa.</verse>
				<verse number="23">Der nokkuure joonne maayɓe o yahi oo tooro, go o ɓanti gite, o holliri Lasar e woni ley Iburahiima.</verse>
				<verse number="24">Go o halɓi o wi'i: “Yaa baaba am Iburahiima, yurmam, lilu Lasar tumma sera kollel mum der diyam, wara feewinanammi ɗenŋal am, gam mii tooroo sanne der yiite ŋe.”</verse>
				<verse number="25">Den Iburahiima wi'i mo: “Ɓiɗɗo am, siwtor no a heɓii jawdi der guurnam maa, amma Lasar kan heɓii tooraaji sanne. Jooni, o nani ɗo oo deƴiti, amma an, aa tooro.”</verse>
				<verse number="26">Ɓaawo majjum, gayka mawka na'on hakkune men, jiɗuɗo yahugo diga ɗo faa to mon waawataa, jiɗuɗo warugo diga to mon faa to amen bo, waawataa.”</verse>
				<verse number="27">Jom ceedeejo on wi'i: “Mi eelee yaa baaba, lilu Lasar wuro baaba am,</verse>
				<verse number="28">gam mii woodi ton miiraaɓe joyo, o yaha o seedina ɓe, gam kamɓe bo to ɓe garu der nokkuure toora ɗo.”</verse>
				<verse number="29">Iburahiima toontii mo wi'i: ‟Ɓee goodi dewte Muusa e ɗe annabiiɓe, ɓe kettinanoo ɗe.”</verse>
				<verse number="30">Jom ceedeejo on wi'i: “Aawo baaba am Iburahiima, to goɗɗo yahii to maɓɓe diga to maayɓe, ɓe tuuban.”</verse>
				<verse number="31">Amma Iburahiima wi'i mo: “To ɓe kettinanaaki Muusa e annabiiɓe, ɓe jaɓataa baa to maayɓe gooto mum fintii.”»</verse>
			</chapter>
			<chapter number="17">
				<verse number="1">Yeesu batii aahiiɓe mum wi'i: «Ɗum waɗataako laabi doƴƴere waray, amma bone laatanto laatiiɗo daliila majjum.</verse>
				<verse number="2">Ɗum ɓurananno mo, o haɓɓanee hayre namarde e daane o faɗɗee der maayo, e no o laatorantoo faanɗuɓe ɓen gooto mum laawol doƴƴere.</verse>
				<verse number="3">Kakkilanee ko'e mon! To banniraawo maa e waɗa hakke, wooltan mo. To o waylitake, sawrana mo.</verse>
				<verse number="4">To o woofanii maa de jeeɗiɗi der nyalaane woore, go de jeeɗiɗi ɗen fu, oo wittaa o wi'ee: ‟Sawranam,” sawrana mo.»</verse>
				<verse number="5">Lilaaɓe batii Joomiraawo wi'i: «Ɓeydan men goonɗinki.»</verse>
				<verse number="6">Joomiraawo toontii ɓe wi'i: «To oon goodunoo goonɗinki hande ɓinŋel mutaadihi, on baawan ko wi'i leggal ŋal ɗo: ‟Ɗoppita, tiggoɗaa der maayo!” ŋal ɗowtanto on.»</verse>
				<verse number="7">«Hande jooni to goɗɗo mon e woodi gollotooɗo, demoowo naa bo duroowo, to o yi'ii mo oo warta diga deme, o wi'an mo: ‟War law nyaamu na?”</verse>
				<verse number="8">Aawo, amma o wi'an mo: ‟Waylitin gineeji maa, gaɗanaa am nafa, desaa mi nyaama mi yara. Ɓaawo mum an bo, nyaamaa jaraa.”</verse>
				<verse number="9">O yettan gollotooɗo on to o waɗii ko o wi'aa na?</verse>
				<verse number="10">Hande nun onon bo. To on gaɗii ko bi'aɗon gaɗon fu, bi'ee: ‟Men laati nun gollotooɓe tan, golle kaanuɗe men gaɗa nun men gaɗi.”»</verse>
				<verse number="11">No Yeesu yahata *Urusaliima, o tokki e Samariya e *Galili.</verse>
				<verse number="12">No o naatata ci'el gom, sesseɓɓe sappo fotti e makko, ɓe darii woɗɗi.</verse>
				<verse number="13">Ɓe janti ɓee kuuɓa, ɓee bi'a: «Yeesu moodibbo, yurma men!»</verse>
				<verse number="14">Yeesu yi'i ɓe go wi'i: «Jahee kollee ko'e mon *limaamiiɓe.» No ɓe jahata ton, ɓe joofii.</verse>
				<verse number="15">Gooto der maɓɓe no yi'i yoofake, wittoy e maanta Alla e daane towne.</verse>
				<verse number="16">O jicci ley koyɗe Yeesu, oo yetta mo. Neɗɗo on laati nun samariyaajo.</verse>
				<verse number="17">Go Yeesu wi'i: «Ɓe fu sappo bane yoofii na? Toy jeenayo horiiɓe woni?</verse>
				<verse number="18">Goɗɗo maɓɓe miijaaki wittaa yetta Alla sey koɗo oo ɗo?»</verse>
				<verse number="19">Den Yeesu wi'i mo: «Umma yahu, hoolaare maa hisinii maa.»</verse>
				<verse number="20">*Farisaaɓe ƴami Yeesu dey nun *Laamaare Alla warata? O toontii ɓe o wi'i: «Laamaare Alla warirtaa hande no baawirten ko yi'iri ne.»</verse>
				<verse number="21">Wi'ataake: ‟Daaree, nani ne ɗo, naa bo ne nani to!” Gam paamee Laamaare Alla e tawaa hakkune mon.</verse>
				<verse number="22">Go o bati aahiiɓe o wi'i: «Wakkati waraan de jiɗoton yi'ugo *Ɓii neɗɗo baa nyalaane woore, amma on ji'ataa mo bo.</verse>
				<verse number="23">On bi'oyte: ‟O nani ɗo, naa bo o nani to!” To on jahee ton, to on doggee ton bo.</verse>
				<verse number="24">Hande no maaƴƴere maaƴƴirta weccoore kammu nee ɗo faa nee to, nonnon nun *Ɓii neɗɗo laatoytoo der nyalaane o wittoyta.</verse>
				<verse number="25">Amma sey o tooroo taw puy, himɓe jaamanuuru nu saloo mo.</verse>
				<verse number="26">Ko waɗuno der wakkati Nuuhu, ɗum waɗitinto bo kade der nyalaane Ɓii neɗɗo.</verse>
				<verse number="27">Himɓe e nyaamanno e yara, ɓee koowa, ɓee koowee faa nyaanne Nuuhu naati der laana diyam. Toɓo manŋo wari halki ɓe ɓe fu.</verse>
				<verse number="28">Ko laatino der wakkati Luudu, ɗum laatoto bo kade. Himɓe e nyaama e yara, ɓee cooda, ɓee cippa, ɓee aawa ɓee maha cuuɗi.</verse>
				<verse number="29">Amma nyalaane Luudu wurtii diga Sodoma, yiite e kibiriita toɓii diga dow kammu halki ɓe ɓe fu.</verse>
				<verse number="30">Non non nun ɗum laatortoo der nyalaane ne Ɓii neɗɗo suppitoytoo.</verse>
				<verse number="31">Nyalaane mum tawaaɗo dow doomoode suudu, go gineeji mum e tawaa der maggol, to jippoo wi'a ettan ɗi. Non non nun bo tawaaɗo deme to kade wittu wuro mum.</verse>
				<verse number="32">Ciwtoree debbo Luudu.</verse>
				<verse number="33">Daartoowo hisingo yonki mum dullan ki, amma majjinɗo yonki mum heɓan ki.</verse>
				<verse number="34">Mii bata on, jemmaare majjum, himɓe ɗiɗo tawete dow banni goori, gooto ettee gooto accee.</verse>
				<verse number="35">Rewɓe ɗiɗo namidan dow namarde woore, gooto ettee gooto accee. [</verse>
				<verse number="36">Worɓe ɗiɗo wondan der gesa, gooto hoccee, gooto accee.]»</verse>
				<verse number="37">Aahiiɓe makko ƴami mo, wi'i: «Toy ɗum waɗoyta Joomiraawo?» O toontii ɓe o wi'i: «To baatuɗum woni, ɗon nun digaareeje hawritinto.»</verse>
			</chapter>
			<chapter number="18">
				<verse number="1">Yeesu waɗani ɓe ballool ŋol ɗo gam o holla ɓe no haani ɓee du'o wakkati fu, to ɓe comu.</verse>
				<verse number="2">O wi'i ɓe: «Kiitotooɗo nun tawanoo der siire gom, o hulataa Alla, o faalaaka bo e goɗɗo.</verse>
				<verse number="3">Debbo gowniijo gom bo e tawaa der siire nen, wakkati fu, oo yaha oo tawaa kiitotooɗo on, oo wi'a: ‟Hiitanam hakkune am e ganyo am!”</verse>
				<verse number="4">Kiitotooɗo on yiɗay ka, faa ɗum ɓooyi, den o miiji der ɓerne makko o wi'i: “Baa to mi hulataa Alla, mi faaltaaka bo e goɗɗo,</verse>
				<verse number="5">no gowniijo oo ɗo e ɓillammi, sey mi waɗana mo sariya makko, gam to o waru oo ɓillammi wakkati fu.”»</verse>
				<verse number="6">Joomiraawo ɓeydi wi'i: «Kettinee ko kiitotooɗo kalluɗo on wi'i.</verse>
				<verse number="7">Alla hiitantaako ɓe o suɓi, wullanooɓe mo jemma e nyalooma na? O ɓooyan go o walla ɓe na?</verse>
				<verse number="8">Mii bata on o hiitanto ɓe law. Amma to *Ɓii neɗɗo waroy, o tawan goonɗinki der duuniyaaru na?»</verse>
				<verse number="9">Yeesu waɗi ballool ŋol ɗo kade gam miijuɓe e laatii foonnitiiɓe yeeso Alla, go ɓee jawoo woɓɓe.</verse>
				<verse number="10">Himɓe ɗiɗo nun naati der suudu Alla gam du'oo, oo ɗo *Farisaajo, oo to jaɓoowo ceede faada.</verse>
				<verse number="11">Farisaajo on darii e du'oo der ɓerne mum e wi'a: ‟Yaa Alla, mi yettii maa gam mi laataaki hande no himɓe horiiɓe, laatiiɓe wuyɓe, ɓe laataaki foonnitiiɓe, waɗooɓe jeenu, mi yettii maa gam mi laataaki hande jaɓoowo ceede faada oo ɗo.</verse>
				<verse number="12">Der asaweere fu, mii suumoo de ɗiɗi. Mii sutta jakka am der ko keɓumi fu.”</verse>
				<verse number="13">Jaɓoowo ceede faada on bo darii woɗɗi, o yiɗay baa ɓantugo gite o daara dow, amma o leesini hoore makko, o wi'i: «Yaa Alla, yurmam min laatiiɗo hakkeejo.»</verse>
				<verse number="14">Mii wi'a on, kanko, o laatinaama poonnitiiɗo o hootiri wuro makko, amma Farisaajo on heɓay. Gam mawninɗo hoore mum fu leesinte, leesinɗo hoore mum bo mawninte.</verse>
				<verse number="15">Himɓe waddani Yeesu sukahon petton gam o meema kon, amma no aahiiɓe makko yi'i ɓe, yanti e nyaasitoo ɓe.</verse>
				<verse number="16">Go Yeesu noddi ɓe wi'i: «Accee sukahon kon wara to am! To on kaɗee kon, gam iri maɓɓe *Laamaare Alla wonani.</verse>
				<verse number="17">E gooŋa batanmi on: mo jaɓay Laamaare Alla hande sukeel deenanel fu, waawataa ko naati der mayre pay.»</verse>
				<verse number="18">Hooreejo *Yahuduuɓe gom ƴami Yeesu wi'i: «Moodibbo geeto, ume haani mi waɗa go mi heɓa yonki tabitiiki?»</verse>
				<verse number="19">Yeesu toontii mo wi'i: «Gam ume ko aa noddammi geeto? Goɗɗo laataaki geeto to hinaa Alla tan.</verse>
				<verse number="20">Aa anni sariyaaji ɗii ɗo: Taa waɗu jeenu, taa waru neɗɗo, taa wujju, taa seeda fewre dow goɗɗo, teddin baaba maa e inna maa.»</verse>
				<verse number="21">Gorko on toontii mo wi'i: «Sariyaaji ɗii ɗon fu, mii jogii ɗum diga sukaaku am.»</verse>
				<verse number="22">No Yeesu nani ka wi'i mo: «Gootum tan jaccu maa, sippu jawdi maa fu, ceennanaa talakaaɓe ceede mum, den mum, a heɓan jawdi gonni der kammu, ɓaawo mum garaa tokkaa am.»</verse>
				<verse number="23">Amma no o nani boliiɗe ɗen, ɓerne makko biisi, gam o laati nun jom jawdiijo sanne.</verse>
				<verse number="24">No Yeesu yi'i no ɓerne makko biisorii, wi'i: «Eɗum saɗani jom jawdiiɓe naata der *Laamaare Alla.</verse>
				<verse number="25">Eɗum ɓuri hoyugo jeelooba wurtoroo der hinere baatal, dow naatugo jom jawdiijo der Laamaare Alla.»</verse>
				<verse number="26">Hettinaniiɓe mo wi'i: «Den mum, moy nun waawata ko hisi?»</verse>
				<verse number="27">Yeesu toontii wi'i: «Ko waɗataako e himɓe, waɗoto to Alla.»</verse>
				<verse number="28">Den Piyer wi'i: «Daa minon men acci ko men goodi fu, men tokkii maa.»</verse>
				<verse number="29">Yeesu wi'i ɓe: «E gooŋa batanmi on: To goɗɗo accii wuro mum, naa bo debbo mum, e miiraaɓe mum, e getti mum, e sukaaɓe mum, gam *Laamaare Alla,</verse>
				<verse number="30">o heɓan ko ɓuri ɗum ɗuuɗugo der wakkati kii ɗo, der wakkati garoowi bo, o heɓan yonki tabitiiki.»</verse>
				<verse number="31">Yeesu noddii aahiiɓe mum sappo e ɗiɗo wi'i ɓe: «Nani, en na'on yaha *Urusaliima, ton nun ko *annabiiɓe winnuno dow *Ɓii neɗɗo hebboyta.</verse>
				<verse number="32">Gam o wattete der juuɗe ɓe lenyi janani, ɓe jalan mo, ɓe toora mo, ɓe tuuta mo joode.</verse>
				<verse number="33">To ɓe piyidii mo ɓocci, ɓe bara mo. Den nyalaane tatawre, o fintan.»</verse>
				<verse number="34">Amma aahiiɓe makko faamay goɗɗum der ka o bati, haalaaji ɗi o fillanii ɓe fu suuɗani ɓe nun, ɓe annaa ko o yiɗi batango.</verse>
				<verse number="35">No Yeesu faanii Yeriko, bunɗo gom e jooɗii sera laawol e fiya bara.</verse>
				<verse number="36">O nani jama'aare e faloo, go o ƴami ɓe: «Ume nun waɗi?»</verse>
				<verse number="37">Go o bataa no Yeesu Nasaratuujo nun yawtata ɗon.</verse>
				<verse number="38">O bati e daane towne o wi'i: «*Ɓii Dawda, yurmam!»</verse>
				<verse number="39">Ardiiɓe mo e nyaasitoo mo e wi'a o jeeɗoo, amma o ɓeydi batugo dow o wi'i: «Ɓii Dawda, yurmam!»</verse>
				<verse number="40">Yeesu darii, wi'i ɓe gaddana mo ɗum. No bunɗo on faanii, Yeesu ƴami mo wi'i:</verse>
				<verse number="41">«Ume jiɗuɗaa mi waɗanee?» O toontii o wi'i: «Moodibbo, accu mi wunta.»</verse>
				<verse number="42">Go Yeesu wi'i mo: «Wuntu, goonɗinki maa faabake maa.»</verse>
				<verse number="43">Ɗon maa ɗon, o wunti, o tokkini Yeesu oo yetta Alla. No jama'aare yi'i ɗum, yanti e maanta Alla.</verse>
			</chapter>
			<chapter number="19">
				<verse number="1">Yeesu naati Yeriko, go oo falta der siire nen.</verse>
				<verse number="2">E wooduno gorko jom ceedeejo gom bi'eteeɗo Jakee, o laati nun mawɗo jaɓooɓe ceede faada.</verse>
				<verse number="3">Oo daarta yi'ugo moy nun woni Yeesu, amma o waaway gam sabbu jama'aare, o laati nun bo neɗɗo daɓɓo.</verse>
				<verse number="4">Go o doggi o ardii yeeso, o yahi o eencoy dow dundehi, gam heɓa o yi'a Yeesu, gam ɗon nun o yawtirta.</verse>
				<verse number="5">No Yeesu yottii nokkuure nen, tiggitii wi'i: «Jakee, jippa law, gam hanne wuro maa nun beeranmi.»</verse>
				<verse number="6">Jakee yawɗii jippii, jaɓɓii mo e seyo.</verse>
				<verse number="7">Yi'uɓe ɗum fu e dumbitoo e wi'a: «Neɗɗo on yahii weeroygo wuro hakkeejo!»</verse>
				<verse number="8">Jakee ummii darii yeeso Joomiraawo, wi'i: «Daa Joomiraawo, mi hokkan feccere jawdi am talakaaɓe, to mi ƴoyriino goɗɗo jaɓumi ceede mum, mi yoɓan ɗe joomum de naay.»</verse>
				<verse number="9">Yeesu wi'i mo: «Kisidam naatii der wuro ŋo hanne, gam neɗɗo oo laati nun bo mo lenyol Iburahiima.</verse>
				<verse number="10">Gam *Ɓii neɗɗo wari daartugo, hisina ko majji.»</verse>
				<verse number="11">Himɓe e hettinii ballaaji Yeesu, go ɓee miila *Laamaare Alla suppitinto nun ɗon maa ɗon, gam o faanake *Urusaliima.</verse>
				<verse number="12">Gam majjum o waɗani ɓe ballool ŋol ɗo o wi'i: «Neɗɗo gom mo lenyol tedduŋol nun yahi genni boɗɗuni gam o laamo, ɓaawo mum, o warta.</verse>
				<verse number="13">No o yawtata, o noddi gollotooɓe makko sappo, o hokki ɓe ceede kanŋeeri sappo, o wi'i ɓe: Baylitee ɗe hakko gartanmi.”</verse>
				<verse number="14">Amma himɓe genni makko e wanyi mo. Ɓe lili lilaaɓe bataa no ɓe jiɗaa neɗɗo on laamanoo ɓe.</verse>
				<verse number="15">No o laaminaa, o hooti wuro makko. O waɗi gollotooɓe makko ɓe o hokkunoo ceede ɓen noddee, gam o anna no moy maɓɓe fu waylitiri ɗe.</verse>
				<verse number="16">Arano wari, wi'i: ‟Joomiraawo, ceede maaɗa ɗen riibake ceede goɗɗe sappo.”</verse>
				<verse number="17">O wi'i mo: ‟Wooɗii, gollotooɗo geeto, gam a laatake koolaaɗo der huune pettum, laamana ci'e sappo.”</verse>
				<verse number="18">Gollotooɗo ɗiɗaɓo wari kanun bo, wi'i: “Joomiraawo, ceede maaɗa ɗen riibake ceede goɗɗe kanje joy.”</verse>
				<verse number="19">O bati mo o wi'i: “An bo, mi waɗii maa hooreejo dow ci'e joy.”</verse>
				<verse number="20">Gollotooɗo goɗɗo wari, wi'i: “Joomiraawo, ceede maaɗa nani ɗo, mi suuɗu ɗe nun der lincel,</verse>
				<verse number="21">e gooŋa mi hulii, gam a laati nun neɗɗo caɗuɗo. Aa etta ko a resay, aa rugga bo ko a aaway!”</verse>
				<verse number="22">Joomiraawo on wi'i mo: ‟Mi hiitorte e haala maa, an gollotooɗo kalluɗo, aa annunoo mi tagaaɗo caɗuɗo nun, mii etta ko mi resayno, mii rugga bo ko mi aawayno.</verse>
				<verse number="23">Too, noy waɗi go a wattay ceede am der banki? To mi wartiino mi jaɓanno ɗe e riiba!”</verse>
				<verse number="24">Go o bati tawaaɓe ɗon o wi'i: “Teetee ceede makko ɗen, kokkon ɗe mo ceede sappo.”</verse>
				<verse number="25">Ɓe bi'i mo: ‟Joomiraawo, oo woodi ko ceede sappo!”</verse>
				<verse number="26">O wi'i ɓe: ‟Gooduɗo nun hokketee, amma mo woodaa, baa ko woodi, teetete.</verse>
				<verse number="27">Wayɓe am ɓe jiɗaa mi laamanoo ɗum, gaddee ɓe ɗo yeeso am, kiison ɓe.”»</verse>
				<verse number="28">No Yeesu bati haalaaji ɗin heennyi, o ardii ɓe o yahi *Urusaliima.</verse>
				<verse number="29">No o faanii Baytifaaji e Baytaniya takkol waanne wi'eteene, waanne Jaytuuje, o lili aahiiɓe makko ɗiɗo.</verse>
				<verse number="30">O wi'i ɓe: «Jahee siire tawaane yeeso, to on jottake ton, on tawan babbel gom e haɓɓii, ŋel goɗɗo meeɗay ko waɗɗii. Pittee ŋel gaddon.</verse>
				<verse number="31">To goɗɗo ƴamii on: “Gam ume ko oon pitta ŋel,” bi'ee mo: “Joomiraawo nun bukaa ŋel.”»</verse>
				<verse number="32">Lilaaɓe ɓen yahi tawoy huune fu hande no Yeesu batirnoo ɓe.</verse>
				<verse number="33">No ɓe pittata babbel ŋel, joomiraaɓe maggel wi'i ɓe: «Gam ume ko oon pitta ŋel?»</verse>
				<verse number="34">Ɓe toontii: «Joomiraawo nun bukaa ŋel.»</verse>
				<verse number="35">Go ɓe jaarani ŋel Yeesu, ɓe jowi toggooje maɓɓe dow maggel, ɓe baɗɗini Yeesu.</verse>
				<verse number="36">Oo yaha, go himɓe e weƴƴita toggooje mum dow laawol.</verse>
				<verse number="37">No o faanii *Urusaliima, oo jippoo diga waanne Jaytuuje, aahiiɓe makko tokkinɓe mo fu, maati belɗum ɓerɗe, yanti e maanta Alla e daaɗe towɗe, gam haaynaareeji ɗi ɓe ji'i.</verse>
				<verse number="38">Ɓee bi'a: «Barke laatanoo laamiiɗo garoowo e inne Joomiraawo! Jam tawee dow kammu, tedduŋal laatanoo Alla towuɗo.»</verse>
				<verse number="39">*Farisaaɓe woɓɓe, tawaaɓe der jama'aare nen bati Yeesu wi'i: «Moodibbo, wi'u aahiiɓe maa jeeɗoo.»</verse>
				<verse number="40">Yeesu toontii ɓe wi'i: «To ɓe jeeɗake, kaaƴe batan!»</verse>
				<verse number="41">No Yeesu faanii *Urusaliima, holliri ni, o wulli gam mayri,</verse>
				<verse number="42">o wi'i: «To aa annuno an bo hanne ko hokketee jam? Amma jooni eɗum suuɗanii gite maaɗa!</verse>
				<verse number="43">Gam nyalaaɗe gom waranoyte, wayɓe maa mahan birniwol fiiltitinee, ɓe tummiree, ɓe ɓiɗɗee becce fu.</verse>
				<verse number="44">Ɓe pusete an e himɓe maa wonɓe caka maa, ɓe accantaa maa hayre dow hayre, gam a annitay wakkati Alla wari faabaago maa!»</verse>
				<verse number="45">Yeesu naatii der suudu Alla, go o yanti oo riiwa sippooɓe tawaaɓe ɗon,</verse>
				<verse number="46">oo wi'a ɓe: «Suudu am laati nun suudu du'aare. Amma onon, on gartirii ŋol suuɗorde wuyɓe!»</verse>
				<verse number="47">Yeesu e janŋina nyalaaɗe fu der suudu Alla. *Hooreeɓe limaamiiɓe e *moodiɓɓe tawreeta e dottiiɓe e daarta warugo mo.</verse>
				<verse number="48">Amma ɓe annaa no ɓe gaɗirta ɗum, gam himɓe fu e hettinanii mo e hakkillo.</verse>
			</chapter>
			<chapter number="20">
				<verse number="1">Der balɗe ɗen, Yeesu e janŋina himɓe der suudu Alla, e waajoo *linjiila, den hooreeɓe *limaamiiɓe e *moodiɓɓe tawreeta e *dottiiɓe wari,</verse>
				<verse number="2">wi'i mo: «Batu men, e baawɗe ɗey nun gaɗirtaa huune ɗum, naa bo, moy nun hokku maa baawɗe majjum?»</verse>
				<verse number="3">Yeesu toontii ɓe wi'i: «Min bo mi ƴaman on haala goota, toontee am.</verse>
				<verse number="4">*Batisi Yuhaana waɗata, to Alla o heɓi ɗum naa to himɓe?»</verse>
				<verse number="5">Amma ɓe baddi hakkune maɓɓe ɓe bi'i: «To en toontake: ‟Alla nun,” o ƴaman en no waɗi ko en goonɗinay Yuhaana?</verse>
				<verse number="6">Amma to en toontake: ‟himɓe nun liloy mo,” ɓe paɗɗan en kaaƴe, ɓe bara, gam himɓe fu e anni Yuhaana laati nun annabiijo.»</verse>
				<verse number="7">Go ɓe toontii ɓe bi'i: «Men annaa diga toy nun o heɓi ɗum.»</verse>
				<verse number="8">Yeesu wi'i ɓe: «Min bo, mi batataa on e baawɗe ɗey nun gaɗiranmi ɗum.»</verse>
				<verse number="9">Ɓaawo mum, Yeesu waɗani himɓe ballool ŋol ɗo wi'i: «Goɗɗo nun aawi innabooje mum, o yowani ɗe woɓɓe junŋo, o yawti genni, gam o ɓooyaa ton.</verse>
				<verse number="10">No wakkati ɓorol innabooje yottii, o lili maccuɗo makko to yowanaaɓe gesa ŋan, gam ɓe kokka mo ko haanani mo der ɓiɓɓe gesa makko. Amma yowanaaɓe gesa ŋan fiyi mo, riiwi juuɗe baanji.</verse>
				<verse number="11">Jom gesa ŋan lilitii kade maccuɗo mum goɗɗo, amma yowanaaɓe ɓen fiyi oo ɗon bo, yenni mo, tarbi mo juuɗe baanji.</verse>
				<verse number="12">O lili kade maccuɗo tataɓo, oo ɗon bo, ɓe nawni ɗum, ɓe diiwi ɗum.</verse>
				<verse number="13">Jom gesa wi'i: ‟Noy gaɗanmi? Mi lilan ɓiɗɗo am jiɗaaɗo, tokka oo ɗon kan, ɓe teddinan ɗum.”</verse>
				<verse number="14">Amma no yowanaaɓe gesa ŋan holliri mo, ɓe bi'ontiri hakkune maɓɓe: “On ji'ay ɗo donoowo gesa ŋan, en baree mo, gam donen ŋa.”</verse>
				<verse number="15">Go ɓe bari mo, ɓe etti ɓe boppi yaasi gesa.» Ume nun jom gesa ŋan waɗanta ɓe?</verse>
				<verse number="16">«O waran o halka yowanaaɓe gesa ŋan, o yowana ŋa woɓɓe.» No jama'aare nani haala kan, ɓe bi'i: «To iri majjum laato!»</verse>
				<verse number="17">Amma Yeesu daari ɓe wi'i: «Ume nun haala binni nii ɗo fillitii? Hayre ne mahooɓe woppi, kayre nun laatii jogiine maadi.»</verse>
				<verse number="18">Januɗo dow hayre nen muunyitinto, to ne yantii goɗɗo bo, ne muunyitan mo.</verse>
				<verse number="19">Hooreeɓe *limaamiiɓe e *moodiɓɓe tawreeta, e daarta no nanŋirta Yeesu der wakkatiire nen, gam ɓee anni kamɓe nun o waɗani ballool ŋol, amma ɓee kula jama'aare.</verse>
				<verse number="20">Go ɓee kakkilani mo, ɓe lili himɓe woɓɓe nanditinɓe ko'e mum hande himɓe yeeɓɓe, gam ɓe keɓa ɓe nanŋa mo der haala makko, ɓe gatta der juuɗe hiitotooɓe e mawɓe genni.</verse>
				<verse number="21">Ɓe ƴami mo haala kaa ɗo ɓe bi'i: «Moodibbo, emen anni ko batataa e ko janŋintaa fu, laati nun deydey, gooŋa nun janŋinirtaa laawol Alla, a ɓurontirtaa bo himɓe.</verse>
				<verse number="22">Batu men, sariya hokkii laawol men joɓa laamiiɗo Roma ceede faada naa to men joɓu?»</verse>
				<verse number="23">Amma Yeesu faanti dabare maɓɓe, go toontii ɓe, wi'i:</verse>
				<verse number="24">«Kollee am ceede ɗen. Foto moy e inne moy nun winnaa ɗon?» Ɓe toontii: «Laamiiɗo Roma.»</verse>
				<verse number="25">Den Yeesu wi'i ɓe: «To non, kokkee laamiiɗo Roma ko laatanii ɗum, kokkon Alla bo ko laatanii ɗum.»</verse>
				<verse number="26">Ɓe tampi ko nanŋi mo dow haala makko yeeso jama'aare. Amma toontol makko haaynii ɓe, go ɓe jeeɗii.</verse>
				<verse number="27">Woɓɓe der Sadukiiɓe yeddooɓe pintol maayɓe wari to Yeesu. Ɓe ƴami mo ɓe bi'i:</verse>
				<verse number="28">«Moodibbo, nani ɗo ko Muusa umuri men: ‟To goɗɗo ɓaŋii debbo, go maayii rinday e makko, sey minnyiiko naatta debbo on, rinda mo sukaaɓe, gam o darnana mawniiko maayuɗo lenyol.”</verse>
				<verse number="29">Non non nun rindaaɓe jeeɗiɗo gom wonno. Arano ɓaŋi debbo, maayi, accay suka.</verse>
				<verse number="30">Ɗiɗaɓo naatti debbo on,</verse>
				<verse number="31">tataɓo bo, nonnon, faa ɓe fu jeeɗiɗo ɓe maayidi, ɓe dinday e debbo on.</verse>
				<verse number="32">Ɓaawo maɓɓe ɓe fu, debbo on bo maayi.</verse>
				<verse number="33">Nyalaane maayɓe fintoyta, moy nun e maɓɓe o laatoyto debbo mum? Gam ɓe fu jeeɗiɗo ɓe koowiino mo!»</verse>
				<verse number="34">Yeesu toontii ɓe wi'i: «Himɓe duuniyaaru nuu ɗo e hoowa e hoowee bo,</verse>
				<verse number="35">amma daaraaɓe fotii fintineego, naata der duuniyaaru nu jaaŋo, hoowataa, hoowataake bo.</verse>
				<verse number="36">Ɓe maayataa kade gam ɓe nandan hande malaykaaɓe, ɓe laatoto ɓiɓɓe Alla, gam ɓe pintinaama diga maayde.</verse>
				<verse number="37">Der haala huuraare jaɓoore yiite, Muusa e hoore mum hollitii no pintol maayɓe na'on. No o hokki Joomiraawo inne, ‟Alla Iburahiima, Alla Isiyaaku e Alla Yaakuubu.”»</verse>
				<verse number="38">Nani Alla laataaki Alla maayuɓe, amma Alla wuuruɓe, gam makko ɓe fu ɓe buuri.</verse>
				<verse number="39">Woɓɓe der *moodiɓɓe tawreeta toonti wi'i: «Moodibbo, deydey nun batuɗaa ɗon.»</verse>
				<verse number="40">Ɓe cuusay kade ko ƴami mo gokka.</verse>
				<verse number="41">Yeesu wi'i ɓe: «Noy ɗum waɗi ko *Almasiihu e noddee *Ɓii Dawda?</verse>
				<verse number="42">Gam Dawda e hoore mum batii der dewtere Jabuura wi'i: ‟Joomiraawo batii Joomiraawo am wi'i: Jooɗa junŋo am nyaamo,</verse>
				<verse number="43">faa mi waɗa wayɓe maa laatoo jowirɗum koyɗe maa.”</verse>
				<verse number="44">To Dawda noddii mo ‟Joomiraawo,” noy o laatortoo ɓiyiiko?»</verse>
				<verse number="45">Den himɓe fu e hettinanii Yeesu, go o bati aahiiɓe makko o wi'i:</verse>
				<verse number="46">«Kakkilanee *moodiɓɓe tawreeta, yiɗuɓe woositaago e ɓornori toggooje juuɗɗe, ɓee jiɗi sanneego der jayri to himɓe hawritintoo, ɓee jiɗi bo kittaaje arandeeje der juulirɗe e der nyaamirɗe fu.</verse>
				<verse number="47">Ɓee teeta ko rewɓe gowniiɓe woodi fu, ɓee gaɗa du'aaje juuɗɗe gam ɓe ji'ee. Ɓe keɓan kiita ɓurka mawnugo.»</verse>
			</chapter>
			<chapter number="21">
				<verse number="1">Yeesu ɓanti gite go o yi'i jom ceedeeɓe e watta dokke mum der nokkuure to ceede wattetee.</verse>
				<verse number="2">Den o yi'i debbo gowniijo talakaajo gom e watta ceeron petton ɗiɗon.</verse>
				<verse number="3">O wi'i: «E gooŋa batanmi on, debbo gowniijo talakaajo on, wattii ceede ɓuri ɓee to fu.</verse>
				<verse number="4">Gam horiiɓe fu, wattu nun ceede ɗe ɓe bukaaka, amma kanko, der talakaaku makko, o wattii ceede ɗe o woodi oo rentorii fu.»</verse>
				<verse number="5">Himɓe woɓɓe e batana suudu Alla e no nu wooɗiniraa e kaaƴe booɗɗe, e dokke ɗe Alla hokkaa, go Yeesu wi'i:</verse>
				<verse number="6">«Ko ji'oton ɗo fu, nyalaane gom waraan baa hayre yowataako dow wonne, ɗum fu ɗum birgitinte.»</verse>
				<verse number="7">Ɓe ƴami mo ɓe bi'i: «Moodibbo, dey nun ɗum waɗoyta? Maane ney nun hollitoyta wakkati ɗum waɗoyta?»</verse>
				<verse number="8">Yeesu toontii ɓe, wi'i: «Kakkilee, to on accee goɗɗo jammoo on, gam himɓe ɗuuɓɓe waraan e inne am wi'a kan woni *Almasiihu. Wakkati on yottake du ko! Amma to on tokkee ɓe.</verse>
				<verse number="9">To on nananii konuuji e fitina, to on kulee, sey ɗum ɗon wara taw, amma keenyol duuniyaaru bane ɗon taw.»</verse>
				<verse number="10">Go o ɓeydi kade o wi'i: «Lenyi ummontirto hawre, laamu ummanto laamu,</verse>
				<verse number="11">leydi dimmoto sanne, der nokkuuje goɗɗe bo, masiibooji e rafooji waɗan, kujje kunniiɗe e maaneeji mawɗi laatoto dow kammu.</verse>
				<verse number="12">Amma ko huune ɗum fu laatoo, on nanŋete, tooreɗon, jaareɗon kiiteɗon der cuuɗi juulirɗe, ɓaawo mum, on maɓɓete der kasu, jaareɗon yeeso laamiiɓe e mawɓe genni gam inne am.</verse>
				<verse number="13">Kanjum nun hokkata on laawol seedanaago inne am.</verse>
				<verse number="14">To on miilee der ɓerɗe mooɗon to noy burtortoɗon, e kaye batoyton.</verse>
				<verse number="15">Gam mi hokkan on haala ka batoyton, e hakkillo ŋo wayɓe mon fu waawataa ko salii naa bo yeddi.</verse>
				<verse number="16">Saareeji mon, e rindaaɓe mon, e wondaaɓe mon, e banniraaɓe mon fu jammoto on, ɓe baran woɓɓe mon.</verse>
				<verse number="17">Himɓe fu wanyan on gam inne am.</verse>
				<verse number="18">Amma baa gaasayel hoore mon gootel halkataa.</verse>
				<verse number="19">E tinnaare mooɗon, on kisinan yonkiiji mon.»</verse>
				<verse number="20">«To on ji'ii haɓooɓe konu, e fiiltitii *Urusaliima, paamee no wakkati muunyitol maggol faanake.</verse>
				<verse number="21">Den mum, tawaaɓe Yahudiya dogga yaha dow baalle, tawaaɓe Urusaliima bo dogga wurtoo, wonɓe der gennihon petton bo to wittu der wanŋarde.</verse>
				<verse number="22">Gam nyalaaɗe ɗen laati nun nyalaaɗe wattaago, heɓa ko dewte batunoo fu hebba.</verse>
				<verse number="23">Bone laatanto rewɓe gaamɓe e musinteeɓe der nyalaaɗe ɗen! Gam ɓillaare mawne laatoto dow leydi nin, e mone Alla dow himɓe mayri.</verse>
				<verse number="24">Ɓe bariroyte e kaafaaje, ɓe jaarete ɓe maɓɓee der leyɗe fu, lenyi janani yaaɓan Urusaliima faa wakkati majji hebba.»</verse>
				<verse number="25">«Alaamaaji laatoyto dow naaŋe e lewru, e der koode. Dow leydi bo, hakkillooji himɓe ummoto faa ɓe annataa ko ɓe gaɗata gam rimmo diyam maayo e galmaaji mum.</verse>
				<verse number="26">Kulol waran himɓe, to ɓee miilana ko waranoyta duuniyaaru, gam baawɗeeji gonuɗi dow kammu dimmete.</verse>
				<verse number="27">Den mum, on ji'an *Ɓii neɗɗo e wara der duula e baawɗe mawɗe, e tedduŋal.</verse>
				<verse number="28">To ɗum ɗon fuɗɗii waɗugo, poortee, ɓanton ko'e, gam kisidam mon faanake.»</verse>
				<verse number="29">Den Yeesu waɗani ɓe ballool ŋol ɗo, wi'i: «Daaree ibbi e leɗɗe koriiɗe fu.</verse>
				<verse number="30">To on ji'ii baafe majje fuɗɗii wilitingo, oon anni onon e ko'e mon no wakkati seetto faanake.</verse>
				<verse number="31">Hande nun bo, to on ji'ii huune ɗum e waɗa, annee no *Laamaare Alla faanake.</verse>
				<verse number="32">E gooŋa batanmi on, himɓe jaamanuuru nuu ɗo maayidintaa, go ɗum fu ɗum waɗa.</verse>
				<verse number="33">Kammu e leydi yawtan, amma haala am yawtataa faa abada.»</verse>
				<verse number="34">«Kakkilanee ko'e mon! To on accee nyaamduuji juulɗe, e jaranji, e miilooji duuniyaaru hebba ɓerɗe mon gam to nyalaane nen juhu on.</verse>
				<verse number="35">Gam ne waran dow himɓe woniiɓe der duuniyaaru ɗo fu hande pittol.</verse>
				<verse number="36">Gam majjum to on ɗaane, du'ee wakkati fu, gam keɓon semme daɗugo huune ko warata fu, keɓon bo daraago yeeso *Ɓii neɗɗo.»</verse>
				<verse number="37">Nyalooma, Yeesu e janŋina der suudu Alla, jemma bo, oo yaha oo waala dow waanne wi'eteene ‟waanne Jaytuuje.”</verse>
				<verse number="38">Go himɓe fu e dawaa e wara to makko der suudu Alla, e hettinanii mo.</verse>
			</chapter>
			<chapter number="22">
				<verse number="1">No juulɗe peen ko *ƴuufinaaka bi'eteeɗe *Paska faanii,</verse>
				<verse number="2">hooreeɓe *limaamiiɓe e *moodiɓɓe tawreeta e daarta laawol no warirta Yeesu, amma ɓee kula himɓe.</verse>
				<verse number="3">Den Seyɗan naati der Yahuuda bi'eteeɗo Iskariyot, gooto der aahiiɓe sappo e ɗiɗo.</verse>
				<verse number="4">O yahi o baddoy e hooreeɓe limaamiiɓe e mawɓe reenuɓe suudu Alla, dow no o wattirta Yeesu der juuɗe maɓɓe.</verse>
				<verse number="5">Ɗum weli ɓe, go ɓe nannantiri ɓe kokka mo ceede.</verse>
				<verse number="6">Yahuuda nootii, yanti e daarta laabi no jammorto Yeesu, to himɓe annu.</verse>
				<verse number="7">Nyalaane juulɗe peen ko ƴuufinaaka, der ne ɓe boowi hiisugo jawgihon *Paska yottii.</verse>
				<verse number="8">Yeesu lili Piyer e Yuhaana, wi'i ɓe: «Jahee ciryanoɗon en Paska gam nyaamen.»</verse>
				<verse number="9">Ɓe ƴami mo ɓe bi'i: «Toy jiɗuɗaa men ciryoo ɗum?»</verse>
				<verse number="10">O wi'i ɓe: «Daaree, to on naatii der siire, gorko dooniiɗo faanu diyam fottan e mon, tokkee mo faa der wuro ŋo o naatata,</verse>
				<verse number="11">den, bi'on jom wuro ŋon: ‟Moodibbo e ƴamee: Toy suudu to kanko e aahiiɓe makko ɓe nyaamata hiraane Paska?”</verse>
				<verse number="12">O hollan on suudu dowrowol manŋol moƴƴinaaŋol, ton nun ciryotoɗon ka.»</verse>
				<verse number="13">Ɓe jawti, ɓe tawoy huune fu hande no Yeesu batirnoo ɓe, go ɓe ciriyii ton hiraane Paska.</verse>
				<verse number="14">No wakkati yottii, Yeesu wari jooɗii e nyaamida e lilaaɓe mum.</verse>
				<verse number="15">O wi'i ɓe: «Mii yiɗuno sanne mi nyaamda nafa *Paska ka e mon ko mi tooro.</verse>
				<verse number="16">Gam mii bata on, mi nyaamataa Paska ka kade, faa de ko ka fillitii hebba der *Laamaare Alla.»</verse>
				<verse number="17">O etti jarirgel, o yetti Alla o wi'i: «Jaɓee, ceenniron hakkune mon.</verse>
				<verse number="18">Gam mii bata on, diga jooni, mi yarataa kade jaram innabohi faa Laamaare Alla wara.»</verse>
				<verse number="19">Ɓaawo majjum, o etti peen, o yetti Alla, o ŋappiti, o hokki ɓe, o wi'i: «Ɗum ɗo laatii ɓannu am kokkaaŋol gam mooɗon. Gaɗee ɗum oon ciwtirorammi.»</verse>
				<verse number="20">No ɓe nyaandi ɓe keenyi, o etti jarirgel o hokki ɓe, o wi'i: «Jarirgel ŋel ɗo laatii alkawal kesal ŋal Alla tabbitinirta e ƴiiƴam am, deƴƴitintooɗam gam mooɗon.</verse>
				<verse number="21">Amma daaree, jammotooɗo am na'on e nyaamida e am.</verse>
				<verse number="22">E gooŋa, *Ɓii neɗɗo na'on foonni maayoygo hande no Alla resiri, amma bone laatanto jammotooɗo mo!»</verse>
				<verse number="23">Go ɓe janti ɓee ƴanƴantira to moy nun hakkune maɓɓe waɗata ɗum.</verse>
				<verse number="24">Den, jeddi ummii hakkune aahiiɓe ɓen dow moy nun laatotoo ɓuruɗo mawnugo caka maɓɓe.</verse>
				<verse number="25">Yeesu wi'i ɓe: «Laamiiɓe leyɗe e dawrana himɓe mum e semme, wooduɓe baawɗe bo, e daarta noddeego himɓe yeeɓɓe.</verse>
				<verse number="26">Amma onon, non non bane, ɓuruɗo manŋu hakkune mon, sey joomum laatoo hande ɓuruɗo faanɗugo, ardiiɗo bo, sey laatoo gollantooɗo horiiɓe.</verse>
				<verse number="27">Moy ɓuri manŋu? Jooɗiiɗo e nyaama naa jaggotooɗo? Hinaa ba jooɗiiɗo e nyaama nun? Amma min, mi na'on hakkune mon hande jaggiiɗo!</verse>
				<verse number="28">Onon, on accay am der tooraaji am,</verse>
				<verse number="29">gam majjum, hande no *Baaba hokkirimmi *Laamaare, hande nun min bo, kokkirmi on ne.</verse>
				<verse number="30">Den mum, on nyaaman, jaron, jooɗoɗon dow kittaal laamaare am, kiitoɗon lenyi Isira'iilaaɓe sappo e ɗiɗi.»</verse>
				<verse number="31">Joomiraawo wi'i: «Simon, Simon, *Seyɗan eelii wesa on hande gawri.</verse>
				<verse number="32">Amma mi du'anake maa gam to goonɗinki maa heennya. An, to a wittoy to am, semmiɗin banniraaɓe maa.»</verse>
				<verse number="33">Piyer wi'i mo: «Joomiraawo, mii siriyii naatidingo e maa der kasu, e maayidingo e maa bo.»</verse>
				<verse number="34">Yeesu toontii mo wi'i: «Mii batee, Piyer, jakaraari joggataa hanne, go jeddaa am faa de tati bi'aa a annaa am.»</verse>
				<verse number="35">Den Yeesu wi'i ɓe: «No lilunoomi on on jogaaki ceede e bogooru e paɗe, on dullii goɗɗum na?» Ɓe toontii: «Men dullay goɗɗum.»</verse>
				<verse number="36">Den, o wi'i ɓe: «Amma jooni, gooduɗo ceede fu etta, non bo gooduɗo bogooru fu etta nu, mo walaa kaafahi fu, sippa toggoore mum soodira ki.</verse>
				<verse number="37">Gam mii bata on. Sey haala binnaaka kaa fu hebba dow am: ‟O lintaama hakkune waɗooɓe ko halli.” Ko bataa dow am fu hebban.»</verse>
				<verse number="38">Aahiiɓe makko wi'i mo: «Joomiraawo, nani ɗo kaafaaje ɗiɗi.» O toontii: «Heƴii.»</verse>
				<verse number="39">Yeesu wurtii, yahi dow waanne Jaytuuje, hande no o woowunoo, aahiiɓe makko tokki mo.</verse>
				<verse number="40">No o yottii nokkuure nen, o wi'i ɓe: «Du'ee, gam to on naatee der jarbeeji.»</verse>
				<verse number="41">O woɗɗodii ɓe seɗɗa hande jaka faɗɗande hayre, o jiccii oo du'oo,</verse>
				<verse number="42">oo wi'a: «*Baaba, to aa yiɗi, woɗɗinanam jarirgel toora ŋel, amma ko jiɗuɗaa laatoo, hinaa ko jiɗum.»</verse>
				<verse number="43">Den malaykaajo gom suppitanii mo diga kammu, gam semmiɗina mo.</verse>
				<verse number="44">[No biisere ɓerne sattani mo, o du'ii e tinnaare, ko guli makko waylitii hande toɓɓe ƴiiƴam, e sinta e leydi]</verse>
				<verse number="45">No o du'odii, o ummi o witti to aahiiɓe makko, o tawi ɓee ɗaani sabbu biisere ɓerɗe.</verse>
				<verse number="46">O wi'i ɓe: «Gam ume ko oon ɗaani? Ummee, du'ee, gam to on naatee der jarbeeji.»</verse>
				<verse number="47">O heennyay batugo, go jama'aare suppitoy, Yahuuda, gooto der aahiiɓe sappo e ɗiɗo, e ardoy ɓe, o ɓattii Yeesu gam o mammiloo ɗum.</verse>
				<verse number="48">Amma Yeesu wi'i mo: «Yahuuda, e mammilaaɗe nun jammortoɗaa *Ɓii neɗɗo?»</verse>
				<verse number="49">No yaadiiɓe Yeesu yi'i ko yiɗi waɗugo, ɓe ƴami mo ɓe bi'i: «Joomiraawo, men peƴƴa ɓe kaafaaje na?»</verse>
				<verse number="50">Ko gooto maɓɓe feƴƴi maccuɗo hooreejo *Limaamiiɓe, wudditi nowru nyaamowol.</verse>
				<verse number="51">Amma Yeesu wi'i ɓe: «Accee, heƴii non non.» O meemi nowru neɗɗo on, o nyawti ɗum.</verse>
				<verse number="52">Go Yeesu bati hooreejo limaamiiɓe, e mawɗo reenuɓe suudu Alla, e *dottiiɓe waruɓe nanŋugo mo, o wi'i: «Gam ume garuɗon e kaafaaje, e cabbi, hande gujjo nun daartoton?</verse>
				<verse number="53">Baadey bane gondumi e mooɗon der suudu Alla go on daartay nanŋugo am? Amma wakkatiire nee ɗo nun laatii ne mon, e baawɗe niwre.»</verse>
				<verse number="54">No ɓe nanŋi Yeesu, ɓe jaari der wuro hooreejo *Limaamiiɓe, Piyer e tokki ɓawɓawre.</verse>
				<verse number="55">Duɗal gom e huɓɓaa caka fageere wuro, himɓe e jooɗi e aytinii, go Piyer jooɗii hakkune maɓɓe.</verse>
				<verse number="56">Go korɗo debbo gom yi'i mo, oo jooɗii ley yiite, go tiggi mo gite, wi'i: «Neɗɗo oo ɗo bo e wondunoo e makko!»</verse>
				<verse number="57">Amma Piyer yeddi mo wi'i: «Debbo, mi annaa mo.»</verse>
				<verse number="58">No ɓeydii seɗɗa, goɗɗo yi'i mo kade, wi'i: «An bo aa gooto maɓɓe nun!» Amma Piyer toontii mo wi'i: «Aawo, mi laataaki gooto maɓɓe.»</verse>
				<verse number="59">Kade no jaka yanne woore waɗi, goɗɗo wi'i e semme: «Din din neɗɗo oo e wondunoo e makko, Galilinkeejo nun du.»</verse>
				<verse number="60">Amma Piyer toontii wi'i: «Mi faamaay ko jiɗuɗaa batugo.» Wakkati o bati ka, den jakaraari joggi.</verse>
				<verse number="61">Joomiraawo yeeƴitii daari Piyer, den Piyer siwtori ka Joomiraawo batunoo ɗum: «Go jakaraari joga hanne, a wi'an de tati a annaa am.»</verse>
				<verse number="62">Den Piyer wurtii wulli bojji kaaɗuɗi.</verse>
				<verse number="63">Himɓe reenuɓe Yeesu e jala mo, e fiya mo,</verse>
				<verse number="64">ɓee kooma yeeso makko, den ɓee ƴama mo ɓee bi'a: «Tinta, moy nun fiyu maa?»</verse>
				<verse number="65">Go ɓee jenna mo jennooje naawuɗe.</verse>
				<verse number="66">No weeti, *dottiiɓe *Yahuduuɓe e hooreeɓe *Limaamiiɓe e *moodiɓɓe tawreeta hawritii. Ɓe gaɗi Yeesu waddaa yeeso waalde maɓɓe dawroore mawne,</verse>
				<verse number="67">go ɓe ƴami mo ɓe bi'i: «To an woni *Almasiihu, batu men.» O toontii ɓe o wi'i: «To mi batii on bo, on goonɗintaa,</verse>
				<verse number="68">to bo mi ƴamii on haala on toontataako am.</verse>
				<verse number="69">Amma diga jooni, *Ɓii neɗɗo jooɗoto nyaamo Alla mo baawɗe.»</verse>
				<verse number="70">Go ɓe fu ɓe bi'i: «A laati nun den *Ɓiɗɗo Alla na?» O toontii ɓe o wi'i: «On batii ka, nun nun laatiimi.»</verse>
				<verse number="71">Ko ɓe bi'i: «En bukaaka kade seedeejo! Enen e ko'e men en nanii ka o bati e hunnuko makko.»</verse>
			</chapter>
			<chapter number="23">
				<verse number="1">Ɓe fu ɓe ummii, ɓe jaari Yeesu yeeso Pilaatu.</verse>
				<verse number="2">Ɓe janti ɓee gaccoo mo ɓee bi'a: «Men tawii neɗɗo oo, e laawa himɓe amen, oo haɗa ɓe to ɓe joɓu laamiiɗo Roma ceede faada, go oo wi'a kanko nun laatii *Almasiihu laamiiɗo.»</verse>
				<verse number="3">Pilaatu ƴami mo: «An woni laamiiɗo *Yahuduuɓe na?» Yeesu toontii mo wi'i: «A batii ka.»</verse>
				<verse number="4">Pilaatu bati hooreeɓe *Limaamiiɓe, e jama'aare wi'i: «Mi yi'ay gacce gom der neɗɗo oo.»</verse>
				<verse number="5">Amma ɓe bati kade e semme, ɓe bi'i: «O laawan nun himɓe e janŋinol makko. O fuɗɗay maa diga *Galili, o tokki faa e Yahudiya, faa o yottii ɗo.»</verse>
				<verse number="6">No Pilaatu nani boliiɗe ɗen, ƴami: «Naa neɗɗo on laati nun mo *Galili?»</verse>
				<verse number="7">No o nani Yeesu ƴiway maa diga jeyde *Eroodu, o lildi mo to makko gam wakkati mum Eroodu na'on *Urusaliima.</verse>
				<verse number="8">No Eroodu yi'i Yeesu, ɗum weli ɗum sanne, gam diga ko ɓooyi oo yiɗuno yi'ugo mo, gam oo nana bateteeka dow makko. Oo miijunoo Yeesu waɗan kaayniiɗum gom, o yi'a.</verse>
				<verse number="9">O ƴami mo haalaaji ɗuuɗɗi, amma Yeesu toontaaki mo gokka.</verse>
				<verse number="10">Hooreeɓe *Limaamiiɓe e *moodiɓɓe tawreeta tawaaɓe ɗon, e gaccoo mo sanne.</verse>
				<verse number="11">Eroodu e soogeeji mum jali mo jaleeɗe yawaare, ɓe jaanci mo, no ɓe keennyi, ɓe ɓornini mo toggoore wooɗune, ɓe bittini mo to Pilaatu.</verse>
				<verse number="12">Nyaanne mum, Eroodu e Pilaatu weldi, gam ɓe beldaano.</verse>
				<verse number="13">Pilaatu hawriti hooreeɓe *Limaamiiɓe e mawɓe, e himɓe genni fu</verse>
				<verse number="14">O wi'i ɓe: «On gaddanii am neɗɗo oo, bi'uɗon o laawan nun himɓe. Gooŋa! Mi ƴamii mo haalaaji yeeso mon, mi tawii bo o walaa gacce dow ko gaccortoɗon mo fu.</verse>
				<verse number="15">*Eroodu bo yi'ay gacce gom dow makko, gam o lilditake en mo. Neɗɗo oo waɗay gacce gom potuɗe warugo mo.</verse>
				<verse number="16">Gam majjum, mi accan o fiyee o yoofee.» [</verse>
				<verse number="17">De juulɗe waɗi fu, doole nun o yoofana ɓe nanŋaaɗo gooto.]</verse>
				<verse number="18">Amma ɓe janti ɓee kuuɓa ɓe fu, ɓee bi'a: «Waru mo, joofanaa men Barabbas!»</verse>
				<verse number="19">Barabbas maɓɓano nun gam hawre gom waɗii der siire, e gam o warii neɗɗo.</verse>
				<verse number="20">Pilaatu wanyayno yoofa Yeesu, gam mum o baddi kade jama'aare.</verse>
				<verse number="21">Amma ɓe fu, ɓee kuuɓa e semme ɓee bi'a: «Tiggu mo dow palaaŋal! Tiggu mo dow palaaŋal!»</verse>
				<verse number="22">Pilaatu etti haala de tatawre wi'i ɓe: «Baadi bonni niye nun o waɗi? Min, mi yi'ay gacce dow makko accooje o waree. Mi accan o fiyee ɓocci, den mum mi yoofa mo.»</verse>
				<verse number="23">Amma faa hanne, ɓe janti ɓee kuuɓa e semme, ɓee bi'a, sey o tiggee dow palaaŋal, go Pilaatu tampi kuuɓaali maɓɓe.</verse>
				<verse number="24">Pilaatu resi hokka ɓe laawol ɓe gaɗa ko ɓe jiɗi.</verse>
				<verse number="25">O yoofitani ɓe maɓɓanooɗo gam hawre e barki neɗɗo mo ɓe jiɗi yoofee, amma o hokki ɓe Yeesu ɓe gaɗaa ko ɓe jiɗi.</verse>
				<verse number="26">No ɓe jawtinta Yeesu, ɓe nanŋi neɗɗo gom mo Sirene, bi'eteeɗo Simon, e ƴiwoy debeeje. Ɓe doonini mo palaaŋal Yeesu, oo tokkini ɓe.</verse>
				<verse number="27">Jama'aare ɗuunne e tokki mo, der maɓɓe, rewɓe e wulla, e wooytoo gam Yeesu.</verse>
				<verse number="28">Yeesu yeeƴitii far to maɓɓe wi'i: «Rewɓe *Urusaliima, to on bullee gam am, bullanee ko'e mon, e sukaaɓe mon.</verse>
				<verse number="29">Daaree! Nyalaaɗe waraan de wi'oytee: “Barke laatanto rewɓe rimarɓe, ɓe rimay daɗey, e ɓe suka musinay!”</verse>
				<verse number="30">Den mum, himɓe yantan e wi'a: ‟Baalle, janee dow amen!‟ tepaaje bo: ‟Cuuɗee men!”</verse>
				<verse number="31">Gam to leggal keccal waɗanaama non non, ume tawoyta leggal joorŋal?»</verse>
				<verse number="32">Der wakkatiire nen, himɓe ɗiɗo halluɓe gom bo e yaaree gam waridee e Yeesu.</verse>
				<verse number="33">No ɓe jottii e nokkuure wi'eteene Le'al hoore, ɓe tiggi ɗon Yeesu dow palaaŋal. Ɓe tiggi himɓe ɗiɗo ɓen bo, gooto nyaamo makko, gooto bo nano makko.</verse>
				<verse number="34">Yeesu wi'i: «*Baaba, yaafana ɓe gam ɓe annaa ko ɓe gaɗata.» Go ɓe ceenniri gineeji makko hakkune maɓɓe e fiɗugo tete.</verse>
				<verse number="35">Jama'aare darii e daara, amma hooreeɓe *Yahuduuɓe kan e jala mo, e wi'a: «O faabake woɓɓe, o faaboo hoore makko bo, to o laati nun *Almasiihu, mo Alla suɓi!»</verse>
				<verse number="36">Soogeeji bo ɓattii e jaanca mo, ɓe kokki mo diyam lammuɗam,</verse>
				<verse number="37">ɓe bi'i: «To an woni laamiiɗo *Yahuduuɓe, faaba hoore maa!»</verse>
				<verse number="38">Boliiɗe ɗee ɗo e winnaa dow palaaŋal to ɓe tiggi mo: «Oo ɗo woni laamiiɗo Yahuduuɓe.»</verse>
				<verse number="39">Halluɓe ɓen gooto mum, tiggidaaɗo e Yeesu, yenni mo, wi'i: «A laataaki woni *Almasiihu? Faaba hoore maa, paaboɗaa men!»</verse>
				<verse number="40">Amma gooto makko kayii mo wi'i: «A hulataa woni Alla, an keɓuɗo kiita goota e makko?</verse>
				<verse number="41">Enen, kiita men laati nun deydey, gam ko gaɗuɗen nun joɓeteɗen, amma kanko, o waɗay ko halli gom.»</verse>
				<verse number="42">Go o wi'i: «Yeesu, siwtoram to a wittii der *Laamaare maa.»</verse>
				<verse number="43">Yeesu toontii mo wi'i: «E gooŋa batan maa mi: Hanne, a wondan e am der aljanna.»</verse>
				<verse number="44">Caka nyalooma niwre waɗi der leydi nin fu, faa yottii yanne tati kiikiiɗe.</verse>
				<verse number="45">Naaŋe niɓɓi, go wudere maɓɓiranoone dammugal suudu Alla serkitii caka caka.</verse>
				<verse number="46">Go Yeesu halɓi e semme wi'i: «*Baaba, mi wattii yonki am der juuɗe maa.» No o batidi ka, o maayi.</verse>
				<verse number="47">Soogeeru Roma gom nu ɓoggi, no yi'i ko waɗi, teddini Alla, wi'i: «Din din, neɗɗo oo laati nun poonnitiiɗo.»</verse>
				<verse number="48">Jama'aare warunoone gam daara huune ɗum, no ɓe ji'i ko waɗi, ɓe kogitii, ɓe bitti e ɓerɗe biisiiɗe.</verse>
				<verse number="49">Annuɓe Yeesu, e rewɓe ɗottoynooɓe mo diga *Galili e darii, e wosii seɗɗa, e daara ko waɗata.</verse>
				<verse number="50">E woodi goɗɗo bi'eteeɗo Yusufu, o laati nun neɗɗo geeto, poonnitiiɗo, oo tawaa der waalde dawrooɓe.</verse>
				<verse number="51">O nootaakino ka horiiɓe makko resi, e ko ɓe gaɗi, o laati nun neɗɗo Arimatiya, der leydi *Yahuduuɓe, oo heɗiino garki *Laamaare Alla.</verse>
				<verse number="52">O yahi to Pilaatu, o ƴamoy ɗum ɓannu Yeesu,</verse>
				<verse number="53">o jippini ŋol diga dow palaaŋal, o suddi ŋol wudere raneere, o yaari o wattoy der yenaane wasaane der hayre, yenaane ne der mum goɗɗo uwaakano taw.</verse>
				<verse number="54">Nyalaane nen, nyalaane siriyaago *nyalaane siwteteene nun.</verse>
				<verse number="55">Rewɓe ɗottoynooɓe Yeesu diga *Galili waridi e Yusufu, ɓe ji'ii yenaane nen e no Yeesu wattiraa der mayre.</verse>
				<verse number="56">Go ɓe kooti ɓee ciriyoo nebbeele luuttooje e wardiiji. *Nyalaane siwteteene, ɓe ciwtii hande no tawreeta resiri.</verse>
			</chapter>
			<chapter number="24">
				<verse number="1">Alal faji fajiri, rewɓe yahi yenaane, ɓe jaari wardiiji ɗi ɓe ciriyinoo.</verse>
				<verse number="2">Ɓe tawi hayre tallaama diga dammugal yenaane.</verse>
				<verse number="3">Ɓe naati, amma ɓe taway ɗon ɓannu Yeesu Joomiraawo.</verse>
				<verse number="4">Go ɓe jiɓii dow majjum, ɗon worɓe ɗiɗo ɓorniiɓe gineeji daneeji suppitii ley maɓɓe.</verse>
				<verse number="5">Ɓe kuli, ɓe jimminii, go worɓe ɓen wi'i ɓe: «Gam ume daartoton buurɗo caka maayɓe?</verse>
				<verse number="6">[O walaa ɗo, o fintii.] Ciwtoree ka o batunoo on wakkati o woni *Galili.</verse>
				<verse number="7">O wi'i: ‟Sey *Ɓii neɗɗo wattee der juuɗe hakkeeɓe, o tiggee dow palaaŋal, o finta nyalaane tatawre.”»</verse>
				<verse number="8">Go ɓe ciwtori haalaaji Yeesu.</verse>
				<verse number="9">Ɓe jawti diga to yenaane ɗon, ɓe jahi ɓe batoy aahiiɓe sappo e go'o, e horiiɓe.</verse>
				<verse number="10">Batoyɓe ka woni Mariyama mo Magadala e Yowana e Mariyama inna Yaakuuba, e rewɓe woɓɓe wondunooɓe e maɓɓe.</verse>
				<verse number="11">Amma aahiiɓe miiji dullere hoore nun batinta ɓe ka, ɓe koolaaki.</verse>
				<verse number="12">Go Piyer ummii doggiri yahi to yenaane nen, no o yuurni, lefol tan nun o yi'i e joowi dow leydi, den o hooti e haaynaare gam ko waɗi.</verse>
				<verse number="13">Der nyalaane woore nen, ɗiɗo maɓɓe e foonnii ci'el gom bi'eteeŋel Emawus. Woɗɗugo maggel e *Urusaliima waɗan kilo sappo e go'o.</verse>
				<verse number="14">Ɓee paajoo dow ko waɗi,</verse>
				<verse number="15">wakkati ɓe paajotoo, ɓee jeddontira, Yeesu ɓattii e yaada e maɓɓe.</verse>
				<verse number="16">Amma gite maɓɓe haɗaa annitingo mo.</verse>
				<verse number="17">Yeesu ƴami ɓe wi'i: «Kaye paajotoɗon oon jahira?» Go ɓe darii e biisere ɓerne.</verse>
				<verse number="18">Gooto maɓɓe bi'eteeɗo Keleyopas wi'i, mo: «An tan woni koɗo der Urusaliima mo annaa ko waɗi der balɗe ɗe!»</verse>
				<verse number="19">O ƴami ɓe o wi'i: «Ume nun waɗi?» Go ɓe toontii mo ɓe bi'i: «Ko tawi Yeesu Nasaratuujo laatinooɗo annabiijo mo baawɗe dow gaɗu e haala, yeeso Alla e yeeso himɓe fu.</verse>
				<verse number="20">Go hooreeɓe *Limaamiiɓe men, e mawɓe men hokkitiri mo o waree, o tiggee dow palaaŋal.</verse>
				<verse number="21">Emen miijuno kanko nun woni teetannooɗo Isira'iilaaɓe. Amma dow majjum, hanne nyalaane tatawre nun ɗo diga ko huune nen laatii.</verse>
				<verse number="22">Kade rewɓe wonduɓe e amen accii haaynaare nanŋi men, ɓe dawi diga suba subaka, ɓe jahi to yenaane,</verse>
				<verse number="23">amma ɓe taway ɓannu makko, ɓe bittoy ɓe bati men no malaykaaɓe suppitoranii ɓe, wi'i, oo wuuri.</verse>
				<verse number="24">Woɓɓe der wonduɓe e amen yahi to yenaane, tawi huune ɗum fu hande no rewɓe ɓen batiri, amma kanko, ɓe ji'ay mo.»</verse>
				<verse number="25">Den Yeesu wi'i ɓe: «Onon himɓe ɓe walaa faamu, e ɓe ɓerɗe muuɗum hoolataako law ko annabiiɓe bati fu!</verse>
				<verse number="26">Haanay *Almasiihu tooroo hande nun den o naata der tedduŋal makko na?»</verse>
				<verse number="27">Den o faamini ɓe ko batanoo dow makko der binni ceniini fu, o fuɗɗiri dewtere Muusa e ɗe annabiiɓe fu.</verse>
				<verse number="28">No ɓe paanii siire to ɓe jahata, Yeesu waɗi hande ko foonnii yeeso.</verse>
				<verse number="29">Amma, ɓe eeli mo ɓe eeliti o jooɗodo e maɓɓe, gam naaŋe e yana, jemma bo faanake. O naati o jooɗodii e maɓɓe.</verse>
				<verse number="30">No o jooɗii gam o nyaamda e maɓɓe, o yetti Alla, o ŋappiti peen o hokki ɓe.</verse>
				<verse number="31">Den gite maɓɓe feertii, ɓe anniti mo, amma ɓe majjiti mo yeeso maɓɓe.</verse>
				<verse number="32">Ɓe bi'ontiri hakkune maɓɓe: «Nandayno hande ɓerɗe men e maatanno seyo wakkati o baddata en dow laawol, oo faamina en binni ceniini na?»</verse>
				<verse number="33">Ɓe ummii ɗon maa ɗon, ɓe bitti *Urusaliima, ɓe tawi aahiiɓe sappo e go'o e hawritii e wondaaɓe mum,</verse>
				<verse number="34">e wi'a: «E gooŋa, Joomiraawo fintii, o accii Simon yi'ii mo!»</verse>
				<verse number="35">Go kamɓe bo, ɓe bati ɓe ko waɗi dow laawol e no ɓe annitiri Yeesu wakkati o seennanta ɓe peen.</verse>
				<verse number="36">Ɓe keennyay batugo go Yeesu e hoore mum wari darii caka maɓɓe, wi'i ɓe: «Jam wonoo e mon!»</verse>
				<verse number="37">Go ɓerɗe maɓɓe taƴi, ɓe kuli, gam ɓee miiji beelu nun ɓe ji'i.</verse>
				<verse number="38">Amma Yeesu wi'i ɓe: «Gam ume ko oon jiɓii? Gam ume ko oon gaɗa seko der ɓerɗe mon?</verse>
				<verse number="39">Daaree juuɗe am e koyɗe am, min nun! Meemee am, daaree, gam beelu woodaa ɓannu, hakko ƴiƴal hande no ji'irton mii woodi.»</verse>
				<verse number="40">No o bati ɓe ka, o holli ɓe juuɗe makko e koyɗe makko.</verse>
				<verse number="41">Ɓe baaway ko hoolii sabbu seyo e haaynaare, den o ƴami ɓe o wi'i: «Oon goodi ɗo goɗɗum ko nyaametee na?»</verse>
				<verse number="42">Ɓe kokki mo taƴere linŋol ɓuynaaŋol.</verse>
				<verse number="43">O jaɓi ne, o ƴakki yeeso maɓɓe.</verse>
				<verse number="44">O wi'i ɓe: «Nani ka batunoomi on wakkati gondunoomi e mon: ‟Ko bataa dow am der dewte Muusa, e der dewte annabiiɓe, e der Jabuura fu, e haani hebba.”»</verse>
				<verse number="45">Den o maɓɓiti hakkillo maɓɓe gam ɓe paama Binni ceniini.</verse>
				<verse number="46">Go o wi'i ɓe: «Nani ko winnaa: *Almasiihu tooroto, finta diga maayɓe der nyalaane tatawre.</verse>
				<verse number="47">Sey tuubu e yaafuye hakkeeji waajee himɓe lenyi fu, e inne makko, ɗum fuɗɗa diga *Urusaliima.</verse>
				<verse number="48">Onon nun laatii seedeeɓe majjum.</verse>
				<verse number="49">Daa mi lildanaan on ko *Baaba am haɓɓannoo on alkawal. Amma onon, sey jooɗoɗon der wanŋarde faa to on ɓornaama baawɗe diga dow.»</verse>
				<verse number="50">Yeesu yaarii ɓe far Baytaniya, o ɓanti juuɗe o barkiɗini ɓe.</verse>
				<verse number="51">Wakkati o barkiɗinta ɓe, o seenniri e maɓɓe, o ettaa dow kammu.</verse>
				<verse number="52">Kamɓe bo, ɓaawo no ɓe cujidani mo, ɓe bitti *Urusaliima e seyo manŋo.</verse>
				<verse number="53">Wakkati fu, ɓee gonii der suudu Alla, ɓee maanta Alla.</verse>
			</chapter>
		</book>
		<book number="43">
			<chapter number="1">
				<verse number="1">Diga fuɗɗoode, bi'eteeɗo Haala e wonunoo. Oo wondi e Alla, o laati nun Alla.</verse>
				<verse number="2">Diga fuɗɗoode, oo wondi e Alla.</verse>
				<verse number="3">E makko Alla tagiri huune fu. Baa goɗɗum ko woni tagaaka to hinaa e makko.</verse>
				<verse number="4">Yonki ƴiwii e makko, yonki kin laatanii himɓe jayŋol.</verse>
				<verse number="5">Jaayŋol e yayna der niwre, niwre bo waaway ko nyifi ŋol.</verse>
				<verse number="6">Wakkati gom, Alla lili goɗɗo bi'eteeɗo Yuhaana.</verse>
				<verse number="7">O warii gam o laato seedeejo, o waɗana jayŋol seedaaku, gam himɓe fu goonɗina sabbu haala makko.</verse>
				<verse number="8">Kanko bane woni jayŋol, amma o waru nun gam o seedanoo jayŋol.</verse>
				<verse number="9">Kanŋol woni jayŋol gooŋawol, garuŋol e duuniyaaru gam yaynana himɓe fu.</verse>
				<verse number="10">Bi'eteeɗo Haala na'onno der duuniyaaru, e makko duuniyaaru tagiraa, amma himɓe duuniyaaru annitay mo.</verse>
				<verse number="11">O warii to himɓe makko, himɓe makko bo jaɓɓaaki mo.</verse>
				<verse number="12">Amma jaɓɓiiɓe mo fu, ko goonɗinii inne makko, o hokkii ɗum laawol laataago ɓiɓɓe Alla.</verse>
				<verse number="13">Ɓe laataaki ɓiɓɓe Alla diga e dingol, e yidde tagaaɗo bo bane, amma gam Alla hokkii ɓe yonki kesi.</verse>
				<verse number="14">Haala laatike neɗɗo. Neɗɗo on jooɗodii e meeɗen, oo hebbi moƴƴere e gooŋa. Men ji'ii tedduŋal makko, tedduŋal ŋal Ɓiɗɗo bajjo heɓata e baaba mum.</verse>
				<verse number="15">Yuhaana seedanii mo, bati e daane towne, wi'i: «Oo ɗo woni mo batannoomi on, bi'umi: Ɓaawo am, ɓurɗo am waran, gam o na'on diga mi walaano.»</verse>
				<verse number="16">E gonnan makko, en fu en keɓii moƴƴere dow moƴƴere.</verse>
				<verse number="17">Diga e Muusa nun tawreeta hokkiraa, amma moƴƴere, e gooŋa warii diga e Yeesu Almasiihu.</verse>
				<verse number="18">Goɗɗo yi'ay Alla abada, amma Ɓiɗɗo bajjo, laatiiɗo Alla, gonduɗo e *Baaba nun annini en Alla.</verse>
				<verse number="19">*Yahuduuɓe *Urusaliima lilii moodiɓɓe ƴiwuɓe e lenyol *Lewinkeeɓe e *Limaamiiɓe ɓe ƴama mo, kanko woni moy.</verse>
				<verse number="20">O toontii ɓe ko laaɓi. Nani ko o seedii: «Min, mi Cuɓaaɗo bane.»</verse>
				<verse number="21">Ɓe ƴamitii mo, ɓe bi'i: «Den kan, moy nun laatiɗaa an? An nun *Eliya na?» O wi'i: «Min, mi Eliya bane.» Ɓe bi'i: «An nun Annabiijo batanaaɗo na?» O toontii: «Aawo, kanko bane laatiimi!»</verse>
				<verse number="22">Ɓe bi'i mo: «Den fu moy nun laatiɗaa? Batu men ko men batoyta liloyɓe men. Ko bi'uɗaa hoore maa?»</verse>
				<verse number="23">O toontii, o wi'i: «Min woni batoowo der haro e wi'a: “Moƴƴinee laawol Joomiraawo,” non annabi *Esaaya wi'i.»</verse>
				<verse number="24">Lilaaɓe ɓen laati nun *Farisaaɓe.</verse>
				<verse number="25">Ɓe ƴami mo: «Ko woni sabbu ko aa waɗa *batisi nani bo a Cuɓaaɗo bane, a *Eliya bane, a Annabiijo batanaaɗo bane?»</verse>
				<verse number="26">Yuhaana toontii ɓe, wi'i: «Min, mii waɗira batisi e diyam, amma e woodi goɗɗo hakkune mooɗon mo on annaa,</verse>
				<verse number="27">kanko woni garoowo ɓaawo am, mi fotay baa fittugo ɓoggi paɗe makko.»</verse>
				<verse number="28">Ɗum ɗon fu waɗu nun Baytaniya, takkol maayo Urdun, to Yuhaana waɗannoo batisi.</verse>
				<verse number="29">Fini mum, Yuhaana yi'i Yeesu e wara to mum, wi'i: «Nani *Jawgiyel Alla ikkinoowel hakkeeji duuniyaaru.</verse>
				<verse number="30">Kanko nun batannoomi, bi'umi: ‟Goɗɗo waran ɓaawo am, oo ɓurimmi, gam o na'on diga mi walaano.”</verse>
				<verse number="31">Min, mi annaano mo. Amma mi warii, mii waɗa *batisi e diyam gam mi holla mo himɓe Isira'iila.»</verse>
				<verse number="32">Yuhaana seedii, wi'i: «Mi yi'ii *Ruuhu hande foonu e jippoo diga dow, hoɗi dow makko.</verse>
				<verse number="33">Min, mi annaano mo. Amma lilɗo am mi waɗa *batisi der diyam, kanko nun wi'immi: “Mo ji'oytaa Ruuhu e jippoo dow mum, kanko woni gaɗiroowo batisi e Ruuhu Ceniiɗo.”</verse>
				<verse number="34">Yuhaana wi'i: «Min, mi yi'ii, mi seedike, kanko woni *Ɓiɗɗo Alla.»</verse>
				<verse number="35">Fini mum, Yuhaana e darodii kade e aahiiɓe mum ɗiɗo.</verse>
				<verse number="36">O yi'i Yeesu e faloo, o wi'i: «Nani *Jawgiyel Alla!»</verse>
				<verse number="37">Aahiiɓe ɗiɗo ɓen nani ka o bati, tokki Yeesu.</verse>
				<verse number="38">Yeesu yeeƴitii, yi'i ɓee tokki ɗum, wi'i ɓe: «Ume daartoton?» Ɓe toontii, ɓe bi'i: «Rabbi (ɗum wi'ay maa Moodibbo), toy tawaɗaa?»</verse>
				<verse number="39">O wi'i ɓe: «Garee, daaree!» den ɓe gari, ɓe ji'i to o tawaa. Ɓe jooɗodii e makko nyalaane nen. Wakkati on, kiikiiɗe nun.</verse>
				<verse number="40">Andere, miiraawo Simon Piyer, woni gooto der ɗiɗo nanuɓe haala Yuhaana, ko tokkini Yeesu.</verse>
				<verse number="41">Mawniraawo makko, Simon, o arti o fotti, o wi'i ɗum: «Men ji'ii *Almasiihu.» (Ɗum wi'ay maa Cuɓaaɗo.)</verse>
				<verse number="42">O yaari mo to Yeesu. Yeesu daari Simon Piyer, wi'i mo: «An, a Simon ɓii Yuhaana, a innitirte Kefas.» (Ɗum wi'ay maa Hayre.)</verse>
				<verse number="43">Fini mum Yeesu yiɗi yahugo *Galili. O fotti e Filippu, o wi'i ɗum: «Tokkam!»</verse>
				<verse number="44">Filippu, mo Baytisayda nun, genni Andere e Piyer.</verse>
				<verse number="45">O fotti e Natanayel, o wi'i ɗum: «Men ji'ii mo haala mum batano der tawreeta Muusa e der dewte annabiiɓe. Yeesu ɓii Yusufu mo Nasaratu.»</verse>
				<verse number="46">Natanayel wi'i mo: «Ko wooɗi waawan ko ƴiwi Nasaratu na?» Filippu toontii mo: «War, daaru!»</verse>
				<verse number="47">Yeesu yi'i Natanayel e fonnoy ɗum, wi'i: «Oo ɗo laati nun Isira'iilaajo lalley, jamma fu walaa e makko.»</verse>
				<verse number="48">Natanayel wi'i mo: «Toy annuɗaa am?» Yeesu toontii mo, wi'i: «Mi yi'ii maa ley ibbi diga Filippu nodday maa.»</verse>
				<verse number="49">Natanayel toontii, wi'i: «Moodibbo, a laati nun *Ɓiɗɗo Alla, a Laamiiɗo Isira'iila nun.»</verse>
				<verse number="50">Yeesu toontii mo, wi'i: «Gam mi wi'ii mi yi'ii maa ley ibbi, kan acci ko goonɗinɗaa na? A yi'an ko ɓuri ɗum ɗon manŋu.»</verse>
				<verse number="51">Den o wi'i Natanayel: «E gooŋa batan mi on: On ji'an duule e maɓɓitii, malaykaaɓe Alla e eenca e jippoo dow *Ɓii neɗɗo.»</verse>
			</chapter>
			<chapter number="2">
				<verse number="1">Balɗe ɗiɗi ɓaawo mum, ɓangal waɗii e siire Kana, der leydi *Galili. Inna Yeesu e tawanoo ton.</verse>
				<verse number="2">Yeesu e aahiiɓe mum bo noddinaama e jamaanu nu.</verse>
				<verse number="3">No *innabojam maɓɓe jacci, inna Yeesu wi'i mo: «Ɓe galaa innabojam.»</verse>
				<verse number="4">Yeesu toontii mo, wi'i: «Inna day, taa accu ka ɓillee. Wakkati am yottaaki taw.»</verse>
				<verse number="5">Den inniiko wi'i gollooɓe: «Ko o wi'i on fu, gaɗee.»</verse>
				<verse number="6">Looɗe jeego'o gaɗiraaɗe kaaƴe e tawaa ɗon. Diyam majje *Yahuduuɓe waɗiranno naŋarɗam gam laaɓingo ko'e mum, hande no diina maɓɓe bati. Looɗe ɗen, baaney mum fu e jaɓa ƴoogirɗe diyam sappo.</verse>
				<verse number="7">Yeesu wi'i ɓe: «Kebbinee payanɗe ɗen diyam.» Ɓe kebbini ɗe faa gaɓɓuɗe.</verse>
				<verse number="8">O wi'i ɓe: «Jooni kan, nyeɗee, jaaranee mawɗo ɓangal.» Ɓe nyeɗi.</verse>
				<verse number="9">No mawɗo ɓangal metti diyam baylitaaɗam innabojam ɗam, o annaa toy ɗam ƴiwi. Amma gollooɓe nokkoyɓe ɗam, e anni. O noddi jommanjo gorko,</verse>
				<verse number="10">o wi'i ɗum: «Himɓe fu innabojam belɗam woowi artirgo. To himɓe buusii, ko ɗam hewtay welugo sakitoree. Amma an, a resii belɗam ɗam faa jooni.»</verse>
				<verse number="11">Non Yeesu waɗiri kaayeefi mum arandehi der siire Kana, der leydi Galili. Non o hollitiri baawɗe makko, go aahiiɓe makko goonɗini mo.</verse>
				<verse number="12">Ɓaawo majjum o yahi Kafarnahum, kanko e inniiko, e miiraaɓe makko, e aahiiɓe makko. Ɓe jooɗii ton balɗe seɗɗa.</verse>
				<verse number="13">No juulɗe *Yahuduuɓe bi'eteeɗe *Paska ɓadii, Yeesu yahi *Urusaliima.</verse>
				<verse number="14">Der suudu Alla, o tawi sippooɓe ga'i, e baali, e tantabaraaji, e cengotooɓe ceede, e jooɗii.</verse>
				<verse number="15">O etti ɓoggi o waɗi ɓoccol, o riiwi ɓe ɓe burtoo suudu Alla, kamɓe e baali, e ga'i. O sankiti ceede cengotooɓe, o hippi taaburuuji maɓɓe.</verse>
				<verse number="16">O wi'i sippooɓe tantabaraaji: «Burtinee ɗum, to on gaɗee suudu baaba am suudu tenkuru.»</verse>
				<verse number="17">Aahiiɓe makko siwtori ko winnaa e Dewte: «Yidde suudu maa e jaɓina ɓerne am.»</verse>
				<verse number="18">Den hooreeɓe *Yahuduuɓe wi'i mo: «Kaayeefi kiye gaɗataa ko kollaa men aa woodi laawol waɗugo nun nun.»</verse>
				<verse number="19">Yeesu toontii ɓe, wi'i: «Pusee suudu Alla ŋol ɗo, mi mahitinto ŋol der balɗe tati.»</verse>
				<verse number="20">Ɓe toontii mo: «Suudu ŋol mahiraama duuɓi lasooji ɗiɗi e jeego'o, go an, bi'aa a mahitinto ŋol der balɗe tati na?»</verse>
				<verse number="21">Amma ɓannu makko nun o nandiniri suudu Alla.</verse>
				<verse number="22">No Yeesu finti, aahiiɓe mum siwtorii o batiino ɗum ka, go ɓe goonɗini Dewte e haala ka o batunoo.</verse>
				<verse number="23">No Yeesu wonunoo *Urusaliima gam juulɗe *Paska, ɗuuɓɓe goonɗini inne makko gam ɓe ji'ii kaayeefi ɗi o waɗi.</verse>
				<verse number="24">Amma Yeesu hoolaaki ɓe, gam oo anni ɓe ɓe fu.</verse>
				<verse number="25">O bukaaka goɗɗo seedanoo mo ko woni e himɓe, gam oo anni ko woni der ɓerne neɗɗo.</verse>
			</chapter>
			<chapter number="3">
				<verse number="1">E woodunoo goɗɗo, *Farisaajo, bi'eteeɗo Nikodemu, o laati nun gooto der hooreeɓe *Yahuduuɓe.</verse>
				<verse number="2">Jemmaare gom o yahi to Yeesu, o wi'i ɗum: «Moodibbo, emen anni a laati nun baajotooɗo ƴiwuɗo to Alla, gam goɗɗo waawataa ko waɗi kaayeefiiji ɗi gaɗataa, to Alla wondaa e makko.»</verse>
				<verse number="3">Yeesu toontii mo, wi'i: «Mii batee e gooŋa: Goɗɗo waawataa ko yi'i *Laamaare Alla to rimitaaka.»</verse>
				<verse number="4">Nikodemu wi'i mo: «Noy neɗɗo waawirta ko rimitoraa to naywii? O waawan ko witti e reedu inniiko, o rimitee na?»</verse>
				<verse number="5">Yeesu toontii mo wi'i: «Mii batee e gooŋa: To neɗɗo rimitoraaka e diyam, e *Ruuhu, o waawataa ko naati laamu Alla.</verse>
				<verse number="6">Ko neɗɗo rimata, laati nun neɗɗo. Ko Ruuhu bo rimata, laati nun ruuhu.</verse>
				<verse number="7">To ɗum haaynee gam mi wi'ii maa: ‟E haani dimiteɗaa.”</verse>
				<verse number="8">Hennu e wifa to yiɗi fu. Aa nana sonnyo maggol, amma a annaa to ŋol ƴiwi, a annaa to ŋol yahata. Hande nun dimiraaɗo Ruuhu laati.»</verse>
				<verse number="9">Nikodemu wi'i mo: «Noy ɗum waɗortoo?»</verse>
				<verse number="10">Yeesu toontii mo: «An, moodibbo Isira'iila mawɗo, a annaa ɗum?</verse>
				<verse number="11">Mii batee e gooŋa, menen, ko men anni, men batata, ko men ji'i, men ceedotoo. Amma on jaɓataa seedaaku amen.</verse>
				<verse number="12">On goonɗinay no batanmi on kujje ɗe leydi. Noy goonɗinirton to mi batanii on kujje ɗe dow kammu?</verse>
				<verse number="13">Goɗɗo meeɗay eencugo dow kammu, to hinaa jippiiɗo diga kammu, kanko woni *Ɓii neɗɗo.</verse>
				<verse number="14">Hande no Muusa ɓiliri boddi janni dow leggal der ladde haro, hande non Ɓii neɗɗo bo ɓilirtee,</verse>
				<verse number="15">gam goonɗinɗo mo fu heɓa yonki tabitiiki.</verse>
				<verse number="16">Gam Alla yiɗii duuniyaaru sanne faa hokki Ɓiɗɗo mum bajjo, gam goonɗinɗo mo fu to halku, amma heɓa yonki tabitiiki.</verse>
				<verse number="17">Alla lilay Ɓiɗɗo mum e duuniyaaru gam o hiitoo nu, amma gam nu hisira diga e makko.</verse>
				<verse number="18">Goonɗinɗo mo hiitataake, amma mo goonɗinay, hiitaamaa ko, gam o goonɗinay inne *Ɓiɗɗo Alla bajjo.</verse>
				<verse number="19">Kiita maɓɓe nani: Jaayŋol warii e duuniyaaru, amma himɓe, niwre nun ɓuri yiɗugo dow jayŋol, gam gaɗu maɓɓe wooɗaa.</verse>
				<verse number="20">Mo golle mum wooɗaa e wanyi jayŋol, warataa e maggol, gam e hula golle mum wurtoo.</verse>
				<verse number="21">Amma tokkuɗo gooŋa, waran to jayŋol gam gaɗu ŋu waɗi gam Alla, wurtoo.»</verse>
				<verse number="22">Ɓaawo mum Yeesu yaadi e aahiiɓe mum leydi Yahudiya. O jooɗodii e maɓɓe ton, oo waɗa *batisi.</verse>
				<verse number="23">Yuhaana bo e waɗa batisi e siire Aynon, takkol Salim, gam ton diyam e ɗuuɗi. Himɓe e yaha ton e waɗanee batisi.</verse>
				<verse number="24">(Tawi Yuhaana maɓɓaakano taw.)</verse>
				<verse number="25">Nyaanne gom aahiiɓe Yuhaana yeddontirii e *Yahuduujo gom dow haala laaɓal.</verse>
				<verse number="26">Ɓe jahi to Yuhaana, ɓe bi'i ɗum: «Moodibbo, gorko gondunooɗo e maa takkol maayo Urdun, mo ceedaniɗaa men, kanko bo oo waɗa *batisi. Himɓe fu e yaha to makko.»</verse>
				<verse number="27">Yuhaana toontii ɓe, wi'i: «Neɗɗo waawataa ko heɓi goɗɗum to hinaa ko Alla hokki ɗum.</verse>
				<verse number="28">Onon e hoore mooɗon, on seedeeɓe am, mi wi'ii: ‟Mi *Almasiihu bane, amma mi lilaama mi ardoo mo”.»</verse>
				<verse number="29">Yuhaana wi'i kade: «Gaddanaaɗo jommanjo debbo, kanko woni jommanjo gorko. Ɗottoowo gorko e darii, e hettinii. To o nanii daane jommanjo gorko, ɓerne makko welan sanne. Nii belɗum ɓerne am hebbiri.</verse>
				<verse number="30">Haani tedduŋal makko e ɓeydoo, ŋal am e ɓuytoo.»</verse>
				<verse number="31">« Ƴiwuɗo dow kammu nun ɓuri fu. Ƴiwuɗo e leydi, laati nun leydinkeejo. Haala mum bo laati nun ka leydinkeeɓe. Ƴiwuɗo dow kammu, kan nun jinti moy fu.</verse>
				<verse number="32">Ko o yi'i e ko o nani, o seedotoo, amma goɗɗo jaɓataa seedaaku makko.</verse>
				<verse number="33">Jaɓuɗo seedaaku makko, tabbitinii Alla laati nun gooŋaajo.</verse>
				<verse number="34">Mo Alla lili, ko Alla bati nun o batata, gam Alla hebbinii mo *Ruuhu mum.</verse>
				<verse number="35">*Baaba e yiɗi Ɓiɗɗo, faa watti huune fu e junŋo makko.</verse>
				<verse number="36">Goonɗinɗo Ɓiɗɗo, heɓii yonki tabitiiki. Mo goonɗinay Ɓiɗɗo, heɓataa ki, amma mone Alla e wonani ɗum.»</verse>
			</chapter>
			<chapter number="4">
				<verse number="1">*Farisaaɓe nanii Yeesu e waɗa *batisi, e heɓa aahiiɓe ɗuuɓɓe faa ɓuri Yuhaana.</verse>
				<verse number="2">To gooŋa nun, Yeesu e hoore mum waɗay batisi, amma aahiiɓe makko nun waɗannoo ɗum.</verse>
				<verse number="3">No Yeesu nani ka Farisaaɓe bati, ummii leydi Yahudiya, witti leydi *Galili.</verse>
				<verse number="4">E haani bo o falta leydi Samariya.</verse>
				<verse number="5">O wari e siire Samariya bi'eteene Sikar, takkol gesa ŋa Yaakuubu hokki ɓiyum Yusufu.</verse>
				<verse number="6">Ɗon ɓunnu Yaakuubu woni. No Yeesu somi yaadu, jooɗii gaɓɓuɗe ɓunnu ŋol. Caka nyaalooma nun.</verse>
				<verse number="7">Samariyaajo debbo wari ƴoogugo. Yeesu wi'i mo: «Hokkoram diyam, mi yara!»</verse>
				<verse number="8">(Tawi aahiiɓe makko yahii siire soodoygo ko nyaametee.)</verse>
				<verse number="9">Debbo on wi'i Yeesu: «Ee, noy an *Yahuduujo, eelirtaa am diyam jaraa, min samariyaajo debbo?» Nani bo potal walaa hakkune Yahuduuɓe e Samariyaaɓe.</verse>
				<verse number="10">Yeesu toontii mo, wi'i: «To aa annunoo no dokkal Alla foti, e moy wi'i maa: “Hokkoram diyam, mi yara!” an nun eelatano mo, o hokkee diyam yonki.»</verse>
				<verse number="11">Debbo on wi'i mo: «Moodibbo, a walaa cawgal. Ɓunnu nun bo e luggi. Toy keɓataa diyam yonki ɗam?</verse>
				<verse number="12">A ɓuru nun maama amen Yaakuubu, kokkuɗo men ɓunnu ŋol manŋu na? Kanko e ɓiɓɓe makko, e bisaaji makko fu, ɓe jarii e maggol.»</verse>
				<verse number="13">Yeesu toontii mo, wi'i: «Neɗɗo fu jarɗo diyam ɗam, ɗonɗete kade,</verse>
				<verse number="14">amma jarɗo diyam ɗam kokkanmi ɗum, ɗonɗataake faa abada. Gam diyam kokkanmi ɗum, laatanto ɗum ɓuldude diyam kokkoojam yonki tabitiiki.»</verse>
				<verse number="15">Debbo on wi'i: «Moodibbo, hokkoram diyam ɗam, to mi ɗonɗee kade, to mi wittaa bo ƴoogugo.»</verse>
				<verse number="16">Yeesu wi'i mo: «Yahu noddoy gorko maa, garidon!»</verse>
				<verse number="17">Debbo on toontii mo: «Mi walaa gorko.» Yeesu wi'i mo: «Aa woodi gooŋa no bi'uɗaa a walaa gorko.</verse>
				<verse number="18">A ettayno maa worɓe joyo. Gorko gonduɗaa jooni on bo, gorko maa bane. A batii gooŋa.»</verse>
				<verse number="19">Debbo on wi'i mo: «Moodibbo, laaɓanii am, a laati nun Annabiijo.</verse>
				<verse number="20">Maamiraaɓe amen saafiino Alla dow waanne nee, amma onon, oon bi'a: ‟*Urusaliima nun Alla haani saafeego”.»</verse>
				<verse number="21">Yeesu wi'i mo: «Banniraawo debbo, hoola ko batan maa mi. Wakkati e wara, dow waanne nee ɗo bane, *Urusaliima bo bane caafoton *Baaba.</verse>
				<verse number="22">Onon Samariyaaɓe, oon caafa ko on annaa, menen *Yahuduuɓe, ko men anni men caafata, gam kisidam to Yahuduuɓe nun ƴiwata.</verse>
				<verse number="23">Amma wakkati e wara, ki yottike du, de saafooɓe gooŋakuuɓe saafirta Baaba e ruuhu e gooŋa. Iri saafooɓe ɓee ɗon nun Baaba daartata.</verse>
				<verse number="24">Alla laati nun Ruuhu.* Gam majjum, e haani saafooɓe, saafira mo e ruuhu e gooŋa.»</verse>
				<verse number="25">Debbo on wi'i: «Mii anni *Almasiihu, bi'eteeɗo Cuɓaaɗo, waran. To o warii, o humpitanan men kujje fu.»</verse>
				<verse number="26">Yeesu wi'i mo: «Min, baddoowo e maa, woni kanko.»</verse>
				<verse number="27">Dow kaa ɗon, aahiiɓe makko yottii to maɓɓe. No Yeesu baddata e debbo on, ɗum haaynii ɓe, amma baa gooto maɓɓe wi'ay: «Ko daartataa?» Naa: «Gam ume baddataa e makko?»</verse>
				<verse number="28">Den debbo on resi ƴoogirgal mum, witti siire, bati himɓe, wi'i:</verse>
				<verse number="29">«Garee, daaree gorko batuɗo am ko gaɗunoomi fu. Kanko bane woni Almasiihu* on?»</verse>
				<verse number="30">Ɓe burti siire nen, ɓe jahi to makko.</verse>
				<verse number="31">Wakkati den aahiiɓe e sawrina mo, e wi'a: «Moodibbo, nyaamu!»</verse>
				<verse number="32">O toontii ɓe: «Mii woodi ko nyaamaanmi, ko on annaa.»</verse>
				<verse number="33">Aahiiɓe ɓen e ƴamontira: «Moy waddani mo ko nyaametee?»</verse>
				<verse number="34">Yeesu wi'i ɓe: «Nyaamdu am laati nun waɗugo sago lilɗo am, e heennyitingo golle ɗe o hokkimmi.</verse>
				<verse number="35">Onon, oon bi'a: ‟Faa hanne lebbi naay horii go dugge yottoo?” Amma min, mii wi'a on: ɓantee gite mon, daaree, gese ɓennii, ɗe potii ruggeego.</verse>
				<verse number="36">Dugguɗo heɓan joddi, hawritan ɓiɓɓe gam yonki tabitiiki, gam aawuɗo e dugguɗo seyodoo.</verse>
				<verse number="37">Ɗum ɗon e tabbitina ballool ŋol ɗo: ‟Gooto e aawa, gooto e rugga.”</verse>
				<verse number="38">Mi lilii on duggoon to on gollay. Woɓɓe gollii, onon, on nafitoroo golle maɓɓe.»</verse>
				<verse number="39">Der siire nen, Samariyaaɓe ɗuuɓɓe goonɗinii Yeesu gam haala debbo ceediiɗo, wi'i: «O batii am ko gaɗunoomi fu.»</verse>
				<verse number="40">Gam majjum no Samariyaaɓe yottii to Yeesu, ɓe eeli mo o jooɗoo to maɓɓe. O waɗi ɗon balɗe ɗiɗi.</verse>
				<verse number="41">Himɓe ɗuuɓɓe, faa ɓuri no arande, goonɗini mo, no nani haala makko.</verse>
				<verse number="42">Ɓe bi'i debbo on: «Jooni, hinaa gam ka batuɗaa men tan acci men goonɗini. Amma menen e ko'e amen, men nanii haala makko, emen anni kanko woni Kisinoowo duuniyaaru lalley.»</verse>
				<verse number="43">No Yeesu waɗi ton balɗe ɗiɗi, o witti *Galili.</verse>
				<verse number="44">Kanko e hoore makko o seedike, o wi'i: «Annabiijo teddintaake der leydi mum.»</verse>
				<verse number="45">No o yottii Galili, Galilinkeeɓe jaɓɓorii mo juuɗe ɗiɗi, gam kamɓe bo ɓe jahiino juulɗe *Urusaliima, ɓe ji'iino ko o waɗi ton fu.</verse>
				<verse number="46">Den Yeesu warti Kana, der leydi *Galili to o waylitinnoo diyam laatii jaram. Tawi ɓii gorko semmenteejo gom, yanɗaa, e fukkii Kafarnahum.</verse>
				<verse number="47">Semmenteejo on nani Yeesu ƴiwii Yahudiya, warii Galili. O yahi to makko, o eeli mo o yaha o nyawtaa ɓiyiiko ɓadiiɗo maayugo.</verse>
				<verse number="48">Yeesu wi'i mo: «Abada on goonɗintaa, to on ji'ay kaayeefiiji e haaynaareeji.»</verse>
				<verse number="49">Semmenteejo on wi'i mo: «Moodibbo, en jahu diga ɓiyam maayay.»</verse>
				<verse number="50">Yeesu wi'i mo: «Hootu, ɓiya e wuuri.» Gorko on goonɗini ko Yeesu bati ɗum, witti.</verse>
				<verse number="51">E laawol, gollooɓe makko fotti e makko, wi'i mo ɓiyiiko yoofike.</verse>
				<verse number="52">O ƴami ɓe: «Wakkati dey o yoofii?» Ɓe toontii mo, ɓe bi'i: «Keenya juura jonte ɗen yoofi mo.»</verse>
				<verse number="53">Baabiiko anniti wakkati oo ɗon nun lalley Yeesu wi'i mo: «Ɓiya yoofike!» Kanko e getti makko fu, ɓe goonɗini Yeesu.</verse>
				<verse number="54">Ɗum ɗon woni kaayeefi ɗiɗaɓi ki Yeesu waɗi *Galili, no ƴiwunoo Yahudiya.</verse>
			</chapter>
			<chapter number="5">
				<verse number="1">Ɓaawo majjum, juulɗe *Yahuduuɓe e waɗa. Yeesu yahi *Urusaliima.</verse>
				<verse number="2">Urusaliima ton, takkol Dammugal baali, weldere diyam e woni ɗon, nee wi'ee e Iburaninkeere Baytisayda. Dammuɗe joy mawɗe e filtitii ne.</verse>
				<verse number="3">Nyawɓe ɗuuɓɓe e fukkii ley dammuɗe ɗen: wumuɓe, laƴooɓe, e [moofiɗinɓe. Ɓee keɗii diyam irtee,</verse>
				<verse number="4">gam malaykaajo Joomiraawo e jippoo e weldere nen tife e tife, e irta diyam ɗam. Nyawɗo artuɗo naati e diyam ɗam de ɗam irtaa, e yoofoo no nyaw mum wa'i fu.]</verse>
				<verse number="5">Gorko nyawɗo diga duuɓi laso e sappo e jeetati e wonunoo ɗon.</verse>
				<verse number="6">Yeesu yi'i oo fukkii, anniti o ɓooyidii e nyaw, ƴami mo, wi'i «Aa yiɗi yoofaago?»</verse>
				<verse number="7">Nyawɗo on toontii mo, wi'i: «Moodibbo, mi walaa goɗɗo ballanɗo am naatugo e weldere nen to diyam irtike, go mi yottoo fu, den goɗɗo artii am naatugo.»</verse>
				<verse number="8">Yeesu wi'i mo: «Umma, ettu daago maa, yahu!»</verse>
				<verse number="9">Ɗon maa ɗon gorko on yoofii, etti daago mum e yaha. Ɗum fakkii e *nyalaane siwteteene,</verse>
				<verse number="10">gam majjum hooreeɓe *Yahuduuɓe wi'i nyawtaaɗo on: «Hanne nyalaane siwteteene nun, laawol hokkay maa doonoɗaa daago maa.»</verse>
				<verse number="11">O toontii ɓe, o wi'i: «Nyawtuɗo am, kan nun wi'immi: Ettu daago maa, yahu!»</verse>
				<verse number="12">Ɓe ƴami mo: «Moy nun bi'uɗo maa: Ettu daago maa, yahu?»</verse>
				<verse number="13">Amma nyawtaaɗo on annaano mo, gam Yeesu mutii caka himɓe sabbu no ɓe ɗuuɗiri e nokkuure nen.</verse>
				<verse number="14">Ɓaawo mum Yeesu fottitii e makko der suudu Alla, wi'i mo: «Daaru, jooni kan, a yoofike. Taa waɗu hakke kade, wara ko ɓuri ɗum bonugo heɓee.»</verse>
				<verse number="15">Gorko on yahi batoy hooreeɓe *Yahuduuɓe wi'i Yeesu nun nyawti ɗum.</verse>
				<verse number="16">Go *Yahuduuɓe fuɗɗi gaccaago Yeesu gam o waɗii ɗum e *nyalaane siwteteene.</verse>
				<verse number="17">Yeesu wi'i ɓe: «*Baaba am, e golloo faa hanne, min bo, mii golla.»</verse>
				<verse number="18">Gam majjum hooreeɓe *Yahuduuɓe hocci niiya warugo mo, hinaa gam o biisii *nyalaane siwteteene tan, amma gam o wi'i bo, Alla woni Baabiiko. O fotinii hoore makko e Alla.</verse>
				<verse number="19">Yeesu wi'i ɓe: «Mii bata on e gooŋa: Ɓiɗɗo waawataa ko waɗi goɗɗum kan tan, sey ko yi'i *Baaba e waɗa. Gam ko Baaba waɗata fu, kanjum Ɓiɗɗo bo waɗata.</verse>
				<verse number="20">Gam Baaba e yiɗi Ɓiɗɗo, kan waɗi e holla mo huune fu ko o waɗata. O hollan mo golle ɓurɗe ɗee ɗo fu manŋu, faa haaynaare waɗa on.</verse>
				<verse number="21">Gam hande no Baaba fintinirta maayɓe wuurina ɓe, nun Ɓiɗɗo bo wuurinirta mo yiɗi.</verse>
				<verse number="22">Baaba kan, hiitataako goɗɗo, amma o hokkii Ɓiɗɗo baawɗe hiitaago kiita fu,</verse>
				<verse number="23">gam himɓe fu teddina Ɓiɗɗo hande no teddiniri Baaba. Neɗɗo fu mo teddinay Ɓiɗɗo, teddinay Baaba liloyɗo mo.</verse>
				<verse number="24">Mii bata on e gooŋa. Nanuɗo haala am ko goonɗini liluɗo am, heɓii yonki tabitiiki, o hiitataake. O ƴiwii e maayde, o warii to yonki.</verse>
				<verse number="25">Mii bata on e gooŋa: Wakkati e wara, ki yottike du, wakkati de maayɓe nanata daane *Ɓiɗɗo Alla. Nanuɓe ne bo wuuran.</verse>
				<verse number="26">Hande no *Baaba laatorii ɓulirde yonki, hande nun o hokkii Ɓiɗɗo bo laatoo ɓulirde yonki.</verse>
				<verse number="27">O hokkii mo baawɗe hiitaago, gam o laati nun *Ɓii neɗɗo.</verse>
				<verse number="28">To ɗum haaynoo on. Wakkati waran, de maayɓe wonuɓe der caabeeje nanata daane makko,</verse>
				<verse number="29">ɓe burtoo. Waɗuɓe ko wooɗi, finta, heɓa yonki, waɗuɓe ko halli finta, hiitee.»</verse>
				<verse number="30">«Min e hoore am, walaa fu ko baawumi waɗugo. Ko nanumi, kiitortoomi. Kiita am e foonnitii, gam mi tokkataa sago am, sago lilɗo am nun tokkumi.</verse>
				<verse number="31">To mi seedanike hoore am, seedaaku am nootataake.</verse>
				<verse number="32">E woodi goɗɗo ceedantooɗo am. Mii anni seedaaku makko, ko o seedantoo am laati nun gooŋa.</verse>
				<verse number="33">Onon, on lilii himɓe to Yuhaana, o seedike gooŋa.</verse>
				<verse number="34">Min, mi bukaaka seedaaku neɗɗo, amma mi batii ka gam kison.</verse>
				<verse number="35">Yuhaana laatike fitilla kuɓɓoowa, jaaynoowa. On jaɓii welweltugo wakkati seɗɗa e jayŋol makko.</verse>
				<verse number="36">Min, mii woodi seedaaku ɓurŋu ŋu Yuhaana manŋu. Golle ɗe *Baaba yowanimmi mi waɗa, golle ɗe gaɗanmi ɗen nun seedantoo am no *Baaba nun lilimmi.</verse>
				<verse number="37">Baaba liluɗo am, kanko e hoore makko seedanii am. Abada on nanay daane makko, abada on ji'ay mo.</verse>
				<verse number="38">Batu makko wonday e mooɗon, gam on goonɗinay mo o lili.</verse>
				<verse number="39">Oon biɗitoo Dewte gam oon miiji ɗe kokkan on yonki tabitiiki. Kanje seedantoo am.</verse>
				<verse number="40">Amma, on jaɓay warugo to am gam keɓon yonki.</verse>
				<verse number="41">Diga e himɓe bane keɓammi tedduŋal am,</verse>
				<verse number="42">amma mii anni on, mii anni yidde Alla walaa e mooɗon.</verse>
				<verse number="43">Min, mi warii e inne *Baaba am, on jaɓɓaaki am. Amma to goɗɗo wardii inne mum, on jaɓɓoto ɗum.</verse>
				<verse number="44">Noy baawirton ko goonɗini, onon teddinontirooɓe hakkune mooɗon, go accuɗon daartugo tedduŋal Alla?</verse>
				<verse number="45">To on miilee min gaccotoo on yeeso Baaba. Muusa, mo jowuɗon hoolaare mooɗon dow mum, kanko nun gaccoytoo on.</verse>
				<verse number="46">To on goonɗiniino Muusa e gooŋa, on goonɗinanno am min bo, gam min o batani der dewte makko.</verse>
				<verse number="47">Amma no on goonɗinay ko o winni, noy goonɗinirton haala am?»</verse>
			</chapter>
			<chapter number="6">
				<verse number="1">Ɓaawo majjum Yeesu joli maayo *Galili, bi'eteeŋo Tiberiya.</verse>
				<verse number="2">Jama'aare ɗuunne e tokki mo gam ɓe ji'ii haaynaareeji ɗi o waɗi dow nyawɓe.</verse>
				<verse number="3">Yeesu eenci dow waanne, jooɗodii ton e aahiiɓe mum.</verse>
				<verse number="4">Tawi juulɗe *Yahuduuɓe bi'eteeɗe *Paska ɓadike.</verse>
				<verse number="5">Yeesu ɓanti hoore, hollirii jama'aare ɗuunne e fonnoy ɗum. O ƴami Filippu: «Toy keɓeten cooden nyaamdu ko nyaannata ɓee ɗo fu?»</verse>
				<verse number="6">O batu nun makko gam o nana ko Filippu toontotoo, gam oo anni ko o miili waɗugo.</verse>
				<verse number="7">Filippu toontii mo, wi'i: «Baa gollotooɗo golle juuɗe balɗe keme ɗiɗi, joddi mum heƴataa sooda peen, tawee moy fu heɓa ŋappel.»</verse>
				<verse number="8">Gooto e aahiiɓe makko, bi'eteeɗo Andere, miiraawo Simon Piyer, wi'i mo:</verse>
				<verse number="9">«E woodi ɗo suka gorko gom gooduɗo peen joy e liƴƴi ɗiɗi, amma ume ɗum ɗon waɗanta ɓee ɗo fu?»</verse>
				<verse number="10">Yeesu wi'i: «Bi'ee ɓe, ɓe jooɗoo.» Nokkuure nen e hebbi fuɗo, ɓe jooɗii. Ɓe gaɗan himɓe ujune joyo.</verse>
				<verse number="11">Yeesu etti peen kon, yetti Alla, yeɗi wonuɓe ɗon. O waɗi liƴƴi ɗii bo hande nun. O hokki ɓe faa ɓe kaari.</verse>
				<verse number="12">No ɓe kaari, Yeesu wi'i aahiiɓe mum: «Kawritee ko horii, baa goɗɗum to halku.»</verse>
				<verse number="13">Ɓe kawriti ŋappe peen joyo ko himɓe ɓen horii, ko kebbi killaaje sappo e ɗiɗi.</verse>
				<verse number="14">No himɓe yi'i kaayeefi ɗum Yeesu waɗi, ɓe bi'i: «Lalley, kanko woni Annabiijo bi'aaɗo e wara der duuniyaaru.»</verse>
				<verse number="15">Amma no Yeesu e anni ɓe garan nanŋugo ɗum e semme, ɓe laamina, o dilli diga ɗon, o eenci dow waanne, kanko tan.</verse>
				<verse number="16">Kiikiiɗe mum, aahiiɓe Yeesu yahii fonŋo maayo.</verse>
				<verse number="17">Ɓe naati laana diyam gam ɓe jola, ɓe jaha Kafarnahum. Niwre fuɗɗii waɗugo, tawi Yeesu hewtaaki ɓe taw.</verse>
				<verse number="18">Hennu mawkol e wifa, galmaji diyam e ummoo.</verse>
				<verse number="19">Ɓe jawɗini laana kan faa ɓe keɓi hande kilo joy naa jeego'o. Den ɓe kolliri Yeesu e yaha e koyɗe dow maayo, faa ɓattii ɓe. Ɓe kuli.</verse>
				<verse number="20">Yeesu wi'i ɓe: «Min nun, to on kulee!»</verse>
				<verse number="21">Ɓe eeli mo o naata e laana kan. Ɗon maa ɗon ɓe jottii fonŋo to ɓe poonnii.</verse>
				<verse number="22">Fini mum, jama'aare wonunoone fonŋo maayo, yi'i laana goota tan woni ton. Yeesu naatiday e aahiiɓe mum laana kan. Kamɓe tan yawti e makka.</verse>
				<verse number="23">Laanaaje ƴiwuɗe Tiberiya warii takkol to ɓe nyaami peen ɗon, ɓaawo no Joomiraawo yetti Alla.</verse>
				<verse number="24">No jama'aare yi'i Yeesu e aahiiɓe mum walaa ɗon, ɓe naati laanaaje, ɓe batti Kafarnahum daartoygo mo.</verse>
				<verse number="25">No ɓe tawi Yeesu fonŋo maayo, ɓe bi'i ɗum: «Moodibbo, dey garuɗaa ɗo?»</verse>
				<verse number="26">Yeesu toontii ɓe, wi'i: «To gooŋa nun, hinaa gam on ji'ii kaayeefi acci oon daartammi. Ko daartirton am woni gam on nyaamii faa on kaarii.</verse>
				<verse number="27">To on gollee gam nyaamdu keennyoowol, amma gollee gam nyaamdu tabitintooŋol, kokkoowol yonki tabitiiki. Nyaamdu ŋol ɗon nun, *Ɓii neɗɗo hokkata on, gam kanko Alla *Baaba, waɗani maane baawɗe mum.»</verse>
				<verse number="28">Den ɓe ƴami mo, ɓe bi'i: «Ume men gaɗata ko men gaɗa golle ɗe Alla yiɗi?»</verse>
				<verse number="29">Yeesu toontii ɓe, wi'i: «Golle ɗe Alla yiɗi woni goonɗinon mo o lili.»</verse>
				<verse number="30">Ɓe toontii mo, ɓe bi'i: «Kaayeefi kiye gaɗataa men ji'a, faa men goonɗinee? Ume gaɗataa?</verse>
				<verse number="31">Maamiraaɓe amen nyaamii nyaamdu *maannu der haro, hande no dewte wi'i: ‟O hokkii ɓe nyaamdu ƴiwunu dow kammu”.»</verse>
				<verse number="32">Yeesu toontii ɓe, wi'i: «Mii bata on e gooŋa: hinaa annabi Muusa hokki on nyaamdu ƴiwuŋol dow kammu. *Baaba am hokki on nyaamdu geetol, ƴiwuŋol dow kammu.</verse>
				<verse number="33">Nyaamdu ŋol Alla hokkata woni, ƴiwuŋol dow kammu, kokkoowol duuniyaaru yonki.»</verse>
				<verse number="34">Ɓe bi'i mo: «Moodibbo, hokku men nyaamdu ŋol baadey.»</verse>
				<verse number="35">Yeesu wi'i ɓe: «Min woni nyaamdu kokkoowol yonki, garuɗo to am, rafataake abada, goonɗinɗo am bo ɗonɗataake abada.</verse>
				<verse number="36">Amma mi batii on: on ji'ii am, ko on goonɗinay.</verse>
				<verse number="37">Ɓe *Baaba hokkimmi fu, waran to am. Garuɗo to am fu, mi salataako ɗum.</verse>
				<verse number="38">Gam waɗugo ko jiɗumi bane acci ƴiwmi dow kammu, amma gam mi waɗa ko liluɗo am yiɗi.</verse>
				<verse number="39">Nani ko lilɗo am yiɗi: to baa gooto der himɓe o hokki am majju, amma gam mi ummitina ɓe nyalaane darŋal.</verse>
				<verse number="40">Nani ko Baaba am yiɗi: ji'uɗo Ɓiɗɗo fu, to goonɗinii mo, heɓii yonki tabitiiki. Mi ummitinan mo nyalaane darŋal.»</verse>
				<verse number="41">*Yahuduuɓe e dumbitoo hakkune mum dow haala Yeesu, gam o wi'i: «Min woni nyaamdu ƴiwuŋol dow kammu»</verse>
				<verse number="42">Ɓe bi'i: «Oo ɗo, hinaa Yeesu ɓii Yusufu, mo annuɗen inna mum e baaba mum on na? Noy o wi'irta: ‟Dow kammu ƴiwmi”?»</verse>
				<verse number="43">Yeesu wi'i ɓe: «To on dumbitee hakkune mooɗon!</verse>
				<verse number="44">Goɗɗo waawataa ko wari to am, to *Baaba lilɗo am fooɗay mo. Min, mi ummitinan mo nyalaane darŋal.</verse>
				<verse number="45">E winnii der dewte annabiiɓe: ‟Ɓe fu Alla janŋinan ɓe.” Neɗɗo fu nanuɗo ko Baaba bati, go jaɓi janŋinol makko, waran to am.</verse>
				<verse number="46">Baa gooto yi'ay Baaba, to hinaa ƴiwuɗo to Alla, kanko tan yi'i Baaba.</verse>
				<verse number="47">Mii bata on e gooŋa: Goonɗinɗo am, heɓii yonki tabitiiki.</verse>
				<verse number="48">Min woni nyaamdu kokkoowol yonki.</verse>
				<verse number="49">Maamiraaɓe mooɗon nyaamii *maannu der haro, ɓe maayii bo.</verse>
				<verse number="50">Ŋol ɗo nun nyaamdu ƴiwuŋol dow kammu, nyaamuɗo ŋol fu maayataa.</verse>
				<verse number="51">Min woni nyaamdu yonkintewol, ƴiwuŋol dow kammu. To neɗɗo nyaami nyaamdu ŋol, wuuran faa abada. Nyaamdu ŋol kokkanmi gam duuniyaaru wuura, laati nun ɓannu am.»</verse>
				<verse number="52">Dow kaa ɗon *Yahuduuɓe e yeddontira no waawi fu, e wi'a: «Noy neɗɗo oo waawirta ko hokki en ɓannu mum nyaamen?»</verse>
				<verse number="53">Yeesu toontii ɓe, wi'i: «Mii bata on e gooŋa: To on nyaamaay ɓannu *Ɓii neɗɗo, on jaray ƴiiƴam makko, yonki walaa der mooɗon.</verse>
				<verse number="54">Neɗɗo fu nyaamuɗo ɓannu am, to yari ƴiiƴam am, heɓii yonki tabitiiki. Mi fintinan mo nyalaane darŋal.</verse>
				<verse number="55">Gam ɓannu am laati nun nyaamdu lalley, ƴiiƴam am bo laati nun jaram lalley.</verse>
				<verse number="56">Neɗɗo fu nyaamuɗo ɓannu am, to yari ƴiiƴam am, oo wondi e am, min bo mii wondi e makko.</verse>
				<verse number="57">*Baaba liloyɗo am laati nun buuruɗo. Gam makko buurumi. Hande nun nyaamuɗo am fu, wuurirta gam am.</verse>
				<verse number="58">Ŋol ɗo nun woni nyaamdu ƴiwuŋol dow kammu. Ŋol nandaa e ŋol kaakiraaɓe mooɗon nyaamuno, ɓe maayii bo. Nyaamuɗo nyaamdu ŋol ɗo wuuran faa abada.»</verse>
				<verse number="59">Haalaaji ɗii ɗo nun Yeesu janŋini der suudu waajorde Kafarnahum.</verse>
				<verse number="60">No ɓe nani haalaaji ɗin, ɗuuggal e aahiiɓe makko wi'i: «Haala ka e tiiɗi. Moy waawata ko jaɓi ka?»</verse>
				<verse number="61">Yeesu faami der ɓerne mum, aahiiɓe mum e dumbitoo dow majjum, go o wi'i ɓe: «Haala kan jiɓi on nun?</verse>
				<verse number="62">Jon kan to on ji'ii *Ɓii neɗɗo eenci to wonunoo, den mum noy gaɗoton?</verse>
				<verse number="63">*Ruuhu woni buurinoowo, ɓannu nafataa goɗɗum. Haalaaji haalanmi on ɗii, laati nun Ruuhu e yonki.</verse>
				<verse number="64">Nani e woodi hakkune mooɗon ɓe goonɗinay.» Gam Yeesu e anni diga fuɗɗoode, ɓe goonɗinay ɗum, e jammotooɗo ɗum.</verse>
				<verse number="65">O ɓeydi o wi'i: «Gam majjum bi'umi on: ‟Walaa baawoowo ko wari to am, to *Baaba hokkay ɗum no warirta”.»</verse>
				<verse number="66">Diga den, ɗuuggal e aahiiɓe makko dilli, acci tokkugo mo.</verse>
				<verse number="67">Den Yeesu ƴami aahiiɓe sappo e ɗiɗo ɓen: «Onon bo, oon jiɗi dillugo na?»</verse>
				<verse number="68">Simon Piyer toontii mo, wi'i: «Joomiraawo, to moy men jahata? An woodi haala kokkoowa yonki tabitiiki.</verse>
				<verse number="69">Men goonɗinii, emen anni an woni Ceniiɗo ƴiwuɗo e Alla.»</verse>
				<verse number="70">Yeesu toontii ɓe, wi'i: «Hinaa min suɓi on, onon sappo e ɗiɗo? Gooto mooɗon laati nun seyɗaanuujo.»</verse>
				<verse number="71">Haala Yahuuda, ɓii Simon Iskariyot nun o batata, gooto der sappo e ɗiɗo ɓen. Oo ɗon woni jammotooɗo mo.</verse>
			</chapter>
			<chapter number="7">
				<verse number="1">Ɓaawo majjum Yeesu e woosoo der *Galili. O yiɗaa woosaago der Yahudiya gam hooreeɓe *Yahuduuɓe e daarta no warirta mo.</verse>
				<verse number="2">Tawi juulɗe Yahuduuɓe bi'eteeɗe juulɗe bukaaji ɓadike.</verse>
				<verse number="3">Miiraaɓe Yeesu wi'i ɗum: «Eggu, jahaa Yahudiya gam aahiiɓe maa yi'a golle ɗe gaɗataa.</verse>
				<verse number="4">Goɗɗo suuɗataa ko waɗata, to e yiɗi anneego. No aa waɗa golle ɗee, hollitin hoore maa himɓe.»</verse>
				<verse number="5">Baa miiraaɓe makko goonɗinay mo.</verse>
				<verse number="6">Yeesu wi'i ɓe: «Wakkati am waray taw, amma onon, wakkati fu laati nun wakkati mooɗon.</verse>
				<verse number="7">Himɓe duuniyaaru waawataa ko wanyi on, amma min, ɓee banyimmi gam mii seedoo golle maɓɓe wooɗaa.</verse>
				<verse number="8">Onon, jahee juulɗe ɗen. Min, mi yahataa, gam wakkati am waray taw.»</verse>
				<verse number="9">No o bati ɓe kaa ɗon, o jooɗii leydi Galili.</verse>
				<verse number="10">No miiraaɓe Yeesu yahi juulɗe ɗen, Yeesu bo yahi ton, amma o hollitay hoore makko, o suuɗii.</verse>
				<verse number="11">Hooreeɓe *Yahuduuɓe e daarta mo der juulɗe, e wi'a: «Toy o woni?»</verse>
				<verse number="12">Himɓe ɗuuɓɓe e dumbitoo dow haala makko. Woɓɓe e wi'a: «Neɗɗo geeto nun!» Woɓɓe bo e wi'a: «Nun nun bane, majjinoowo himɓe nun.»</verse>
				<verse number="13">Goɗɗo suusay batango mo e daane towne, gam ɓee kula hooreeɓe *Yahuduuɓe.</verse>
				<verse number="14">Tawi juulɗe ɗen fecciri, go Yeesu fuɗɗi janŋingo der suudu Alla.</verse>
				<verse number="15">Haaynaare waɗi *Yahuduuɓe sanne, ɓe bi'i: «Noy o waawiri dewte, kanko mo janŋay?»</verse>
				<verse number="16">Yeesu toontii ɓe, wi'i: «Jande janŋinammi on, ƴiway e am. Diga to liloyɗo am, ɗum ƴiwi.</verse>
				<verse number="17">To neɗɗo e yiɗi waɗugo sago Alla, o annitan janŋinol am to Alla ƴiwi, naa bo to haalaaji am, e baawɗe am nun ƴiwi.</verse>
				<verse number="18">Batanoowo hoore mum, hoore mum nun daartanta tedduŋal. Amma daartoowo tedduŋal liloyɗo ɗum, oo ɗon gooŋa nun batata, fewre walaa e makko.</verse>
				<verse number="19">Hinaa Muusa hokki on tawreeta na? Amma baa gooto mooɗon golliray tawreeta. Ko woni sabbu go oon daarta warugo am?»</verse>
				<verse number="20">Himɓe ɓen toontii mo, wi'i: «An, aa woodi ginnool. Moy daartata warugo maa?»</verse>
				<verse number="21">Yeesu toontii ɓe: «Golle goote tan gaɗumi, on fu, haaynaare waɗi on.</verse>
				<verse number="22">Muusa hokkii laawol gaɗon julnol. Diga to Muusa du bane ŋol ƴiwi, diga to kaakiraaɓe mon nun, go oon julna suka *nyalaane siwteteene.</verse>
				<verse number="23">To suka e julnee nyalaane siwteteene, gam to tawreeta Muusa ƴartee, gam ume monnotoɗon gam mi nyawtii tagaaɗo bumbum nyalaane siwteteene?</verse>
				<verse number="24">Accee hiitoraago no ji'irton, amma gaɗee kiita poonnitiika.»</verse>
				<verse number="25">Go himɓe *Urusaliima woɓɓe wi'i: «Hinaa oo ɗo ɓe daartata warugo na?</verse>
				<verse number="26">Oo woni caka maɓɓe, oo bata, ɓe bi'ay mo gokka. Den mawɓe amen annitin nun kanko woni Cuɓaaɗo na?</verse>
				<verse number="27">Oo ɗo kan, een anni to ƴiwi, amma to Cuɓaaɗo e wara, goɗɗo annataa to o ƴiwata.»</verse>
				<verse number="28">Tawi Yeesu e janŋina der suudu Alla, o bati e daane towne, o wi'i: «Oon annimmi, oon anni to ƴiwumi! Min bane waddi hoore am. Liloyɗo am laati nun gooŋaajo. Kanko woni mo on annaa.</verse>
				<verse number="29">Min, mii anni mo gam to makko ƴiwmi. Kanko liloymmi.»</verse>
				<verse number="30">Den ɓe daarti no ɓe nanŋirta mo, amma goɗɗo junŋo mum meemaay mo, gam wakkati makko waray taw.</verse>
				<verse number="31">Ɗuuggal der jama'aare goonɗinii mo, wi'i: «To Cuɓaaɗo warii, o waɗan kaayeefi ɓuruɗi ɗi gorko oo waɗi na?»</verse>
				<verse number="32">*Farisaaɓe nani ko himɓe ɓen dumbitintoo dow haala Yeesu. Hooreeɓe *Limaamiiɓe e Farisaaɓe lili reenooɓe, nanŋa mo.</verse>
				<verse number="33">Yeesu wi'i: «Min, mii wondi e mooɗon seɗɗa taw. Ɓaawo mum, mi wittan to liloyɗo am.</verse>
				<verse number="34">On daartan am, amma on jiitataa am, gam on baawataa ko yahi to gonumi.»</verse>
				<verse number="35">*Yahuduuɓe ƴamontiri, wi'i: «Toy o yahata ko en baawataa ko yiiti mo? O yahan to himɓe meeɗen feroyɓe to Yunaninkeeɓe,* o janŋina Yunaninkeeɓe na?</verse>
				<verse number="36">O wi'ii en daartan mo, en jiitataa mo, gam en baawataa ko yahi to o tawetee. Kaye nun kaa ɗon bo?»</verse>
				<verse number="37">Nyalaane sakitiineere der juulɗe ɗen ɓuri teddugo. Nyaanne mum, Yeesu darii, bati e daane towne, wi'i: «Neɗɗo fu ɗonɗaaɗo wara to am, yara.</verse>
				<verse number="38">Goonɗinɗo am fu, ‟ilaaɗi diyam yonki mawɗi ilan e ɓerne mum” hande no Dewte bati.»</verse>
				<verse number="39">O batu nun kaa ɗon dow *Ruuhu mo goonɗinɗo fu heɓata. Den Ruuhu hokkaaka taw, gam Yeesu teddinaaka taw.</verse>
				<verse number="40">No woɓɓe der jama'aare nen nani haala ka, wi'i: «Lalley kanko woni Annabiijo.»</verse>
				<verse number="41">Woɓɓe wi'i: «Kanko woni Cuɓaaɗo.» Woɓɓe bo wi'i: «Cuɓaaɗo ƴiwan diga *Galili na?»</verse>
				<verse number="42">Dewte wi'ay ba, e lenyol annabi Dawda nun Cuɓaaɗo ƴiwata, der siire Baytilaama, to Dawda ƴiwi?</verse>
				<verse number="43">Jama'aare nen luudontiri gam makko.</verse>
				<verse number="44">E woodi yiɗuɓe nanŋugo mo der maɓɓe, amma goɗɗo junŋo mum meemaay mo.</verse>
				<verse number="45">Reenooɓe warti to hooreeɓe *Limaamiiɓe e *Farisaaɓe, ɓe ƴami ɓe, ɓe bi'i: «Ko woni sabbu ko on gadday mo?»</verse>
				<verse number="46">Reenooɓe ɓen toontii, wi'i: «Abada goɗɗo batiray no gorko on batiri.»</verse>
				<verse number="47">Farisaaɓe ƴami ɓe: «Onon bo on majjinaama hinaa?</verse>
				<verse number="48">E woodi baa gooto der hooreeɓe, maa bo der Farisaaɓe goonɗinɗo mo na?</verse>
				<verse number="49">Amma jama'aare ne annaa tawreeta, ne yaa'aane»</verse>
				<verse number="50">Gooto der maɓɓe, bi'eteeɗo Nikodemu, jahunooɗo to Yeesu wi'i ɓe:</verse>
				<verse number="51">«Tawreeta meeɗen e hiitoo neɗɗo tawee nanaaka ko o bati, annaaka ko o waɗi na?»</verse>
				<verse number="52">Ɓe bi'i mo: «An bo a Galilinkeejo na? Wiɗita Dewte, a yi'an walaa annabiijo ƴiwuɗo *Galili.» [</verse>
				<verse number="53">Ɓaawo mum, moy fu hooti wuro mum.</verse>
			</chapter>
			<chapter number="8">
				<verse number="1">Yeesu yawti far waanne Jaytuuje.</verse>
				<verse number="2">Subaka kecco o witti der suudu Alla. Jama'aare fu wari. O jooɗii, oo janŋina ɓe.</verse>
				<verse number="3">*Moodiɓɓe tawreeta, e *Farisaaɓe waddi debbo nanŋaaɗo e waɗa jeenu. Ɓe darni mo caka jama'aare.</verse>
				<verse number="4">Ɓe bi'i Yeesu: «Moodibbo, debbo oo ɗo nanŋa nun e waɗa jeenu.</verse>
				<verse number="5">Muusa batii der tawreeta men, iri debbo oo ɗon kaaƴe nun warirtee. An bo, kaye bi'uɗaa?»</verse>
				<verse number="6">Ɓe baddu nun ɓe ƴoyra mo, gam ɓe keɓa no ɓe gaccorii mo. Amma Yeesu jimminii, e winna e honnu mum dow leydi.</verse>
				<verse number="7">No ɓe tokki ɓee ƴamitoo mo, Yeesu ɓanti hoore, wi'i ɓe: «Goɗɗo mooɗon mo waɗay hakke daɗey arta faɗɗa mo hayre.»</verse>
				<verse number="8">O jimminii kade, oo winna e leydi.</verse>
				<verse number="9">No ɓe nani ka, ɓe dilli gooto gooto. Nayeeɓe arti dilli. Yeesu e debbo on tan horii.</verse>
				<verse number="10">Yeesu ɓanti hoore, wi'i mo: «Debbo, toy ɓe goni? Baa gooto hiitaaki maa?»</verse>
				<verse number="11">O toontii, o wi'i: «Moodibbo, baa gooto.» Yeesu wi'i mo: «Min bo, mi hiitataako ma. Yahu, taa mayta kade waɗugo hakke.»]</verse>
				<verse number="12">Yeesu baddi e maɓɓe kade, wi'i: «Min woni jayŋol duuniyaaru. Tokkuɗo am, yahataa e niwre abada, amma o heɓan jayŋol yonki.»</verse>
				<verse number="13">Dow kaa ɗon, *Farisaaɓe wi'i mo: «To aa seedanoo hoore maa, seedaaku maa jaɓataake.»</verse>
				<verse number="14">Yeesu toontii ɓe, wi'i: «Baa to mi seedanike hoore am, seedaaku am e laatii gooŋa, gam mii anni to ƴiwmi, mii anni to jahammi bo. Amma onon, on annaa to ƴiwmi, on annaa bo to jahammi.</verse>
				<verse number="15">Oon gaɗa kiitaa hande no himɓe hiitortoo, amma min, mi hiitataako goɗɗo.</verse>
				<verse number="16">To mii waɗa kiita, kiita am e laatii gooŋa, gam mi hiitataako min tan, amma *Baaba liloyɗo am, e wondi e am.</verse>
				<verse number="17">E winnii e tawreeta mooɗon: ‟Seedaaku himɓe ɗiɗo e laatii gooŋa”.</verse>
				<verse number="18">Mii seedanoo hoore am. Baaba liloyɗo am bo, e seedanoo am.»</verse>
				<verse number="19">Ɓe bi'i mo: «Toy Baaba maa woni?» Yeesu toontii, wi'i ɓe: «On annaa am min, hakko Baaba am. To oon annunoo am, maa on anniino Baaba am bo.»</verse>
				<verse number="20">Yeesu batii haalaaji ɗii no o janŋinta der suudu Alla, to nokkuure ceede Alla wattetee. Goɗɗo nanŋay mo, gam wakkati makko yottaaki taw.</verse>
				<verse number="21">Yeesu wi'i ɓe kade: «Mi nani yaha, on daartan am, on maaydan e hakkeeji mooɗon. On baawataa ko yahi to jahanmi.»</verse>
				<verse number="22">*Yahuduuɓe wi'i: «O waritinto nun naa? Gam o wi'i en baawataa ko yahi to o yahata.»</verse>
				<verse number="23">Yeesu wi'i ɓe: «E ley jeyaɗon, amma min, dow jeyaami. E duuniyaaru nuu jeyaɗon, amma min, mi jeyaaka e maayru.</verse>
				<verse number="24">Gam majjum bi'umi on: on maaydan e hakkeeji mooɗon. Gam to on goonɗinay min woni mo gonmi, on maaydan e hakkeeji mooɗon.»</verse>
				<verse number="25">Ɓe ƴami mo: «An moy nun laatiɗaa?» Yeesu toontii: «Mo bi'unoo mi on diga arande, laatiimi.</verse>
				<verse number="26">Mii woodi huune ɗuuɗɗum ko batanmi, e ko kiitotoomi dow mon. Amma liloyɗo am laati nun gooŋaajo. Ko nanumi e makko, batanmi duuniyaaru.»</verse>
				<verse number="27">Ɓe paamay naa *Baaba nun o batanta ɓe.</verse>
				<verse number="28">Den Yeesu wi'i ɓe: «To *Ɓii neɗɗo ɓilaama fu, den paamoton “min woni mo gonmi,” mi waɗataa bo goɗɗum e hoore am, amma mi batan nun ko Baaba ekkitinimmi tan.</verse>
				<verse number="29">Liloyɗo am e wondi e am, o accay am min tan, gam ko welata mo gaɗanmi wakkati fu.»</verse>
				<verse number="30">No o bati hande nun, ɗuuɓɓe goonɗinii mo.</verse>
				<verse number="31">Yeesu wi'i *Yahuduuɓe, goonɗinɓe ɗum: «To oon jogii haala am, on laati nun aahiiɓe am lalley.</verse>
				<verse number="32">On annan gooŋa. Gooŋa bo rinɗinan on.»</verse>
				<verse number="33">Ɓe toontii mo, ɓe bi'i: «Menen, men ƴiwi e lenyol Iburahiima, abada men laataaki maccuɓe goɗɗo. Noy bi'irtaa men dimɗan?»</verse>
				<verse number="34">Yeesu toontii ɓe, wi'i: «Mii bata on e gooŋa: gaɗoowo hakke fu laati nun maccuɗo hakke.</verse>
				<verse number="35">Maccuɗo wonataako der saare baadey, amma ɓiɗɗo nun wonotoo der saare e baadey</verse>
				<verse number="36">To Ɓiɗɗo rinɗinii on, on laatoto rimɓe e gooŋa.</verse>
				<verse number="37">Mii anni on ƴiwi e lenyol Iburahiima, amma oon daarta warugo am gam haala am naatay der mooɗon.</verse>
				<verse number="38">Ko ji'umi e *Baaba kan nun batanmi, onon bo oon gaɗa ko Baaba mooɗon wi'i on.»</verse>
				<verse number="39">Ɓe toontii mo, ɓe bi'i: «*Baaba amen woni Iburahiima.» Yeesu wi'i ɓe: «To on laatino ɓiɓɓe Iburahiima e gooŋa, maa on gaɗiino golle Iburahiima.</verse>
				<verse number="40">Amma jooni oon daarta warugo am, min batuɗo on gooŋa ka nanumi to Alla. Ɗum ɗon Iburahiima waɗay ɗum.</verse>
				<verse number="41">Onon, golle Baaba mooɗon gaɗoton.» Ɓe bi'i mo: «Menen, men jaaluuɓe bane, Baaba gooto men goodi, kanko woni Alla.»</verse>
				<verse number="42">Yeesu wi'i ɓe: «To Alla nun laatinoo Baaba mooɗon, maa on jiɗiino am, gam to Alla ƴiwmi, ko garumi. Mi wadday hoore am, amma kanko lilimmi.</verse>
				<verse number="43">Gam ume ko on nanataa haala am? Gam on baawataa ko hettinii haala am.</verse>
				<verse number="44">*Seyɗan woni baaba mooɗon. Jiɗaaɗi baaba mooɗon gaɗoton. Baroowo nun o laatii diga fuɗɗoode. O walaa der gooŋa, gam gooŋa walaa der makko. To oo bata fewre, jikku makko nun, gam oo pewoowo, oo baaba fewre.</verse>
				<verse number="45">Amma min, gam mii bata gooŋa, waɗi ko on goonɗinay am.</verse>
				<verse number="46">Moy mooɗon waawata seedaago mi waɗii hakke? To mi batii gooŋa, gam ume ko on goonɗintaa am?</verse>
				<verse number="47">Neɗɗo Alla nun hettintoo haala Alla. Onon, on kettintaako gam on laataaki himɓe Alla.»</verse>
				<verse number="48">*Yahuduuɓe wi'i mo: «Men batay gooŋa no men bi'i a laati nun samariyaajo, aa woodi bo ginnool na?»</verse>
				<verse number="49">Yeesu toontii ɓe, wi'i: «Mi woodaa ginnool, amma mii teddina *Baaba am. Onon, oon jawoo am.</verse>
				<verse number="50">Tedduŋal hoore am bane daartanmi. E woodi daartanoowo am tedduŋal, kiitotooɗo.</verse>
				<verse number="51">Gooŋa batanmi on: Jaɓuɗo haala am fu, maayataa abada.»</verse>
				<verse number="52">*Yahuduuɓe wi'i mo: «Jooni men tabbitini aa woodi ginnool. Iburahiima e annabiiɓe fu maayi, amma an, a wi'ii: ‟Jaɓuɗo haala am fu, maayataa abada”.</verse>
				<verse number="53">Aa ɓuri Iburahiima baaba amen manŋu na? O maayii, annabiiɓe bo maayii. Ume miiluɗaa aa laatii?»</verse>
				<verse number="54">Yeesu toontii ɓe, wi'i: «To hoore am teddinanmi, tedduŋal am laati nun baanji. *Baaba am, mo bi'oton Alla mooɗon on nun teddintammi.</verse>
				<verse number="55">On annaa mo. Amma min, mii anni mo. To mi wi'ii mi annaa mo, mi laatoto pewoowo hande mooɗon. Amma mii anni mo, mi tokkii haala makko.</verse>
				<verse number="56">Baaba mooɗon Iburahiima e seyorino yi'ugo nyalaane wittoygo am. O yi'ii ne, go ɓerne makko weli.»</verse>
				<verse number="57">*Yahuduuɓe wi'i mo: «A waɗay taw baa duuɓi lasoy ɗiɗi e sappo, go aa wi'a a yi'ii Iburahiima?»</verse>
				<verse number="58">Yeesu toontii ɓe, wi'i: «Mii bata on e gooŋa: Diga Iburahiima tagaaka, min, mi na'on.»</verse>
				<verse number="59">Dow kaa ɗon ɓe etti kaaƴe ɓe paɗɗa mo. Amma Yeesu soltii, wurtii e suudu Alla.</verse>
			</chapter>
			<chapter number="9">
				<verse number="1">No Yeesu yawtata, o yi'i gorko dimdaaɗo e bundan.</verse>
				<verse number="2">Aahiiɓe makko ƴami mo, wi'i: «Moodibbo, moy waɗi hakke, kanko na, naa baaba e inna makko nun, ko o rindaa e bundan?»</verse>
				<verse number="3">Yeesu toontii ɓe wi'i: «Kanko bane waɗi hakke, baaba e inna makko bo bane. Amma gam baawɗe Alla yi'ee e makko nun.</verse>
				<verse number="4">No jayŋol na'on taw, haani gaɗen golle liloyɗo am. Gam jemma waran de goɗɗo waawataa ko gollii.</verse>
				<verse number="5">No mii tawaa e duuniyaaru, min woni jayŋol mayru.»</verse>
				<verse number="6">Den, no o bati kaa ɗon, o tuuti joode e leydi, o laawi loope e joode ɗen, o moomi e gite bumɗo on.</verse>
				<verse number="7">O wi'i mo: «Yahu sulmaa weeldere Silowe.» (Ɗum wi'ay maa Lilaaɗo). O yahi, o sulmii. O warti oo yi'a.</verse>
				<verse number="8">Wondunooɓe e makko, e yi'annooɓe mo oo fiya bara, wi'i: «Hinaa oo ɗo jooɗotono e fiya bara na?»</verse>
				<verse number="9">Woɓɓe wi'i: «Kanko nun!» Woɓɓe bo wi'i: «Kanko bane! Nandi makko nun!» Gorko on e hoore mum wi'i: «Min nun lalley!»</verse>
				<verse number="10">Ɓe ƴami mo: «Noy bumtirɗaa?»</verse>
				<verse number="11">O toontii: «Gorko bi'eteeɗo Yeesu laawi loope, moomi e gite am, wi'immi: ‟Yahu weldere Silowe, culmoɗaa”. Jahumi, culmiimi, ko bumtumi.»</verse>
				<verse number="12">Ɓe ƴami mo: «Toy gorko on woni?» O toonti: «Mi annaa!»</verse>
				<verse number="13">Den ɓe jaari bumtinaaɗo on to *Farisaaɓe.</verse>
				<verse number="14">Nyalaane Yeesu laawi loope wumtini mo, laati nun *nyalaane siwteteene.</verse>
				<verse number="15">Farisaaɓe bo ƴami mo, wi'i: «Noy bumtirɗaa?» O toontii ɓe: «O moomu nun loope e gite am, ko culmiimi, ko bumtumi.»</verse>
				<verse number="16">Woɓɓe der Farisaaɓe wi'i: «Gorko on waawataa ko ƴiwi to Alla, gam o jogaaki nyalaane siwteteene.» Woɓɓe bo wi'i: «Noy gaɗoowo hakke waawirta ko waɗi iri kaayeefiiji ɗii ɗo?» Go ɓe ceenniri hakkune maɓɓe.</verse>
				<verse number="17">*Farisaaɓe ƴami bumtinaaɗo on kade, wi'i: «An kaye batataa dow bumtinɗo maa on?» O toontii ɓe, o wi'i: «Annabiijo nun.»</verse>
				<verse number="18">Hooreeɓe *Yahuduuɓe jaɓay naa oo laatino bumɗo, sey no ɓe noddi baaba e inna makko.</verse>
				<verse number="19">Ɓe ƴami ɓe: «Oo ɗo ɓiɗɗo mooɗon mo bi'uɗon rindaa e bumdan on nun ɗon na? Jon kan noy o wuntiri?»</verse>
				<verse number="20">Baabiiko e inniiko toontii: «Emen anni ɓiɗɗo amen nun, e bumdan nun bo o rindaa.</verse>
				<verse number="21">Amma no o wuntiri jooni, men annaa. Men annaa bo moy wuntini mo. Kanko bo o mawɗo nun. O waawan ko toontanii hoore makko. Ƴamee mo!»</verse>
				<verse number="22">Baabiiko e inniiko toontorike nun nun gam ɓee kula hooreeɓe *Yahuduuɓe. Gam ɓe desu nun: Neɗɗo fu jaɓi Yeesu laati nun Cuɓaaɗo, ɓe diiwa ɗum, ɓe burtina waajorde.</verse>
				<verse number="23">Gam majjum saareeji makko wi'i: «O mawnii, ƴamee mo!»</verse>
				<verse number="24">*Farisaaɓe nodditii bumtinaaɗo on, ɓe bi'i mo: «Teddin Alla, emen anni, menen kan, gorko on hakkeejo nun.»</verse>
				<verse number="25">O wi'i ɓe: «To o hakkeejo nun, min kan, mi annaa. Goota tan annumi: Mi bumunooɗo, jooni mii yi'a.»</verse>
				<verse number="26">Ɓe ƴami mo: «Ume o waɗi e maa? Noy o wuntiniri maa?»</verse>
				<verse number="27">O toontii ɓe, o wi'i: «Mi batiino on ɗum, amma on kettinaaki. Gam ume go oon jiɗi nanitaago ka kade? Naa onon bo, on jiɗu nun laataago aahiiɓe makko?»</verse>
				<verse number="28">Ɓe jenni mo, ɓe bi'i: «An woni aahiijo makko! Menen, men aahiiɓe Muusa nun.</verse>
				<verse number="29">Menen, emen anni Alla baddii e Muusa, amma kanko, men annaa to o ƴiwi.»</verse>
				<verse number="30">Gorko on toontii ɓe, wi'i: «E ɗum haaynii no on annaa to o ƴiwi, ko o wuntinimmi!</verse>
				<verse number="31">Een anni Alla hettinantaako waɗooɓe hakke, amma oo hettinanoo teddinɗo mo, gaɗoowo sago makko.</verse>
				<verse number="32">Daɗey nanaaka bumtinɗo dimdaaɗo e bumdan.</verse>
				<verse number="33">To hinaa to Alla gorko on ƴiwi, o waawataano ko waɗi goɗɗum.»</verse>
				<verse number="34">Ɓe toontii mo: «An, bumbum, der hakkeeji dimaɗaa, an janŋinta men!» Ɓe nyeebi mo yaasi.</verse>
				<verse number="35">Yeesu nani ɓe nyeebii bumtinaaɗo on, yi'itii mo, ƴami mo: «An kan, aa goonɗini *Ɓii neɗɗo na?»</verse>
				<verse number="36">O toontii: «Moodibbo, moy woni kanko faa mi goonɗina mo?»</verse>
				<verse number="37">Yeesu wi'i mo: «A yi'ii mo, baddoowo e maa woni kanko.»</verse>
				<verse number="38">O toontii: «Moodibbo, mii goonɗini.» O sujidani Yeesu.</verse>
				<verse number="39">Den Yeesu wi'i mo: «Mi waru nun der duuniyaaru mi waɗa kiita, gam wumuɓe yi'a, yi'ooɓe wuma.»</verse>
				<verse number="40">*Farisaaɓe tawanooɓe ɗon, nani ka, ƴami mo, wi'i: «Menen bo, men wumuɓe na?»</verse>
				<verse number="41">Yeesu toontii ɓe: «To oon bumuno, on goodataano boofi. No bi'oton jooni oon ji'a, gam majjum boofi mooɗon tabitii.»</verse>
			</chapter>
			<chapter number="10">
				<verse number="1">Yeesu wi'i: «Mii bata on e gooŋa, neɗɗo fu naatoowo der hoggo baali go naatiray dammugal, go ƴartorii to feere, kanko woni gujjo, kanko woni pasotooɗo.</verse>
				<verse number="2">Amma duroowo baali, dammugal nun naatirta.</verse>
				<verse number="3">Cakkiiɗo dammugal maɓɓitanan mo, baali ɗin bo nanan daane makko. O noddiran ɗi, ŋaye fu e inne mum, o yaara ɗi yaasi.</verse>
				<verse number="4">To o wurtinii ɗi ɗi fu, o ardoo ɗi, ɗi tokka mo gam ɗii anni daane makko.</verse>
				<verse number="5">Abada ɗi tokkataa koɗo, amma ɗi doggan mo nun faa woɗɗi gam ɗi annaa daane hoɓɓe.»</verse>
				<verse number="6">Yeesu waɗani ɓe ballool ŋol, amma ɓe paamay ko ŋol fillitii.</verse>
				<verse number="7">Yeesu wi'i ɓe kade: «Mii bata on e gooŋa, min woni dammugal baali.</verse>
				<verse number="8">Artuɓe am warugo fu, laati nun wuyɓe e pasotooɓe, amma baali ɗii nananay ɓe.</verse>
				<verse number="9">Min woni dammugal. Neɗɗo fu naatirɗo e am, hisan, heɓan durdugol, ooran, jaannyan.</verse>
				<verse number="10">Gujjo warataa maa gam wujja, o wara, o biisa, amma min, mi waru nun gam himɓe heɓa yonki, heɓa ki kii heewi.</verse>
				<verse number="11">Min woni duroowo geeto. Duroowo geeto woni kokkitiroowo yonki mum gam baali mum.</verse>
				<verse number="12">Amma biiro, mo laataaki duroowo geeto, mo jeyaa baali, to yi'ii buuru, sey dogga, acca baali. Buuru nanŋa baali ɗin, sankita koriiɗi.</verse>
				<verse number="13">Biiro on doggan gam faalaaka e majji.</verse>
				<verse number="14">Min woni duroowo geeto. Mii anni baali am, baali am bo e annimmi.</verse>
				<verse number="15">Hande no *Baaba annirimmi, non annirmi *Baaba. Mii hokka yonki am gam baali am.</verse>
				<verse number="16">Mii woodi kade baali goɗɗi ɗi galaa der hoggo ŋo. Ɗii ɗon bo haani mi dura ɗum. Ɗi nanan daane am, ɗi laatoo darne woore, ɗi gooda duroowo gooto.</verse>
				<verse number="17">*Baaba e yiɗimmi gam mii hokkitira yonki am gam mi heɓitoo ki kade.</verse>
				<verse number="18">Goɗɗo ittantaa am ki, min hokkata ki e hoore am. Mii woodi baawɗe hokkitirgo ki, mii woodi bo baawɗe heɓitaago ki. Ooda kaa ɗon keɓumi e Baaba am.»</verse>
				<verse number="19">Batuuji ɗii seenni kade *Yahuduuɓe.</verse>
				<verse number="20">Ɗuuɓɓe maɓɓe e wi'a: «Oo ginnaajiijo nun, o haaŋa nun. Gam ume go oon kettinanoo mo?»</verse>
				<verse number="21">Amma woɓɓe wi'i: «Batu kaa, haala ginnaajiijo bane. Ginnool waawan ko wuntini bunɗo na?»</verse>
				<verse number="22">Juulɗe senuki suudu Alla e waɗenoo *Urusaliima. Ɗum fottii e dabbune.</verse>
				<verse number="23">Ley suudu Alla ɗon, Yeesu e yaha e warta ley danki Suleymaanu.</verse>
				<verse number="24">*Yahuduuɓe fiiltitii mo, wi'i mo: «Faa dey accataa men der seko? To an woni Cuɓaaɗo laaɓinan men.»</verse>
				<verse number="25">Yeesu toontii ɓe: «Mi batii on, on goonɗinay. Golleeji ɗi gaɗirmi inne *Baaba am, e seedanoo am.</verse>
				<verse number="26">Amma on goonɗinay gam on laataaki baali am.</verse>
				<verse number="27">Baali am e nana daane am. Mii anni ɗi, ɗii tokkimmi.</verse>
				<verse number="28">Mii hokka ɗi yonki tabitiiki, ɗi baatataa abada. Goɗɗo teetataa ɗi e junŋo am.</verse>
				<verse number="29">Baaba am kokkuɗo am ɗi, ɓuri huune fu. Goɗɗo waawataa ko teeti ɗi e junŋo Baaba.</verse>
				<verse number="30">Min e Baaba fu, men gooto.»</verse>
				<verse number="31">Den *Yahuduuɓe etti kade kaaƴe gam ɓe paɗɗa mo.</verse>
				<verse number="32">Yeesu wi'i ɓe: «Mi waɗii yeeso mooɗon golleeji booɗɗi ɗuuɗɗi e baawɗe *Baaba. Der golleeji ɗin, ɗiye e majji jiɗanɗon warirgo am kaaƴe?»</verse>
				<verse number="33">Yahuduuɓe toontii mo: «Gam golle booɗɗe bane men jiɗi warirgo maa kaaƴe, ko men jiɗi warirgo maa nun, gam a yennii Alla. An a tagaaɗo nun, a waɗii hoore maa Alla.»</verse>
				<verse number="34">Yeesu toontii ɓe: «Ɗum winnaaka der tawreeta mooɗon: ‟Alla wi'ii on, on allaaɓe na”?»</verse>
				<verse number="35">To tawreeta noddii allaaɓe, ɓe o baddi, een anni ko dewtere bati ikkintaake.</verse>
				<verse number="36">Onon mo Alla seni, ko lili mo e duuniyaaru, oo ɗon nun bi'oton: ‟A yennii Alla!” Gam o wi'ii oo laatii *Ɓiɗɗo Alla.</verse>
				<verse number="37">To mi waɗay golle *Baaba am, to on goonɗinee am.</verse>
				<verse number="38">Amma to mii waɗa ɗe, baa to on goonɗintaa am, min e hoore am, goonɗinee golle am, gam annon, paamon Baaba na'on e am, min bo mi na'on e Baaba.»</verse>
				<verse number="39">Ɓe daarti nanŋugo mo kade. O sottii ɓe.</verse>
				<verse number="40">Yeesu wittii fonŋo maayo Urdun, nokkuure to Yuhaana waɗannoo *batisi arande, o jooɗii ton.</verse>
				<verse number="41">Himɓe ɗuuɓɓe wari e makko, wi'i: «Yuhaana waɗay alaama kaayniika baa goota. Amma, ko o bati e gorko on fu laati nun gooŋa.»</verse>
				<verse number="42">Ton ɗuuɓɓe goonɗini Yeesu.</verse>
			</chapter>
			<chapter number="11">
				<verse number="1">Gorko gom, bi'eteeɗo Lasar e tawano Baytaniya, o nyawi. Oo woodi sakikiraaɓe ɗiɗo, Mariyama e Marta.</verse>
				<verse number="2">Mariyama on nun woni moomunooɗo wardi e Joomiraawo, go o moytiri gaasa makko koyɗe Yeesu. Sakiike makko, Lasar nyawunoo.</verse>
				<verse number="3">Sakikiraaɓe makko lili e Yeesu wi'a mo: «Moodibbo, beldiijo maa yanɗaa.»</verse>
				<verse number="4">No Yeesu nanunoo ka, wi'i: «Nyaw ɗum ɗon nyaw maayde bane. Ɗum waru nun gam tedduŋal Alla, gam *Ɓiɗɗo Alla teddiniree e majjum.»</verse>
				<verse number="5">Yeesu e yiɗi Marta, e miiraawo mum, e Lasar.</verse>
				<verse number="6">Baa no o nani Lasar yanɗaa, haɗay mo jooɗaago balɗe ɗiɗi to o wonunoo.</verse>
				<verse number="7">Ɓaawo majjum o wi'i aahiiɓe makko: «En bittee leydi Yahudiya!»</verse>
				<verse number="8">Aahiiɓe wi'i: «Moodibbo, baa ɓooyay *Yahuduuɓe e daartano warirgo maa kaaƴe, go ton nun bittataa?»</verse>
				<verse number="9">Yeesu toontii: «Hinaa wakkatiiji sappo e ɗiɗi woni der nyaalooma? Jahoowo nyaalooma fergataako gam oo yi'a jayŋol duuniyaaru nu.</verse>
				<verse number="10">Amma jahoowo jemma fergoto gam jayŋol walaa e makko.»</verse>
				<verse number="11">Ɓaawo o bati haalaaji ɗii, o wi'i: «Giɗo meeɗen Lasar ɗaanike, mi yahan, mi finnina mo.»</verse>
				<verse number="12">Aahiiɓe wi'i: «Moodibbo, to o ɗaani nun, o yoofoto.»</verse>
				<verse number="13">Maayde Lasar nun o batannoo. Kamɓe ɓe miili haala ɗoyŋol nun o batani.</verse>
				<verse number="14">Yeesu laaɓinani ɓe: «Lasar maayii!</verse>
				<verse number="15">Ɓerne am welii gam mooɗon ko mi tawaaka ton. Ɗum laatanto on daliila goonɗinon. To non en jahu, to makko.»</verse>
				<verse number="16">Den Toma bi'eteeɗo Ciwto wi'i aahiiɓe horiiɓe: «En jahu enen bo gam maayden e makko.»</verse>
				<verse number="17">No Yeesu yottinoo, tawi waɗii balɗe naay Lasar e tawaa der saabeere.</verse>
				<verse number="18">Hakkune Baytaniya e *Urusaliima ɓuraa kilooji tati,</verse>
				<verse number="19">*Yahuduuɓe ɗuuɓɓe wari to Marta e Mariyama gam eytugo ɓe e maayde sakiike maɓɓe.</verse>
				<verse number="20">No Marta nani Yeesu warii, yahi taɓɓitoyii mo, tawi Mariyama e jooɗii der suudu.</verse>
				<verse number="21">Marta wi'i Yeesu: «Moodibbo, to aa wonunoo ɗo, sakiike am maayataano.</verse>
				<verse number="22">Amma baa jooni mii anni huune fu ko ƴamuɗaa Alla, o waɗante.»</verse>
				<verse number="23">Yeesu wi'i mo: «Sakiike maa fintan.»</verse>
				<verse number="24">Marta wi'i: «Mii anni o fintan nyalaane ummital.»</verse>
				<verse number="25">Yeesu wi'i mo: «Min woni pintinoowo, min woni kokkoowo yonki. Neɗɗo fu goonɗinɗo am, baa to maayii, o wuuran.</verse>
				<verse number="26">Buurɗo fu, goonɗinɗo am, maayataa abada. Aa goonɗini ɗum na?»</verse>
				<verse number="27">O toontii: «Ee, moodibbo! Mii goonɗini an woni Cuɓaaɗo, *Ɓiɗɗo Alla, garoowo e duuniyaaru.»</verse>
				<verse number="28">E dow ɗum Marta yahi noddoygo miiraawo mum Mariyama, o sownii ɗum: «Moodibbo warii, oo noddee.»</verse>
				<verse number="29">No Mariyama nanuno kaa ɗon, ummii ɗon maa ɗon, yahi to makko.</verse>
				<verse number="30">Yeesu naatayno siire nen taw. Oo tawaa to Marta fottunoo e makko.</verse>
				<verse number="31">*Yahuduuɓe e wondunoo e Mariyama der suudu. Ɓee eyta mo. Ɓe ji'i o faɗɗitii, o wurtii. Ɓe tokki mo, ɓe miili o yahan nun e saabeere o wulla.</verse>
				<verse number="32">No Mariyama yotti to Yeesu, no o yi'i mo, o diccii yeeso makko, o wi'i: «Moodibbo, to aa wonunoo ɗo, sakiike am maayataano.»</verse>
				<verse number="33">No Yeesu yi'i Mariyama e *Yahuduuɓe wondunooɓe e mum e wulla, hakkillo makko ummii, o wemmaa.</verse>
				<verse number="34">O ƴami: «Toy gattuɗon mo?» ɓe toontii: «Moodibbo, war, daaru!»</verse>
				<verse number="35">Yeesu wulli.</verse>
				<verse number="36">Yahuduuɓe wi'i: «Daaree no o yiɗiri mo.»</verse>
				<verse number="37">Woɓɓe e maɓɓe wi'i: «Bumtinɗo bunɗo waawataano ko haɗi gorko on maayugo na?»</verse>
				<verse number="38">Hakkillo Yeesu ummii kade, o yahi to saabeere woni. Saabeere nen laati nun gayka maaɓɓiraaka hayre.</verse>
				<verse number="39">Yeesu wi'i: «Ikkinee hayre nen!» Marta, sakiike maayɗo, wi'i mo: «Moodibbo, o luuɓii ko, gam hanne waɗi balɗe naay oo woni der saabeere.»</verse>
				<verse number="40">Yeesu wi'i mo: «Mi wi'ay maa baa, to a goonɗinii, a yi'an baawɗe Alla?»</verse>
				<verse number="41">Ɓe ikkini hayre nen. Yeesu tiggitii, wi'i: «*Baaba, mii yettee gam aa nananammi.</verse>
				<verse number="42">Min kan, mii anni baadey fu aa nananammi. Amma mi baddu maa nun gam himɓe dariiɓe ɓee ɗo, gam ɓe goonɗina an nun lilimmi.»</verse>
				<verse number="43">Ɓaawo haalaaji ɗii, o bati e semme: «Lasar wurta!»</verse>
				<verse number="44">Maayunooɗo on wurtii, juuɗe mum e koyɗe mum e fiilaa leppi, yeeso mum e soomii. Yeesu wi'i ɓe: «Piilitee mo, accon mo o yaha.»</verse>
				<verse number="45">Ɗuuggal e *Yahuduuɓe warunooɓe to Mariyama, yi'uɓe ko Yeesu waɗi, goonɗini mo.</verse>
				<verse number="46">Amma woɓɓe maɓɓe yahi to *Farisaaɓe, bati ɓe ko Yeesu waɗi.</verse>
				<verse number="47">Farisaaɓe ɓen e hooreeɓe *Limaamiiɓe waɗi dawriine, wi'i: «Gorko oo e waɗa kaayeefiiji ɗuuɗɗi. Noy gaɗeten?</verse>
				<verse number="48">To en accirii mo nunnun, ɓe fu, ɓe goonɗinan mo. Romankeeɓe waran, halka en enen e nokkuure meeɗen ceniine e leydi meeɗen.»</verse>
				<verse number="49">Gooto maɓɓe, bi'eteeɗo Kayafas, laatinooɗo hooreejo *Limaamiiɓe duuɓol mum, wi'i ɓe: «Onon, on annaa goɗɗum.</verse>
				<verse number="50">On annaa gomma neɗɗo gooto maayana leydi men e ɓuri leydi nin fu halka.»</verse>
				<verse number="51">Nani e hoore makko bane o bati haalaaji ɗii, amma gam o laatinoo hooreejo Limaamiiɓe duuɓol mum, o waɗay maa annabaaku e haani Yeesu maayana leydi nin.</verse>
				<verse number="52">Leydi nin tan bane haani o maayana, amma gam o hawrita ɓiɓɓe Alla sankitiiɓe fu laatoo jama'aare woore.</verse>
				<verse number="53">Diga nyaanne den, hooreeɓe *Yahuduuɓe dawri warugo mo.</verse>
				<verse number="54">Jon kan Yeesu acci yahugo e warta hakkune Yahuduuɓe. O yawti diga ɗon, o yahi siire wi'eteene Efrayim gonune ley haro. O jooɗodii ton e aahiiɓe makko.</verse>
				<verse number="55">Juulɗe *Yahuduuɓe bi'eteeɗe *Paska ɓadike. Ɗuuggal e himɓe leydi nii yahi *Urusaliima gam laaɓina ko'e mum diga juulɗe ɗen yottaaki.</verse>
				<verse number="56">Ɓee gonii e fageere suudu Alla, ɓee daarta Yeesu, ɓee ƴamontira: «O warataa e juulɗe ɗen? Naa no miiluɗon?»</verse>
				<verse number="57">Tawi hooreeɓe *Limaamiiɓe e *Farisaaɓe batiino annuɗo to o woni fu, bata, heɓa o nanŋee.</verse>
			</chapter>
			<chapter number="12">
				<verse number="1">Balɗe jeego'o horii go juulɗe *Paska yottoo, Yeesu yahi Baytaniya to Lasar mo o fintinnoo.</verse>
				<verse number="2">Ɓe jonŋani mo hiraane. Marta e yeɗa ɓe, Lasar e wondunoo e nyaamdooɓe e Yeesu.</verse>
				<verse number="3">Mariyama etti feccere liitiri nardi, caadiiɗum, waanji e koyɗe Yeesu, moytiri ɗe gaasa mum. Suudu ŋol fu luutti.</verse>
				<verse number="4">Yahuuda Iskariyot, gooto der aahiiɓe makko, garoowo jammoo mo, ƴami:</verse>
				<verse number="5">«Gam ume wardi ɗum sippaaka hande jaka ceede joddi golliiɗo duuɓol, ceede mum hokkee talakaaɓe?»</verse>
				<verse number="6">Ko acci o wi'i nun, hinaa gam yurmeene talakaaɓe, amma oo gujjo nun. Kanko woni jogiiɗo ceede, oo wujja ɗe.</verse>
				<verse number="7">Yeesu wi'i: «Accu debbo on seese. O waɗu ɗum nun gam nyalaane uweteemi.</verse>
				<verse number="8">Talakaaɓe e tawdaa e mooɗon nyalaane fu. Min kan, mi tawdataake e mooɗon nyalaane fu.»</verse>
				<verse number="9">Jama'aare *Yahuduuɓe ɗuunne nanani Yeesu Baytaniya. Gam Yeesu tan bane ɓe gari, amma gam ɓe ji'a Lasar pintinaaɗo bo.</verse>
				<verse number="10">Hooreeɓe *Limaamiiɓe dawri warugo Lasar bo.</verse>
				<verse number="11">Gam Lasar nun, Yahuduuɓe ɗuuɓɓe wurtii e maɓɓe, goonɗini Yeesu.</verse>
				<verse number="12">Fini mum jama'aare ɗuunne, warune juulɗe, nani Yeesu e wara *Urusaliima.</verse>
				<verse number="13">Ɓe calti bali, ɓe taɓɓitoyii mo. Ɓee kulgina, ɓee bi'a: «*Hosana! Alla barkiɗin garduɗo e inne Joomiraawo, Laamiiɗo Isira'iila!»</verse>
				<verse number="14">Yeesu heɓi ɓinŋel babba, jooɗii dow maggel hande no winniraa e Dewte:</verse>
				<verse number="15">«Siire Siyoona, taa hulu! Daaru, Laamiiɗo maa e wara, e waɗɗii ɓinŋel babba.»</verse>
				<verse number="16">Arande aahiiɓe makko faamayno ɗum. Ɓaawo ko Yeesu teddinaa, ɓe ciwtorii ɗum winnaanoma. Kanjum bo waɗi e makko.</verse>
				<verse number="17">Jama'aare tawdanoone e makko no o noddunoo Lasar wurtoo e saabeere, o fintini ɗum, seedanike mo.</verse>
				<verse number="18">Himɓe nani o waɗiino alaama kaayniika. Kanjum acci ɓe taɓɓitoyii mo.</verse>
				<verse number="19">*Farisaaɓe baddontiri, wi'i: «On ji'ii, walaa fu ko baawanɗon mo, duuniyaaru fu nani e tokkii ɓaawo makko.»</verse>
				<verse number="20">Der himɓe warɓe *Urusaliima juulɗe gam sujidana Alla, Yunaninkeeɓe e woni der maɓɓe.</verse>
				<verse number="21">Ɓe ɓattii Filippu mo Baytisayda, mo leydi *Galili. Ɓe bi'i ɗum: «Moodibbo, emen jiɗi yi'ugo Yeesu.»</verse>
				<verse number="22">Filippu batoy Andere. Ɓe batoy Yeesu.</verse>
				<verse number="23">Yeesu toontii ɓe: «Wakkati teddinol *Ɓii neɗɗo warii.</verse>
				<verse number="24">Mii bata on e gooŋa: ɓinŋel gawri aawaaŋel, to ŋel nyolay, ŋel wonan nun ɓinŋel gootel. Amma to ŋel nyoli, ŋel rimaan faa ɗuuɗa.</verse>
				<verse number="25">Neɗɗo fu jiɗuɗo yonki mum, dullan yonki tabitiiki, banyuɗo ki e duuniyaaru nu, heɓan yonki tabitiiki.</verse>
				<verse number="26">To goɗɗo e yiɗi jagganaago am, sey tokkammi. To gonmi fu, ɗon jagganiiɗo am bo wonata. *Baaba teddinan neɗɗo jaggantooɗo am.»</verse>
				<verse number="27">«Jooni kan, mi wemmaama. Kaye bi'anmi? Mi waawataa ko wi'i: ‟*Baaba hisinam e wakkati oo”, amma gam wakkati on nun garumi.</verse>
				<verse number="28">Baaba, teddin inne maa.» Den daane nanaa e ƴiwoy dow kammu, wi'i: «Mi teddinii ne, mi teddinan ne kade.»</verse>
				<verse number="29">Himɓe dariiɓe ton, nani daane nen, wi'i: «Ɗum laati nun riggaaŋo duule.» Woɓɓe wi'i: «Malaykaajo nun baddi e makko!»</verse>
				<verse number="30">Yeesu wi'i ɓe: «Gam am bane daane nee nanaa, ne nana nun gam mooɗon.</verse>
				<verse number="31">Jooni woni kiita duuniyaaru. Jooni laamiiɗo duuniyaaru nuu, tippetee yaasi.</verse>
				<verse number="32">Min, to mi ɓantaama dow fu, mi fooɗan himɓe fu e am.»</verse>
				<verse number="33">Batuuji o batata ɗii, hollan nun maayde ne o maayata.</verse>
				<verse number="34">Himɓe ɓen toontii mo: «tawreeta batii: ‟Cuɓaaɗo maayataa abada. Noy baawirtaa ko wi'i *Ɓii neɗɗo ettete?” Moy woni Ɓii neɗɗo on?»</verse>
				<verse number="35">Yeesu toontii ɓe: «Jaayŋol na'on caka mon, amma ɗum ɓooyataa. Jahee diga oon goodi jayŋol, gam to niwre juhu on. Gam jahoowo der niwre annaa to yahata.</verse>
				<verse number="36">Goonɗinee jayŋol diga oon goodi ŋol gam laatoɗon ɓiɓɓe jayŋol.» Ɓaawo Yeesu bati kaa ɗon, yawti suuɗoyii ɓe to woɗɗi.»</verse>
				<verse number="37">Baa no o waɗi kaayeefiiji ɗuuɗɗi yeeso maɓɓe, ɓe goonɗinay mo,</verse>
				<verse number="38">nunnun haala annabi *Esaaya goonɗiri: «Joomiraawo, moy goonɗini lilal meeɗen? Moy Joomiraawo holli baawɗe mum?»</verse>
				<verse number="39">Esaaya wi'ii kade bo gam ume himɓe ɓen waawataa ko goonɗini:</verse>
				<verse number="40">«Alla wuminii ɓe, yoorinii ɓerne maɓɓe, gam to gite maɓɓe yi'u, to ɓerɗe maɓɓe faamu, to ɓe tuubu, to mi nyawtu ɓe bo.»</verse>
				<verse number="41">Esaaya wi'u ɗum nun gam o yi'ii tedduŋal Yeesu, go o bati haala makko.</verse>
				<verse number="42">Amma baa hooreeɓe *Yahuduuɓe ɗuuɓɓe goonɗinii Yeesu. Amma gam *Farisaaɓe, ɓe kulii wurtingo ɗum, gam to ɓe burtinee e waajorde.</verse>
				<verse number="43">Gam ɓee jiɗi manoore himɓe ɓuri manoore Alla.</verse>
				<verse number="44">Yeesu towni daane, wi'i: «Goonɗinɗo am fu, min bane o goonɗini, amma lilɗo am nun o goonɗini.</verse>
				<verse number="45">Ji'uɗo am bo yi'ii liloyɗo am.</verse>
				<verse number="46">Mi warii e duuniyaaru, mii jayŋol, gam goonɗinɗo am fu to jooɗoo der niwre.</verse>
				<verse number="47">Nanuɗo haalaaji am go tokkay, min bane hiitotoo ɗum. Gam mi waray hiitaago duuniyaaru, gam mi hisina nu nun garumi.</verse>
				<verse number="48">Caliiɗo am, to jaɓay haalaaji am, e woodi ko hiitantoo ɗum. Ko janŋimmi, kan hiitotoo ɗum nyalaane darŋal.</verse>
				<verse number="49">Gam mi batanay hoore am, amma *Baaba lilɗo am hokkimmi ko bi'anmi e ko janŋinammi.</verse>
				<verse number="50">Mii anni ooda makko hokkata yonki tabitiiki. Ko batanmi, mi batan ɗum nun no Baaba batirimmi.»</verse>
			</chapter>
			<chapter number="13">
				<verse number="1">Nyaanne finata juulɗe *Paska, Yeesu e anni wakkati o accata duuniyaaru o hoota to *Baaba yottike. O yiɗii himɓe makko e duuniyaaru, oo yiɗi ɓe faa keerol yidde.</verse>
				<verse number="2">Wakkati hiraane, *Seyɗan watti e ɓerne Yahuuda Iskariyot ɓii Simon o jammoo Yeesu.</verse>
				<verse number="3">Yeesu e anni e hoore mum, to Alla nun ƴiwi, to Alla nun hootata. *Baaba wattii huune fu der junŋo makko.</verse>
				<verse number="4">O ummii o acci hiraane nen, o ɓoorti toggoore makko, o etti lefol, o taadi.</verse>
				<verse number="5">O wayli diyam e lootorgal, o yanti lootugo koyɗe aahiiɓe makko, oo moytira ɗe lefol ŋol taadinoo.</verse>
				<verse number="6">No o yotti to Simon Piyer, Piyer wi'i mo: «Moodibbo, an lootata koyɗe am?»</verse>
				<verse number="7">Yeesu toontii mo: «A faamay jooni ko gaɗanmi, amma ɓaawo nii a faamaan.»</verse>
				<verse number="8">Piyer wi'i mo: «A lootataa koyɗe am abada!» Yeesu toontii mo: «To mi lootay maa, a walaa geɗu e am.»</verse>
				<verse number="9">Simon Piyer wi'i mo: «Moodibbo! To nunnun, taa haaɗu e koyɗe tan, lootu juuɗe e hoore am bo.»</verse>
				<verse number="10">Yeesu wi'i mo: «Lootiiɗo walaa haaju looteego, sey loota koyɗe, gam o fu oo laaɓi. Onon on laaɓuɓe, amma on fu bane.»</verse>
				<verse number="11">Oo anni jammotooɗo mo. Kan waɗi o wi'i: «On fu bane woni laaɓuɓe.»</verse>
				<verse number="12">No Yeesu lootunoo koyɗe maɓɓe, ettitii toggoore muuɗum, jooɗitii, ƴami: «On paamii ko gaɗanmi on?</verse>
				<verse number="13">Oon noddammi moodibbo e maalan. On peway, kan nun laatiimi,</verse>
				<verse number="14">jon kan mi maalan nun, mi moodibbo bo, to mi lootii koyɗe mooɗon, onon bo oon kaani lootoontiron koyɗe.</verse>
				<verse number="15">Ko kollumi on laati nun tintinol. Onon bo gaɗee ko gaɗumi.</verse>
				<verse number="16">Mii bata on e gooŋa, maccuɗo ɓurataa joomum, lilaaɗo ɓurataa lilɗo ɗum.</verse>
				<verse number="17">To oon anni ɗum, to on gollirii, barke laatanto on.</verse>
				<verse number="18">On fu bane batanmi. Mii anni ɓe cuɓumi, amma haani ko winnaa e dewte goonɗa: ‟Nyaamdoowo e am ummanike am.”</verse>
				<verse number="19">Diga jooni mii bata on ɗum hakko ɗum yottoto, gam to ɗum yottike on goonɗina min woni “mo gonmi!”</verse>
				<verse number="20">Mii bata on e gooŋa: Neɗɗo fu jaɓɓiiɗo lilaaɗo am, min nun o jaɓɓii. Neɗɗo fu jaɓɓiiɗo am, jaɓɓike lilɗo am.»</verse>
				<verse number="21">Ɓaawo no o bati nunnun, o jiɓii sanne, o wi'i: «Mii bata on e gooŋa: Gooto mooɗon jammoto am.»</verse>
				<verse number="22">Aahiiɓe ɓen e daarontira. Ɓee ƴamontira moy o batanta.</verse>
				<verse number="23">Gooto e aahiiɓe makko, mo Yeesu ɓuri yiɗugo, e jooɗii takkol makko.</verse>
				<verse number="24">Simon Piyer ɓaaƴi mo o ƴama Yeesu moy o wondanaa.</verse>
				<verse number="25">Aahiijo on wuurorii far to gabaare Yeesu, wi'i: «Joomam moy nun?»</verse>
				<verse number="26">Yeesu toontii mo: «Mi suƴƴan lonŋere, mo kokkan mi ne, kanko nun.» Yeesu etti lonŋere, suƴƴi ne, hokki Yahuuda, ɓii Simon Iskariyot.</verse>
				<verse number="27">Ɓaawo o jaɓi lonŋere nen, Seyɗan naati e makko. Yeesu wi'i mo: «Waɗu ko gaɗataa, law!»</verse>
				<verse number="28">(Baa gooto e jooɗiiɓe ɗon faamay ko o batani kaa ɗon.</verse>
				<verse number="29">Gam Yahuuda nun jogotono ceede maɓɓe, woɓɓe e miijii Yeesu wi'u nun o soodaa goɗɗum gam juulɗe, maa o heɓa ko o hokki talakaaɓe.)</verse>
				<verse number="30">Yahuuda no jaɓi lonŋere nen fu, ɗon maa ɗon o wurti. Tawii jemma waɗi.</verse>
				<verse number="31">No Yahuuda wurtinoo, Yeesu wi'i: «*Ɓii neɗɗo teddinaama, Alla bo teddinaama sabbu makko.</verse>
				<verse number="32">[To Alla teddinaama sabbu makko,] Alla e hoore mum bo teddinan mo, baa ɓooyataa.</verse>
				<verse number="33">Sukaaɓe am, mii wondi e mooɗon seɗɗa taw. On daartan am. Mi wi'an on jooni ko bi'unoo mi *Yahuduuɓe woɓɓe: “On baawataa ko yahi to jahammi.”</verse>
				<verse number="34">Mii hokka on ooda kesa: Jiɗontiree! Hande no jiɗirmi on, onon bo jiɗontiree!</verse>
				<verse number="35">To yidde e woni hakkune mooɗon, hande nun, himɓe fu annirta on aahiiɓe am.»</verse>
				<verse number="36">Simon Piyer wi'i mo: «Joomam, toy jahataa?» Yeesu toontii mo: «To jahanmi, a waawataa ko tokki am jooni. Amma ɓaawo ɗo a tokkan am!»</verse>
				<verse number="37">Piyer wi'i mo: «Joomam, gam ume mi waawataa ko tokki maa jooni? Mi hokkitiran yonki am gam maa.»</verse>
				<verse number="38">Yeesu toontii: «Gooŋa a hokkitiran yonki maa gam am? E gooŋa batan maa mi: Hakko jakaraari joggata, a wi'an de tati a annaa am.»</verse>
			</chapter>
			<chapter number="14">
				<verse number="1">Yeesu wi'i aahiiɓe mum: «Pukkinee ɓerɗe mooɗon, goonɗinee Alla, goonɗinon am min bo.</verse>
				<verse number="2">Cuuɗi ɗuuɗɗi na'on der wuro *Baaba am. To ɗum laataakino gooŋa, mi batataano on mi yahan, mi moƴƴinanaa on joonne.</verse>
				<verse number="3">To mi moƴƴinanii on to gonoyton, mi wittaan mi hocca on to am gam gonon to gonmi.</verse>
				<verse number="4">Oon anni laawol jahoowol to jahanmi.»</verse>
				<verse number="5">Toma wi'i mo: «Moodibbo, men annaa to jahataa, noy men annirta laawol mum?»</verse>
				<verse number="6">Yeesu toontii mo: «Min woni laawol, min woni gooŋa, min woni yonki. Goɗɗo yahataa to *Baaba to ƴiwiray to am.</verse>
				<verse number="7">To oon annunoo am, on annanno Baaba am bo. Diga jooni oon anni mo, on ji'ii mo.»</verse>
				<verse number="8">Filippu wi'i mo: «Moodibbo, hollu men *Baaba, ɗum ɗon heƴan men.»</verse>
				<verse number="9">Yeesu wi'i mo: «No ɓooydirmi e mooɗon nii fu, Filippu a annaa am? A annaa ji'uɗo am fu, yi'ii Baaba? Noy bi'irtaa: ‟Hollu men Baaba”?</verse>
				<verse number="10">A goonɗinay mii hawti e Baaba, Baaba bo e hawti e am na? Batuuji ɗi batumi on ɗii fu, ɗi ƴiway e hoore am. Baaba mo kawtumi e mum waɗata golle mum.</verse>
				<verse number="11">Goonɗinee ko batumi on: ‟Mii hawti e Baaba, Baaba bo e hawti e am.” Baa to on goonɗinay am, goonɗinee gam golle am.</verse>
				<verse number="12">Mii bata on e gooŋa, neɗɗo fu goonɗinɗo am, waɗan kanun bo golle gaɗanmi. O waɗan du ko ɓuri ɗe, gam mii dilla to Baaba.</verse>
				<verse number="13">Mi waɗanan on huune fu ko ƴamirton e inne am. Mi waɗan ɗum gam Baaba teddinee diga e Ɓiɗɗo.</verse>
				<verse number="14">Ko eelirɗon e inne am, mi waɗan ɗum.»</verse>
				<verse number="15">«To oon jiɗi am, on tokkan ooda am.</verse>
				<verse number="16">Mi eelan *Baaba hokka on balloowo goɗɗo. O wondan e mooɗon faa abada.</verse>
				<verse number="17">Oo ɗon woni *Ruuhu gooŋa. Duuniyaaru nuu waawataa ko jaɓi mo, gam nu yi'ataa mo, nu annaa mo. Amma onon, oon anni mo gam oo wondi e mooɗon, oo tawaa bo der mooɗon.</verse>
				<verse number="18">Mi accataa on hande gonɗaaɓe, mi wittaan to mooɗon.</verse>
				<verse number="19">To ɓooyii seɗɗa, duuniyaaru nuu yi'ataa am kade. Amma onon, on ji'an am, gam mi buurɗo, onon bo on buuran.</verse>
				<verse number="20">Nyaanne muuɗum on paamaan mii hawti e *Baaba, oon kawti e am, mii woni e mooɗon.</verse>
				<verse number="21">Jogiiɗo oodaaji am ko tokki ɗi, kanko nun woni jiɗɗo am. Jiɗuɗo am, *Baaba am yiɗan ɗum. Min bo, mi yiɗan mo, mi wirnitanto ɗum min e hoore am.»</verse>
				<verse number="22">Yahuuda, banda Yahuuda Iskariyot, wi'i Yeesu: «Joomam, noy ɗum laatortoo birnitanoɗaa men, tawee a wirtanaaki duuniyaaru?»</verse>
				<verse number="23">Yeesu toontii mo: «To goɗɗo e yiɗi am, o golliran haala am, *Baaba am yiɗan mo. Min e Baaba men garda to makko, men jooɗodo e makko.</verse>
				<verse number="24">Neɗɗo fu mo yiɗaa am, gollirtaa haala am. Haala ka nanoton ka, ka am bane, haala Baaba lilɗo am nun.</verse>
				<verse number="25">Mi batii on ɗum diga mii wondi e mooɗon.</verse>
				<verse number="26">*Ruuhu Ceniiɗo, balloowo on, mo *Baaba liloyta e inne am, kanko anninta on kujje fu. O suwtoran on ko batunoomi on fu.</verse>
				<verse number="27">Mii accana on jam, mii hokka on jam am. No duuniyaaru hokkirta bane kokkiranmi on. To ɓerɗe mooɗon biisoo, to on kulee.</verse>
				<verse number="28">On nanii ko bi'umi on: ‟Mi yahan, mi wartan to mon.” To oon jiɗunoo am, ɓerɗe mon welanno ko jahanmi to *Baaba, gam kanko ɓurimmi manŋu.</verse>
				<verse number="29">Mii bata on jooni, diga ɗum waray taw, gam to ɗum warii, goonɗinon.</verse>
				<verse number="30">Mi baddataa kade e mooɗon ko ɗuuɗi, gam laamiiɗo duuniyaaru nuu e wara. Baa goɗɗum o waawataa e am,</verse>
				<verse number="31">amma sey duuniyaaru anna mii yiɗi Baaba, nu annan mi waɗan bo ko Baaba wannunoo am. Ummee, jawten diga ɗo.»</verse>
			</chapter>
			<chapter number="15">
				<verse number="1">«Min woni *innabohi gooŋahi, *Baaba am woni jom gesa innabooje.</verse>
				<verse number="2">Liccal takkiiŋal e am fu, to rimataa, o saltoto ɗum, liccal dimoowal fu, o saaɓanoo ɗum gam ŋal ɓeyda rimugo.</verse>
				<verse number="3">Onon, jooni on laaɓuɓe gam waaju mo baajiimi on.</verse>
				<verse number="4">Tabbitee e am, min bo mi tabbitoo e mooɗon! No liccal caltaaŋal waawataa ko rimi e hoore mum, haani e ŋal tiggii e innabohi, hande nun onon bo on baawataa ko rimi to on tiggaaki e am.</verse>
				<verse number="5">Min woni innabohi, onon woni licce. Tiggiiɗo e am ko mii tiggii e mum, o rimaan faa ɗuuɗa. Gam on baawataa ko waɗi goɗɗum to ɗum ƴiway e am.</verse>
				<verse number="6">To goɗɗo tiggaaki e am, o woppete nun yaasi hande liccal caltaaŋal, o yoora. Licce joorɗe ɗen hawritinte, faɗɗee der yiite, ɗe jaɓa.</verse>
				<verse number="7">To on piɓontirii e am, waaju am bo e fiɓontirii e mon, ko ƴamoton fu, on keɓan.</verse>
				<verse number="8">To on dimii faa ɗuuɗi, den kan on laatike aahiiɓe am. Nunnun tedduŋal *Baaba am wurtortoo.</verse>
				<verse number="9">Hande no Baaba yiɗirimmi, nun jiɗirmi on. Tabbitee der yidde am.</verse>
				<verse number="10">To on tokkii ooda am, on tabbitinto der yidde am, hande no tokkirmi oodaaji Baaba am go mii tabbii der yidde makko.»</verse>
				<verse number="11">«Mi batu on nun kaa ɗon gam belɗum ɓerne am wona der mooɗon. Den belɗum ɓerne mooɗon bo hebba.</verse>
				<verse number="12">Ooda am nani: jiɗontiree hande no jiɗirmi on.</verse>
				<verse number="13">Yidde ɓuroore yidde nee ɗo manŋu walaa, kokkitiroore yonki mum gam weldiiɓe mum.</verse>
				<verse number="14">To on gaɗii ko resanmi on on laati nun weldiiɓe am.</verse>
				<verse number="15">Mi noddataa on kade maccuɓe gam maccuɗo annaa ko joomum gollata. Mi noddan on weldiiɓe gam ko nanumi diga *Baaba am fu, mi anninii on ɗum.</verse>
				<verse number="16">Onon bane suɓimmi, min suɓi on go desumi on jahon, dimoon ɓiɓɓe, ɓiɓɓe mooɗon taboo, den Baaba hokkan on huune fu ko eelirton e inne am.</verse>
				<verse number="17">Ko resanmi on woni, jiɗontiree.»</verse>
				<verse number="18">«To duuniyaaru nuu wanyii on, annee, min nu arti nu wanyi.</verse>
				<verse number="19">To oon laatinoo ɓe duuniyaaru, duuniyaaru yiɗanno ko mum. Amma onon ɓe duuniyaaru bane. Min seenni on e duuniyaaru, no cuɓumi on. Gam majjum nu wanyi on.</verse>
				<verse number="20">Ciwtoree ko bi'unoo mi on: ‟Maccuɗo ɓurataa joomum.” To ɓe toorii am, ɓe tooran on onon bo. To ɓe gollirii haala am, ɓe golliran haala mooɗon.</verse>
				<verse number="21">Amma ɓe gaɗanan on ɗum ɗum fu gam am, gam ɓe annaa liluɗo am.</verse>
				<verse number="22">To mi warayno, to mi baddayno e maɓɓe, ɓe goodataano hakke, amma jooni, ɓe galaa accitaneego hakkeeji maɓɓe.</verse>
				<verse number="23">Banyuɗo am fu, wanyii *Baaba am bo.</verse>
				<verse number="24">To mi waɗayno golleeji ɗii hakkune maɓɓe, ɗi goɗɗo meeɗay waɗugo, ɓe goodataano hakke. Amma jooni ɓe ji'ii ɗi, ɓe banyii am, e min, e Baaba.</verse>
				<verse number="25">Ɗum waɗu nun gam ɗum goonɗina ko winnaa der Dewtere tawreeta maɓɓe: ‟Ɓe banyirii am baanji”.</verse>
				<verse number="26">To balloowo mo lildan mi on warii, kanko woni *Ruuhu gooŋa ƴiwoowo to *Baaba, kanko e hoore makko seedantoo am.</verse>
				<verse number="27">Onon bo, on ceedanto am gam oon goondi e am diga fuɗɗoode.»</verse>
			</chapter>
			<chapter number="16">
				<verse number="1">«Mi batii on ɗum gam to on majjee.</verse>
				<verse number="2">Ɓe burtinan on diga baajorɗe. Wakkati waran, barɗo on fu miijan Alla saafata.</verse>
				<verse number="3">Ɓe gaɗan ɗum nun gam ɓe annaa *Baaba, ɓe annaa am, min bo.</verse>
				<verse number="4">Mi batii on ɗum, gam to wakkati on waroy, ciwtoron, mi batiino on ɗum. Mi batay on ɗum diga arande gam mii wondunoo e mooɗon.</verse>
				<verse number="5">Jooni mi na'on hoota to lilɗo am, amma baa gooto mooɗon ƴamay am: ‟Toy jahataa?”</verse>
				<verse number="6">Ɓerɗe mooɗon biisike gam mi batii on ka.</verse>
				<verse number="7">Mii bata on e gooŋa, yaadu am ɓuran nafugo on. To mi yahay, balloowo on warataa to mooɗon. Amma, to mi yahii, mi lildan on mo.</verse>
				<verse number="8">To o warii, o anninan himɓe duuniyaaru boofi mum dow hakke, dow foonnitaare, e dow kiita.</verse>
				<verse number="9">Dow hakke, ɓee boofa gam ɓe goonɗinay am.</verse>
				<verse number="10">Dow foonnitaare, ɓee boofa gam mii hoota to *Baaba am, on ji'ataa am kade.</verse>
				<verse number="11">Dow kiita, ɓee boofa gam laamiiɗo duuniyaaru hiitaama ko.</verse>
				<verse number="12">Mii woodi kade kujje ɗuuɗɗe ɗe batanmi on, amma on baawataa ko faami ɗe jooni.</verse>
				<verse number="13">To *Ruuhu gooŋa warii, o anninan on gooŋa lalley, gam o batantaa hoore makko, amma o batan on ko o nani, o batan on bo ko warata.</verse>
				<verse number="14">O teddinan am gam o jaɓan ko woni e am, o yottina on ɗum.</verse>
				<verse number="15">Ko *Baaba am jey fu, min jey, gam majjum bi'umi o yottinanan on ko o heɓi e am.»</verse>
				<verse number="16">«To ɓooyii seɗɗa, on ji'ataa am, to ɓooyii seɗɗa kade, ji'on am.»</verse>
				<verse number="17">Woɓɓe e aahiiɓe makko ƴamontiri, wi'i: «Ume woni maana haala makko ka o wi'i: ‟To ɓooyi seɗɗa, on ji'ataa am e to ɓooyi seɗɗa, ji'on am kade”, gam mii yaha to *Baaba?»</verse>
				<verse number="18">Ɓe bi'i: «To ɓooyii seɗɗa, ume ɗum hollata? Men paamay ko o wi'i.»</verse>
				<verse number="19">No Yeesu annunoo ɓe jiɗi ƴamugo ɗum, wi'i ɓe: «Oon ƴamontira maana haala am ka: “To ɓooyii seɗɗa on ji'ataa am, to ɓooyii seɗɗa kade, ji'on am.”</verse>
				<verse number="20">Mii bata on e gooŋa: on bullan bullitoɗon, amma duuniyaaru nuu welweltan. Ɓerɗe mon biisoto, amma biisere ɓerne mon waylitinto welwelo.</verse>
				<verse number="21">To debbo ɓadike rimugo, o tooroto gam ŋatawre ɓillan mo. Amma to o rimii, o yeggitan naawella, ɓerne makko e weli gam o rimii neɗɗo e duuniyaaru.</verse>
				<verse number="22">Onon bo hande nun ɓerɗe mon e biisii jooni, amma en jiidaan kade. Ɓerɗe mon welan, goɗɗo waawataa ko ikkini belɗum ɓerɗe mooɗon.</verse>
				<verse number="23">Nyalaane nee ɗon, on ƴamataa am gokka dow goɗɗum. Mii bata on e gooŋa, huune fu ko eeluɗon *Baaba, e inne am o hokkan on ɗum.</verse>
				<verse number="24">Faa jooni, walaa fu ko eeluɗon e inne am. Eelee, on keɓan gam belɗum ɓerne mon hebba.»</verse>
				<verse number="25">«Ko batumi on jooni laati nun ballaaji. Wakkati waran de mi batirtaa on e ballaaji, amma mi batan on haala batanoowa *Baaba faa laaɓa.</verse>
				<verse number="26">Nyalaane nee ɗon on eelan Baaba e inne am. Mi wi'ay mi eelanan on Baaba,</verse>
				<verse number="27">gam Baaba e hoore muuɗum e yiɗi on. Oo yiɗi on gam oon jiɗimmi, on goonɗinii bo to Alla ƴiwmi.</verse>
				<verse number="28">Mi ƴiwii to Baaba, mi warii e duuniyaaru, jooni mi accan duuniyaaru, mi hoota to Baaba.»</verse>
				<verse number="29">Aahiiɓe makko wi'i mo: «Jooni kan, a batii faa laaɓi, a accii haalango men e ballaaji.</verse>
				<verse number="30">Jooni kan, emen anni aa anni huune fu, a walaa bo haaju goɗɗo ƴamee gokka, gam majjum men goonɗini a ƴiwuɗo to Alla.»</verse>
				<verse number="31">Yeesu toontii ɓe: «Jooni kan, on goonɗinii na?</verse>
				<verse number="32">Wakkati e wara, wakkati on yottike du, on fu on cankitinto, moy fu yaha feere mum, accon am mi tan. Amma min tan bane, gam *Baaba e wondi e am.</verse>
				<verse number="33">Mi batii on ɗum, gam keɓon jam der kawtal mooɗon e am. Oon gonii e ɓillaare der duuniyaaru. Amma tinnee, gam mi jaalike duuniyaaru.»</verse>
			</chapter>
			<chapter number="17">
				<verse number="1">Ɓaawo haalaaji ɗin, Yeesu tiggitii dow, wi'i: «*Baaba, wakkati warii, teddin Ɓiya, gam Ɓiya bo teddinee.</verse>
				<verse number="2">A hokkii mo baawɗe dow himɓe fu, gam o hokka ɓe kalfinɗaa mo fu yonki tabitiiki.</verse>
				<verse number="3">Annugo an woni Alla gooto, gooŋaajo, e lilaaɗo makko Yeesu *Almasiihu, kan woni yonki tabitiiki.</verse>
				<verse number="4">Mi teddinii maa e duuniyaaru, mi hebbinii golle ɗe kokkuɗaa am mi golla.</verse>
				<verse number="5">Jooni kan, *Baaba, teddinam tedduŋal ŋal goodunoo mi to maa diga duuniyaaru tagaaka.</verse>
				<verse number="6">Mi anninii inne maa himɓe duuniyaaru ɓe kalfinɗaa am. An ɓe gonannoo, a halfinii am ɓe. Ɓe jaɓi haala maa.</verse>
				<verse number="7">Jooni kan, ɓee annii ko kokkuɗaa am fu, to maaɗa ɗum ƴiwi.</verse>
				<verse number="8">Gam mi yottinii ɓe haala ka kaalanɗaa am. Ɓe jaɓii ka. Ɓee anni lalley to maaɗa ƴiwmi, ɓe goonɗinii an lilimmi.</verse>
				<verse number="9">Gam sabbu maɓɓe nun du'otoomi. Mi du'ataako gam duuniyaaru. Amma mii du'oo gam ɓe kalfinɗaa am, gam an jey ɓe.</verse>
				<verse number="10">Huune fu ko jeyumi, an jey, huune fu ko jeyɗaa, min jey. Mi teddinaama e maɓɓe.</verse>
				<verse number="11">Mi wonataa der duuniyaaru kade, mii wara to maaɗa. Amma kamɓe ɓe na'on der duuniyaaru. An *Baaba Ceniiɗo, reenir ɓe inne maaɗa ne kokkuɗaa am, gam ɓe laato gootum hande no laatoriɗen gootum.</verse>
				<verse number="12">No gondunoo mi e maɓɓe der duuniyaaru, mi reenirii ɓe inne maa ne kokkuɗaa am. Mi hakkilanii ɓe, baa gooto e maɓɓe majjay to hanaa ɓii halkere, gam ko batanaa e Dewte goonɗinee.</verse>
				<verse number="13">Jooni kan mii foonni to maa. Mi batii haalaaji ɗii diga mi na'on e duuniyaaru gam belɗum ɓerne am hebba ɓe.</verse>
				<verse number="14">Mi janŋinii ɓe haala maa, go duuniyaaru wanyi ɓe, gam ɓe duuniyaaru bane, hande no mi laatoraaki mo duuniyaaru.</verse>
				<verse number="15">Mi eelay burtinaa ɓe e duuniyaaru, amma deenaa ɓe e Kalluɗo.</verse>
				<verse number="16">Ɓe duuniyaaru bane, hande no mi laatoraaki mo duuniyaaru.</verse>
				<verse number="17">Senu ɓe e gooŋa maa. Haala maa woni gooŋa.</verse>
				<verse number="18">Hande no lilirɗaa am e duuniyaaru, nunnun, liliranmi ɓe min bo e duuniyaaru.</verse>
				<verse number="19">Mii sena hoore am gam maɓɓe gam kamɓe bo ɓe laatoo senaaɓe der gooŋa.</verse>
				<verse number="20">Hinaa gam maɓɓe tan du'otoomi. Amma mii du'oo bo gam goonɗinanɓe am e haala maɓɓe.</verse>
				<verse number="21">Mii eela gam ɓe laatoo gootum. *Baaba, ɓe kawta e meeɗen hande no kawtirɗaa e am, no min bo kawtirmi e maa. Ɓe fu ɓe laatoo gootum, heɓa duuniyaaru hooloo an nun lilimmi.</verse>
				<verse number="22">Min, mi hokkii ɓe tedduŋal ŋal kokkuɗaa am, gam ɓe laatoo gootum, hande no laatoriɗen gootum.</verse>
				<verse number="23">Mi na'on hawti e maɓɓe, a na'on hawti e am, nunnun ɓe laatortoo gootum mam mam, heɓa duuniyaaru anna an lilimmi. Aa yiɗi ɓe bo hande no jiɗirɗaa am.</verse>
				<verse number="24">*Baaba, mii yiɗi ɓe kalfinɗaa am ɓee, tawdee e am nokkuure to tawaami, gam ɓe ji'a tedduŋal ŋal kokkuɗaa am, gam a yiɗii am diga duuniyaaru diidaaka.</verse>
				<verse number="25">Baaba poonnitiiɗo, duuniyaaru nuu annay maa, min kan mii annu maa, ɓee ɗo bo annii an nun lilimmi.</verse>
				<verse number="26">Mi anninii ɓe inne maa. Mi anninan ɓe ne kade gam yidde ne jiɗuɗaa am tawee e maɓɓe, min bo mi hawta e maɓɓe.»</verse>
			</chapter>
			<chapter number="18">
				<verse number="1">Ɓaawo haalaaji ɗi, Yeesu yawtidi e aahiiɓe mum fonŋo maayel bi'eteeŋel Kedoron. Leɗɗe e ɗuuɗunoo ton, o naatidi ton e aahiiɓe makko.</verse>
				<verse number="2">Yahuuda jammotooɗo mo e anni nokkuure nen, gam Yeesu e aahiiɓe mum e hawritannoo ton de ɗuuɗɗum.</verse>
				<verse number="3">Yahuuda ardii ililingal soogeeji, e reenooɓe ɓe *Limaamiiɓe e *Farisaaɓe lili. Ɓe jottii ɗon, ɓee jogii jolli, e fitillaaji e konirɗum.</verse>
				<verse number="4">Tawii Yeesu e anni ko fonnoy heɓugo ɗum, taɓɓitii ɓe, wi'i: «Moy daartoton?»</verse>
				<verse number="5">Ɓe toontii mo: «Yeesu mo Nasaratu.» O wi'i ɓe: «Mi nani!» Yahuuda jammotooɗo mo e darodii e maɓɓe.</verse>
				<verse number="6">No Yeesu wi'unoo «Mi nani!» Ɓe tartartiri ɓawɓawre ɓe jani.</verse>
				<verse number="7">Yeesu ƴami ɓe kade: «Moy daartoton?» Ɓe toontii: «Yeesu mo Nasaratu!»</verse>
				<verse number="8">Yeesu toontii ɓe: «Mi wi'ii on, min nun. To min nun daartoton, joofee aahiiɓe am ɓen ɓe dilla.»</verse>
				<verse number="9">O batu nun kaa ɗon gam ka o batuno goonɗa: «Mi majjinay baa gooto e ɓe kalfinɗaa am.»</verse>
				<verse number="10">Den Simon Piyer e woodunoo tabugaahi, saaɓii ki, feƴƴii maccuɗo hooreejo *Limaamiiɓe, setti nowru mum nyaamooru. Maccuɗo on e wi'ee Malkus.</verse>
				<verse number="11">Yeesu wi'i Piyer: «Wattita tabugaahi maa kii e kuunŋal mum. Aa miiji mi yarirtaa jardugel bone ŋel *Baaba hokkimmi na?»</verse>
				<verse number="12">Ililingal soogeeji e mawɗo maɓɓe, e maccuɓe hooreeɓe *Yahuduuɓe nanŋi Yeesu, haɓɓi mo.</verse>
				<verse number="13">Ɓe artii yaarugo mo to Annas. Annas esiraawo Kayafas nun. Der duuɓol ŋol ɗon, kanko nun woni hooreejo *Limaamiiɓe.</verse>
				<verse number="14">Kayafas batunoo hooreeɓe Yahuduuɓe ko ɓuri wooɗugo, kan woni neɗɗo gooto maayana leydi fu.</verse>
				<verse number="15">Simon Piyer e aahiijo goɗɗo tokki Yeesu. Aahiijo oo ɗon e annirnoo e hooreejo yottinooɓe sadaka, o naatidi e Yeesu fageere hooreejo *Limaamiiɓe on.</verse>
				<verse number="16">Go Piyer e darii yaasi ley dammugal. Aahiijo annirɗo e hooreejo Limaamiiɓe on, wurti baddi e debbo deenoowo dammugal, naanni Piyer.</verse>
				<verse number="17">Debbo deenoowo dammugal on wi'i mo: «An bo a laataaki gooto e aahiiɓe gorko oo na?» Piyer toontii mo: «Aawo, mi laataaki aahiijo makko.»</verse>
				<verse number="18">Maccuɓe e reenooɓe huɓɓiino yiite e aytinoo, gam jaaŋol na'on. Piyer bo e darodii e maɓɓe e aytinii.</verse>
				<verse number="19">Hooreejo *Limaamiiɓe on ƴami Yeesu haala aahiiɓe mum, ƴami ko o janŋinta.</verse>
				<verse number="20">Yeesu toontii mo: «Mi laaɓinanii duuniyaaru haala am. Nyalaane fu mi janŋinii der baajorɗe, der suudu Alla to *Yahuduuɓe hawritinta nyalaane fu. Walaa fu ko batumi e cuucukka.</verse>
				<verse number="21">Gam ume ƴamantaa am? Ko batumi, ƴamu hettinaniiɓe am. Ɓee anni no ko wooɗi batumi.»</verse>
				<verse number="22">Der haala ka, gooto e reenooɓe fiyi Yeesu meenyo, wi'i: «Nun nun toontortoɗaa hooreejo *Limaamiiɓe na?»</verse>
				<verse number="23">Yeesu toontii mo: «To ko boni nun batumi, haala kay nun boni e makka. To tawii ko wooɗi nun batumi, gam ume piyanɗaa am?»</verse>
				<verse number="24">Annas lildi mo to Kayafas hooreejo *Limaamiiɓe, oo haɓɓaa.</verse>
				<verse number="25">Simon Piyer e aytininoo ɗon. Ɓe bi'i mo: «An bo, a laataaki gooto e aahiiɓe makko na?» Piyer yeddi, wi'i: «Mi laataaki!»</verse>
				<verse number="26">Gooto e maccuɓe hooreejo *Limaamiiɓe, gettol mo Piyer settunoo nowru muuɗum, wi'i mo: «Mi yi'idayno maa e makko der gesa to na?»</verse>
				<verse number="27">Piyer yeddi kade, wakkati den nun, jakaraari joggi.</verse>
				<verse number="28">Ɓe burtini Yeesu diga to Kayafas, diga subaka kecco, ɓe jaari mo laamorde Roma. Yaaruɓe mo ɓee naatay ɓaade, gam to ɓe coɓu, faa ɓe keɓa nyaamugo nyaamdu juulɗe *Paska.</verse>
				<verse number="29">Pilaatu yahi tawoy ɓe yaasi ton, wi'i: «Ume beeforiɗon gorko oo?»</verse>
				<verse number="30">Ɓe toonti mo: «To o waɗataano ko boni, men gaddataano mo to maa.»</verse>
				<verse number="31">Den Pilaatu wi'i ɓe: «Ettee mo, kiitoɗon mo e ooda mooɗon.» *Yahuduuɓe wi'i mo: «Men goodaa laawol warugo goɗɗo.»</verse>
				<verse number="32">Nunnun haala ka laatorii gam goonɗingo ka Yeesu batuno dow no o maayirta.</verse>
				<verse number="33">Pilaatu naati der laamorde mum, noddi Yeesu, wi'i ɗum: «A laamiiɗo *Yahuduuɓe nun na?»</verse>
				<verse number="34">Yeesu toontii mo: «An wi'i ɗum e hoore maa, naa to woɓɓe nanuɗaa ka?»</verse>
				<verse number="35">Pilaatu toontii mo: «Mi Yahuduujo, min? Himɓe lenyol maa e hooreeɓe *Limaamiiɓe waddu maa to am. Ko gaɗuɗaa?»</verse>
				<verse number="36">Yeesu toontii: «Laamaare am, laamaare duuniyaaru bane. To ne laamaare duuniyaaru nun, maccuɓe am haɓanno gam to mi naatu juuɗe Yahuduuɓe. Amma jooni Laamaare am ne ɗo bane.»</verse>
				<verse number="37">Den Pilaatu wi'i mo: «To nunnun a laamiiɗo nun?» Yeesu wi'i mo: «Hande no bi'uɗaa, mi laamiiɗo nun. Mi rimaama, mi warii bo e duuniyaaru gam mi seedanoo gooŋa. Jiɗɗo gooŋa fu, nanan haala am.»</verse>
				<verse number="38">Pilaatu ƴami mo: «Gooŋa, ume nun ɗon?» Ɓaawo o bati ka, o wurti kade, o tawoy *Yahuduuɓe yaasi, o wi'i ɓe: «Mi heɓay gacce baa goote ɗe nanŋiranmi gorko oo.</verse>
				<verse number="39">Oon boowi juulɗe *Paska fu mi yoofana on neɗɗo gooto. Oon jiɗi mi yoofitana on laamiiɗo Yahuduuɓe na?»</verse>
				<verse number="40">Ɓe toonti dow dow: «Kanko bane, sey Barabbas.» Nani Barabbas laati nun pasotooɗo.</verse>
			</chapter>
			<chapter number="19">
				<verse number="1">Den Pilaatu wi'i ɓe nanŋa Yeesu ɓe piya mo looci.</verse>
				<verse number="2">Soogeeji ɗin sanyi gi'e, ɓe kuunini mo, go ɓe ɓornini mo toggowa boɗeya.</verse>
				<verse number="3">Ɓe ɓattii mo, ɓee bi'a: «Foofo, laamiiɗo *Yahuduuɓe!» Ɓee piya mo meeƴe.</verse>
				<verse number="4">Pilaatu wurtii kade, wi'i *Yahuduuɓe: «Mi wurtinanan on mo, heɓa annon mi heɓay fu gacce nanŋiran moo mi.»</verse>
				<verse number="5">Yeesu wurti e huunii huuneere gi'e, e ɓornii toggowa boɗeya. Pilaatu wi'i ɓe: «Nani neɗɗo on.»</verse>
				<verse number="6">No hooreeɓe *Limaamiiɓe e reenooɓe yi'i mo, ɓe bati dow ɓe bi'i: «Tiggu mo! Tiggu mo!» Pilaatu wi'i ɓe: «Nanŋee mo onon bo, tiggon mo, gam min kan, mi heɓay gacce e makko.»</verse>
				<verse number="7">Yahuduuɓe toontii mo: «Emen goodi ooda, ooda kan nun hokki laawol o waree gam o waɗii hoore makko o *Ɓii Alla.»</verse>
				<verse number="8">No Pilaatu nanunoo haala kan, kulol makko ɓeydii.</verse>
				<verse number="9">O naati der laamorde, o wi'i Yeesu: «An, toy ƴiwuɗaa?» Amma Yeesu toontaaki baa goota.</verse>
				<verse number="10">Den Pilaatu wi'i mo: «A toontataako na? A annaa mii woodi baawɗe yoofugo maa, mii woodi bo baawɗe tiggugo maa na?»</verse>
				<verse number="11">Yeesu toontii mo: «Walaa fu ko baawɗaa e am, to hinaa Alla hokku maa baawɗe mum. Gam majjum gattuɗo am e junŋo maa, e ɓuru maa hakke.»</verse>
				<verse number="12">Diga wakkati on Pilaatu e daarta yoofitingo mo. Amma *Yahuduuɓe e bata dow, e wi'a: «To ni a yoofitii mo, a laataaki beldiijo laamiiɗo Roma. Gam neɗɗo gaɗuɗo hoore mum laamiiɗo, laati nun ganyo laamiiɗo Roma mawɗo.»</verse>
				<verse number="13">No Pilaatu nani haalaaji ɗii, o wurtini Yeesu o joonni mo dow kittaal kiita, nokkuure bi'eteene to kaaƴe yowyowtiri e ne wi'ee e Iburaninkeere: «Gabbata.»</verse>
				<verse number="14">Nyalaane ciryaaɗe *Paska nun, caka nyaalooma. Pilaatu wi'i *Yahuduuɓe: «Nani laamiiɗo mooɗon!»</verse>
				<verse number="15">Ɓee boola: «Waru mo! Waru mo! Tiggu mo!» Pilaatu toontii: «Mi tigga laamiiɗo mooɗon na?» Hooreeɓe *Limaamiiɓe wi'i: «Min galaa laamiiɗo to hinaa laamiiɗo Roma.»</verse>
				<verse number="16">Den o hokki ɓe Yeesu, ɓe tiggaa. Ɓe kocci Yeesu.</verse>
				<verse number="17">O wurtii oo roonii palaaŋal makko faa o yottii nokkuure noddeteene «Le'al hoore» e ne wi'e e Iburaninkeere: «Golgota.»</verse>
				<verse number="18">Ɗon ɓe tiggidi mo e woɓɓe ɗiɗo: oo ɗo nano, oo ɗo nyaamo, Yeesu e tummii caka.</verse>
				<verse number="19">Pilaatu waɗi alluwal winnaa hande ni: «YEESU MO NASARATU, LAAMIIƊO *YAHUDUUƁE,» wi'i ŋal takkee e palaaŋal ŋal.</verse>
				<verse number="20">Ɗuuggal e Yahuduuɓe janŋii binni nin gam to Yeesu tiggaa woɗɗidaa e siire. Alluwal ŋal winniraama e Iburaninkeere e Romankoore e Yunaninkeere.</verse>
				<verse number="21">Hooreeɓe *Limaamiiɓe bati Pilaatu: «Taa winnu ‟Laamiiɗo Yahuduuɓe”, amma winnu: ‟Kanko wi'i o laamiiɗo Yahuduuɓe”.»</verse>
				<verse number="22">Pilaatu toontii: «Ko binnumi, winnike.»</verse>
				<verse number="23">No soogeeji ɗin tiggidinno Yeesu, ɓe kocci gineeji makko ɓe ceenni ukke naay. Moy fu etti to mum. Horii gulunfaare ne lefol gootol, cannyaane diga dow faa ley, ne walaa nyoogol.</verse>
				<verse number="24">Soogeeji ɗin baddi: «To en cerkitee ne, en piɗanee ne tete, daaren keɓanɗo ne,» gam ko bataa e dewte goonɗa: «Ɓe ceennii gineeji am hakkune maɓɓe, ɓe piɗani gulunfaare am tete.» Nun bo soogeeji ɗin waɗi.</verse>
				<verse number="25">Inna Yeesu, e miiraawo mum, e Mariyama debbo Kolopas, e Mariyama mo Magadala e darii takkol leggal ŋal Yeesu tiggaa e mum.</verse>
				<verse number="26">Yeesu yi'i inna muuɗum e aahiijo mum mo ɓuri yiɗugo e darodii, wi'i inna muuɗum: «Inna, ɓiya nani!»</verse>
				<verse number="27">Ɓaawo mum, o wi'i aahiijo on: «Inna maa nani.» Diga nyalaane nee ɗon, aahiijo on hoori Mariyama wuro muuɗum.</verse>
				<verse number="28">Ɓaawo Yeesu anni walaa fu ko horii, gam ko winnaa e Dewte goonɗa, o wi'i: «Ɗonka e woodimmi.»</verse>
				<verse number="29">Ƴoogirgal kebbuŋal *innabojam lammuɗam e wonunoo ɗon. Ɓe cuuwi soosuuji e innabojam ɗam, ɓe kaɓɓi e loocol, ɓe ɓattini e hunnuko makko.</verse>
				<verse number="30">No Yeesu ɓiccininoo innabojam ɗam, o wi'i: «Ɗum fu ɗum hebbii!» O jimminii, o maayi.</verse>
				<verse number="31">Nyalaane ciryaaki juulɗe nun. Hooreeɓe *Yahuduuɓe ƴami Pilaatu gam koyɗe tiggaaɓe heltee, ɓe ɓiltee. Ɓe jiɗaa ɓalli tiggaaɓe tawee e leɗɗe *nyalaane siwteteene, gam nyalaane siwteteene nen laati nun nyalaane mawne.</verse>
				<verse number="32">Soogeeji ɗin wari, helti koyɗe arandeejo e ɗiɗaɓo, tiggidaaɓe e Yeesu ɓen.</verse>
				<verse number="33">Amma no ɓe jottino to Yeesu, ɓe tawi o maayii. Gam majjum, ɓe keltay koyɗe makko.</verse>
				<verse number="34">Amma gooto e soogeeji ɗin yuwi wuttudu Yeesu e labbo. Ɗon ƴiiƴam e diyam facci.</verse>
				<verse number="35">Ji'uɗo e seedoo, seedaaku makko bo gooŋa nun. Oo anni o batii gooŋa gam onon bo, goonɗinon.</verse>
				<verse number="36">Ɗum fu ɗum waɗii gam ko bataa e Dewte goonɗa: «Baa ƴiƴal makko gootal heltataake.»</verse>
				<verse number="37">Aayaare wonne der Dewtere bo wi'ii: «Ɓe daaran mo ɓe juwi.»</verse>
				<verse number="38">Ɓaawo mum, Yusufu mo Arimatiya, eeli Pilaatu hokka ɗum ɓannu Yeesu. Yusufu on e laatino aahiijo Yeesu e cuuccukka gam oo hulannoo *Yahuduuɓe. Pilaatu nootii, Yusufu wari etti ɓannu kol.</verse>
				<verse number="39">Nikodemu, jahunooɗo to Yeesu der jemmaare gom, kanun bo warii, waddi urdiiji bi'eteeɗi, miir e alo'es jillontiraaɗi, ko waɗata kilooji laso e sappo.</verse>
				<verse number="40">Ɓe etti ɓannu Yeesu kol, ɓe piili ŋol leppi baanjaaɗi wardi hande no Yahuduuɓe woowi waɗugo to ɓee uwa maayɗo.</verse>
				<verse number="41">To Yeesu tiggano, gesa e wonunoo ɗon. Der gesa ŋan e woodunoo saabeere heyre ne baa goɗɗo uwaakano e muuɗum.</verse>
				<verse number="42">Ɗon ɓe gatti Yeesu gam sabbu ciryaaki juulɗe Yahuduuɓe, saabeere nen bo e ɓadii ɗon.</verse>
			</chapter>
			<chapter number="20">
				<verse number="1">Nyaanne alal, Mariyama mo Magadala hujji, yahi e saabeere Yeesu. O tawi hayre maɓɓiranoone saabeere nen tallitaama.</verse>
				<verse number="2">O doggi, o yahi to Simon Piyer e aahiijo mo Yeesu ɓuruno yiɗugo. O wi'i ɓe: «Moodibbo ikkinaama e saabeere, mi annaa to o wattaa.»</verse>
				<verse number="3">Piyer e aahiijo oo ton wurtii, ɓe jahi e saabeere ton.</verse>
				<verse number="4">Ɓe fu ɗiɗo ɓee dogga. Aahiijo oo ton daɗi Piyer, arti mo yottaago saabeere.</verse>
				<verse number="5">O yuurnii, o yi'i leppi e joowi, amma o naatay.</verse>
				<verse number="6">Simon Piyer yottii, naati, tawi leppi e joowi.</verse>
				<verse number="7">Lefol piilanooŋol e hoore makko ŋol hawritayno e leppi ɗii ton, ŋol tawa nun e ŋol resii feere maggol.</verse>
				<verse number="8">Den aahiijo artuɗo yottaago on, kanun bo naati, yi'i ɗum, goonɗini.</verse>
				<verse number="9">Ɓe paamayno taw Dewte batiino Yeesu fintan.</verse>
				<verse number="10">Ɓaawo mum aahiiɓe ɓen hooti.</verse>
				<verse number="11">Mariyama darii yaasi ley to saabeere, e wulla: O jimminii, oo yuurnoo der saabeere nen.</verse>
				<verse number="12">O yi'i malaykaaɓe ɗiɗo ɓorniiɓe gineeji daneeji e jooɗi to Yeesu fukkinanoo: Gooto e jooɗii to hoore wonnoo, gooto far to koyɗe.</verse>
				<verse number="13">Malaykaaɓe ɓen ƴami mo: «Debbo, ume bullantaa?» O toontii ɓe: «Moodibbo am ikkinaama, mi annaa to o wattaa.»</verse>
				<verse number="14">No o batunoo haala ka, o yeeƴitii, o yi'i Yeesu e darii, amma o annitay ɗum.</verse>
				<verse number="15">Yeesu wi'i mo: «Debbo, ume bullantaa? Moy daartataa?» Amma kanko, oo miiji jom gesa nun baddata e makko, o wi'i ɗum: «To an etti mo, batan to gattuɗaa mo, faa mi ettitoo mo.»</verse>
				<verse number="16">Yeesu wi'i mo: «Mariyama.» Mariyama wonƴitii, wi'i mo e Iburaninkeere: «Rabbuni,» waato moodibbo.</verse>
				<verse number="17">Yeesu wi'i mo: «Taa meemam, gam mi eencay to *Baaba am taw, amma yahu to banniraaɓe am, bi'aa ɓe: ‟Mi wonu nun mii eenca to Baaba am, laatiiɗo bo Baaba mooɗon, to Alla am, laatiiɗo bo Alla mooɗon”.»</verse>
				<verse number="18">Mariyama mo Magadala batoy aahiiɓe: «Mi yi'ii Joomiraawo.» O holli ɓe ko Yeesu bati mo.</verse>
				<verse number="19">Alal kiikiiɗe, aahiiɓe Yeesu fu hawriti der suudu, kullii dammugal gam kulol hooreeɓe *Yahuduuɓe, Yeesu suppiti hakkune maɓɓe. O wi'i ɓe: «Jam wonana on!»</verse>
				<verse number="20">Ɓaawo haala ka, o holli ɓe newe juuɗe makko e wuttudu makko. Ɓerɗe aahiiɓe ɓen weli no ɓe ji'i Joomiraawo.</verse>
				<verse number="21">Den Yeesu wi'i ɓe kade: «Jam wonana on. Hande no *Baaba lilirimmi nunnun, liliranmi on.»</verse>
				<verse number="22">No o batunoo haalaaji ɗii, o fuufi dow maɓɓe, o wi'i: «Jaɓee *Ruuhu Ceniiɗo.</verse>
				<verse number="23">Mo jaafaniɗon hakkeeji mum, yaafaama, mo on jaafanaaki, yaafataake.»</verse>
				<verse number="24">Toma bi'eteeɗo Ciwto, gooto e aahiiɓe sappo e ɗiɗo, walaano ɗon no Yeesu warunoo.</verse>
				<verse number="25">Aahiiɓe ɓen wi'i mo: «Men ji'ii Joomiraawo!» O toontii ɓe: «To mi yi'ay ɓattarɗe newe makko, to mi wattay honnu am e julanɗe majje, mi watta junŋo am e wuttudu makko, mi goonɗintaa.»</verse>
				<verse number="26">No balɗe jeetati waɗi, aahiiɓe hawritii der suudu kade, Toma e wondi e maɓɓe. Dammuɗe fu e kullii, Yeesu suppiti hakkune maɓɓe, wi'i ɓe: «Jam wonana on!»</verse>
				<verse number="27">O wi'i Toma: «Waddu honnu maa, daaru newe am; waddu junŋo maa bo, wattu e wuttudu am. Taa laata mo hoolaaki, goonɗin tan.»</verse>
				<verse number="28">Toma toontii mo: «Joomam, Alla am.»</verse>
				<verse number="29">Yeesu wi'i mo: «Gam a yi'ii am, a goonɗinii: Barke wonana ɓe ji'ay go goonɗini.»</verse>
				<verse number="30">Yeesu waɗii kaayeefiiji kaayniiɗi ɗuuɗɗi goɗɗi yeeso aahiiɓe mum ɗi winnaaka e dewtere nee.</verse>
				<verse number="31">Ɗii ɗo winnaama gam goonɗinon Yeesu laati nun Cuɓaaɗo, *Ɓii Alla, gam to on goonɗinii mo, keɓon yonki sabbu makko.</verse>
			</chapter>
			<chapter number="21">
				<verse number="1">Ɓaawo majjum, Yeesu wirnitanike aahiiɓe mum kade fonŋo maayo Tiberiya. Nani no o wirnitorii e maɓɓe:</verse>
				<verse number="2">Simon Piyer, e Toma bi'eteeɗo Ciwto, e Natanayel mo Kana, leydi *Galili, e ɓiɓɓe Jebede worɓe, e aahiiɓe makko ɗiɗo woɓɓe, ɓee tawdaa ɗon.</verse>
				<verse number="3">Simon Piyer wi'i ɓe: «Mi yahan cuuɓaaki liƴƴi.» Ɓe bi'i: «Menen bo, men jahidan e maa.» Ɓe jahi, ɓe naatoy laana, der jemmaare nee ɗon, ɓe keɓay baa goɗɗum.</verse>
				<verse number="4">No beeggol ummoy, Yeesu wari e fonŋo ŋon, amma aahiiɓe annitay naa kanko nun.</verse>
				<verse number="5">Yeesu wi'i ɓe: «Sukaaɓe, on keɓii liƴƴi na?» Ɓe toontii mo: «Men keɓay!»</verse>
				<verse number="6">O wi'i ɓe: «Paɗɗee taaruwol ŋol wecco laana nyaamo, on keɓan.» Ɓe paɗɗi ŋol. Ɓe keɓi liƴƴi faa ɓe tampi wattugo ŋol der laana sabbu no liƴƴi ɗuuɗiri.</verse>
				<verse number="7">Aahiijo Yeesu mo o ɓuri yiɗugo wi'i Simon Piyer: «Joomiraawo nun!» No Simon Piyer nanunoo: «Joomiraawo nun», o etti ginewol makko, o ɓornii gam funtu o wonunoo, o yanti e diyam.</verse>
				<verse number="8">Aahiiɓe woɓɓe wardi e laana kan, e daasa taaruwol kebbuŋol liƴƴi. Ɓe boɗɗoraaki fonŋo ko ɓurata kuule keme ɗiɗi.</verse>
				<verse number="9">No ɓe ŋabbunoo, ɓe ji'i ƴulɓe yiite, liƴƴi e peen e yowii dow mum.</verse>
				<verse number="10">Yeesu wi'i ɓe: «Gaddee liƴƴi ɗi nanŋuɗon ɗin.»</verse>
				<verse number="11">Simon Piyer naati laana, fooɗi taaruwol kebbuŋol liƴƴi mawɗi, hewre e lasoy ɗiɗi e sappo e tati. Baa no ɗi ɗuuɗiri nunnun fu taaruwol ŋol serkitaaki.</verse>
				<verse number="12">Yeesu wi'i ɓe: «Garee nyaamee!» Baa gooto e aahiiɓe ɓen suusay ƴamugo «An moy nun? Gam ɓee anni Joomiraawo nun.»</verse>
				<verse number="13">Den Yeesu wari, etti peen e liƴƴi, hokki ɓe.</verse>
				<verse number="14">Tatawre nun ɗon ko Yeesu wirnitanii aahiiɓe mum ɓaawo no o finti.</verse>
				<verse number="15">No ɓe nyaamdi, Yeesu ƴami Simon Piyer: «Simon ɓii Yuhaana, aa ɓuri ɓee ɗo yiɗugo am?» O toontii: «Ee! Joomam, aa anni mii yiɗu maa.» Den Yeesu wi'i mo: «Duru baali am!»</verse>
				<verse number="16">Yeesu wi'i mo kade: «Simon, ɓii Yuhaana, aa yiɗimmi?» O toontii: «Ee! Joomam aa anni mii yiɗu maa!» Den Yeesu wi'i mo: «Duru baali am!»</verse>
				<verse number="17">O wi'i mo kade: «Simon, ɓii Yuhaana, aa yiɗimmi na?» Piyer ɓerne mum biisii, gam o wi'i ɗum de tatawre: «Aa yiɗimmi na?» Piyer wi'i mo: «Joomiraawo aa anni huune fu, aa anni bo mii yiɗu maa.» Yeesu wi'i mo: «Duru baali am ɗii.</verse>
				<verse number="18">Mii batee e gooŋa, e sukaanaaku maa, aa haɓɓonoo ɓelɓelol, jahaano to jiɗuɗaa, to a naywii, a ɓantan juuɗe maa, kaɓɓaneɗaa ɓelɓelol, jaareɗaa to a yiɗaa.»</verse>
				<verse number="19">Batuuji ɗin hollan nun no Piyer maayirta, e no o teddinirta Alla. Ɓaawo majjum, o wi'i mo: «Tokkam».</verse>
				<verse number="20">Piyer yeeƴitii, yi'i aahiijo Yeesu mo o ɓuri yiɗugo e tokki ɓe. Kanko woni bahinooɗo ley gabaare makko, wakkati ɓe kirtotoo, bi'unooɗo: «Moodibbo, moy woni jammotooɗo maa?»</verse>
				<verse number="21">No Piyer yi'unoo mo, ƴami Yeesu: «Joomam, noy oo ɗo heennyitirta?»</verse>
				<verse number="22">Yeesu toontii mo: «To mii yiɗii o wuura faa mi warta, ko faali maa? An ni tokkam.»</verse>
				<verse number="23">Haala kan sankitii caka goonɗinɓe Yeesu ike aahiijo on maayataa. Amma Yeesu wi'ay: «O maayataa». O wi'u nun: «To mii yiɗi o wuura faa mi warta, ko faali maa?»</verse>
				<verse number="24">Aahiijo oo ɗon nun seedii kujje ɗen, winni ɗe, emen anni bo seedaaku makko laati nun gooŋa.</verse>
				<verse number="25">Yeesu waɗii kujje goɗɗe ɗuuɗɗe kade: To ɗe binnaanoma gootel, gootel, mii miila duuniyaaru nuu waawataano jaɓidingo dewte binnoytenooɗe.</verse>
			</chapter>
		</book>
		<book number="44">
			<chapter number="1">
				<verse number="1">Teyofil day, der dewtere am artirde, mi winnii ko Yeesu fuɗɗiri waɗugo e ko o waajii fu, diga o fuɗɗi golle makko,</verse>
				<verse number="2">faa nyalaane ne o safaa dow, ɓaawo o hokki lilaaɓe ɓe o suɓi, umrooje makko, e baawɗe *Ruuhu Ceniiɗo.</verse>
				<verse number="3">O wirnitanii ɓe hoore makko ɓaawo o tooraa, o hollitii ɓe e laabi ɗuuɗɗi oo wuuri. O wirnitanii ɓe hoore makko balɗe lasoy ɗiɗi, oo waajoo ɓe haala *Laamaare Alla.</verse>
				<verse number="4">Nyalaane gom oo nyaamda e maɓɓe, o waajii ɓe o wi'i, to ɓe boɗɗoo e *Urusaliima, amma ɓe keɗoo alkawal ŋal *Baaba haɓɓani ɓe hande no ɓe nani o wi'uno:</verse>
				<verse number="5">«Yuhaana, diyam nun waɗirannoo *batisi, amma onon der balɗe seɗɗa, on gaɗirte batisi e Ruuhu Ceniiɗo.»</verse>
				<verse number="6">Hawritiiɓe ley makko ƴami mo, wi'i: «Joomiraawo, jooni nun moƴƴitintoɗaa laamaare Isira'iila na?»</verse>
				<verse number="7">Yeesu toontii ɓe, wi'i: «Ka mon bane annon jaamanuuji e wakkatiiji ɗi *Baaba waɗi e baawɗe mum.</verse>
				<verse number="8">Amma to *Ruuhu Ceniiɗo jippake e mooɗon, on keɓan semme makko, on laatoto seedeeɓe am der *Urusaliima e der leydi Yahudiya fu, e Samariya, e faa keeddin leydi.»</verse>
				<verse number="9">No o batidi haalaaji ɗin, o safaa dow, eɓe tiggitii, eɓe daara faa duule wirni mo.</verse>
				<verse number="10">Wakkati ɓe gonii eɓe tiggitii dow tii, tawi oo safee, worɓe ɗiɗo ɓe kaddule daneeje wari darodii e maɓɓe,</verse>
				<verse number="11">wi'i: «Galilinkeeɓe, gam ume dariɗon, oon daara dow? Yeesu koccaaɗo e mooɗon, safaa dow kammu on, wittiraan hande no ji'irɗon oo safiree dow kammu.»</verse>
				<verse number="12">Den ɓe bittoy diga waanne bi'eteene «waanne Jaytuuje», ɓe bittii *Urusaliima. Nokkuure nen e Urusaliima waɗan kilo gootel.</verse>
				<verse number="13">No ɓe jottii, ɓe eencoy suudu dowrowol ŋol ɓe boowunoo hawritaago der mum. Lilaaɓe ɓen woni: Piyer, Yuhaana, Yaakuuba, Andere, Filippu, Toma, Bartolome, Matiye, Yaakuuba ɓii Alfee, Simon tinniiɗo gam Alla, e Yahuuda ɓii Yaakuuba.</verse>
				<verse number="14">Ɓe fu ɓe gaɗi hunnuko wooto, eɓe du'oo e tinnaare kamɓe e rewɓe woɓɓe, e Mariyama inna Yeesu e miiraaɓe Yeesu.</verse>
				<verse number="15">Der balɗe ɗen goonɗinɓe hawruɓe ɗon waɗii jaka hewre e laso. Piyer ummii, darii caka maɓɓe, wi'i:</verse>
				<verse number="16">«Banniraaɓe, haani ko *Ruuhu Ceniiɗo batuno der dewte diga e hunnuko Dawda hebba: O batiino haala Yahuuda, tintinɗo nanŋuɓe Yeesu laawol.</verse>
				<verse number="17">Gam Yahuuda laatinooɗo gooto caka meeɗen heɓii geɗu mum e golle meeɗen.</verse>
				<verse number="18">O soodii gesa e ceede ɗe o heɓiri e golle makko bonɗe. Ton o waritoyii, reedu makko futti, tetekki makko fu waylii.</verse>
				<verse number="19">Himɓe *Urusaliima fu nanii ɗum, kan waɗi ko ɓe innitiri gesa ŋaa ‟Akeldama”, der haala maɓɓe, ɗum wi'ay maa ‟gesa ƴiiƴam”.</verse>
				<verse number="20">Gam e ɗum winnii der dewtere Jabuura: ‟Wuro makko laatoto winne, to goɗɗo jooɗoo ɗon”. Kade bo ɗum winnaama: ‟Goɗɗo hocca golle makko ”.</verse>
				<verse number="21">Sey cuɓen gooto e wonduɓe e meeɗen diga ko ɓooyi, diga Yeesu Joomiraawo wonduno e meeɗen,</verse>
				<verse number="22">diga Yuhaana waɗata *batisi faa nyalaane Yeesu safaa dow kammu, gam joomum laatoo seedeejo pintol makko e men.»</verse>
				<verse number="23">Ɓe darni worɓe ɗiɗo: Yusufu noddeteeɗo Barsabbas, innitirteeɗo Yustus, kanko e Mattiyas.</verse>
				<verse number="24">Ɓe du'ii, ɓe bi'i: «Joomiraawo, an annuɗo ɓerɗe himɓe fu, faamin men mo cuɓuɗaa der ɗiɗo ɓee ɗo,</verse>
				<verse number="25">joomun etta golle e lilal ŋal Yahuuda acci yawtiri to haanani mo.»</verse>
				<verse number="26">Den ɓe piɗani ɓe tete go Mattiyas nyaami. O hawtaa e lilaaɓe sappo e go'o ɓen.</verse>
			</chapter>
			<chapter number="2">
				<verse number="1">No juulɗe bi'eteeɗe Pantekosta yottii, goonɗinɓe fu hawritii nokkuure woore.</verse>
				<verse number="2">Ɗon maa ɗon rimmo nanduŋo hande hennu mawkol ƴiwi dow kammu, hebbi suudu to ɓe jooɗii ɗon fu.</verse>
				<verse number="3">Den goɗɗum ko wa'i hande ɗelle yiite suppitanii ɓe, ɗe ceennii, ɗe jowii e moy maɓɓe fu.</verse>
				<verse number="4">Ɓe fu ɓe keewi *Ruuhu Ceniiɗo, ɓe puɗɗi batugo batuuji feere feereeji hande no Ruuhu hokkiri ɓe ɓe batira.</verse>
				<verse number="5">Foti den, *Yahuduuɓe hulɓe Alla, ƴiwoyno leyɗe fu, wari Urusaliima.</verse>
				<verse number="6">No iido waɗata, jama'aare fu hawritii, ko ɓe jiɓii, gam moy fu nanii ɗenŋal mum e batee.</verse>
				<verse number="7">Ɓe fu ɓe jiɓii, haaynaare waɗi ɓe, ɓe bi'ontiri: «Batooɓe ɗo fu, hinaa ɓe Galilinkeeɓe bane?</verse>
				<verse number="8">Noy nanirten eɓe bata batu moy meeɗen fu?</verse>
				<verse number="9">Een Partiyankeeɓe e Mediyankeeɓe e Elamiyankeeɓe, en jooɗiiɓe Mesopotamiya e Yahudiya e Kapadosiya, Pontus e Asiya,</verse>
				<verse number="10">Firigiya e Panfiliya, Misira e weccoore Sirene der leydi Libiya. Woɓɓe meeɗen ƴiwii Roma,</verse>
				<verse number="11">Yahuduuɓe e tuubuɓe naati diina Yahuduuɓe. Woɓɓe kade ƴiwii Kereta e Arabiya, en fu een nana bo eɓe bata e batu meeɗen haala golle mawɗe ɗe Alla waɗi!»</verse>
				<verse number="12">Ɓe fu ɓe jiɓii sanne, ɓe ƴamontiri: «Ume ɗum ɗon fillitii?»</verse>
				<verse number="13">Woɓɓe e jaanca goonɗinɓe, e wi'a: «Ɓe jaru nun bagi!»</verse>
				<verse number="14">Piyer darii caka lilaaɓe sappo e go'o horiiɓe, bati e daane towne, wi'i jama'aare: «Onon *Yahuduuɓe tawaaɓe *Urusaliima fu, kettinee nanee haala am gam paamon ko waɗata.</verse>
				<verse number="15">Himɓe ɓee ɗo buusay hande no miiloton, gam yanne jeenay subaka tawaɗen taw.</verse>
				<verse number="16">Kanka nun annabi Yoo'el bati:</verse>
				<verse number="17">‟Alla wi'i: Der nyalaaɗe cakitiiɗe mi waanjan Ruuhu am dow himɓe fu. Ɓiɓɓe mooɗon worɓe e rewɓe waɗan annabaaku gojankeeɓe mooɗon yi'an jiiki. Nayeeɓe mooɗon hoyɗan,</verse>
				<verse number="18">e gooŋa, mi waanjan *Ruuhu am dow maccuɓe am, worɓe e rewɓe der nyalaaɗe ɗen, ɓe gaɗan annabaaku</verse>
				<verse number="19">Mi waɗan haaynaareeji dow kammu, mi waɗan maaneeji dow leydi, Ƴiiƴam e yiite e cucculle wanŋan.</verse>
				<verse number="20">Hakko nyalaane Joomiraawo mawne teddune warata, naaŋe niɓɓan, lewru wojjan.</verse>
				<verse number="21">Den neɗɗo fu nodduɗo inne Joomiraawo hisan ”.»</verse>
				<verse number="22">Onon Isira'iilaaɓe, kettinee haalaaji am ɗii: Yeesu mo Nasaratu laati nun mo Alla yerdii, kan waɗi o hokki mo baawɗe waɗugo haaynaareeji e kaayeefiiji caka mooɗon, hande no onon e ko'e mooɗon annirɗon ɗum.</verse>
				<verse number="23">Neɗɗo on, mo jowanaɗon juuɗe, nunnun Alla resirnoo ɗum e annal mum manŋal, ko accuɗon heeferɓe tiggi mo e palaaŋal, baruɗon mo.</verse>
				<verse number="24">Amma Alla fintinii mo, firti mo diga ɓoggi maayde, gam waɗataako maayde waawa ko jogii mo der baawɗe mum.</verse>
				<verse number="25">Nani bo Dawda batii haala makko, wi'i: ‟Mii yi'a Joomiraawo wakkati fu yeeso am, oo woni nyaamo am, heɓa to mi dimmoo.</verse>
				<verse number="26">Kan waɗi ɓerne am weli, mii bata e welwelo, ɓannu am bo siwtoto e hoolaare,</verse>
				<verse number="27">gam a accataa yonki am der joonne maayɓe, a accataa Ceniiɗo maa nyola.</verse>
				<verse number="28">A hollii am laabi gurnam, a welniran ɓerne am e wondugo maa e am ”.»</verse>
				<verse number="29">Onon banniraaɓe, accee mi bata on laaɓuka: «Kaaka meeɗen Dawda maayii, o uwaama, saabeere makko na'on hakkune meeɗen faa hanne.</verse>
				<verse number="30">O laatino nun Annabiijo, oo anni Alla haɓɓanii mo alkawal, hunii gooto e taaniraaɓe makko, burtiiɗo e makko, jooɗoto e gurol laamaare makko.</verse>
				<verse number="31">O artii o yi'i pintol *Almasiihu, kanŋol o batani o wi'i yonki makko accataake der joonne maayɓe, ɓannu makko nyolaataa.</verse>
				<verse number="32">Yeesu on, Alla fintinii ɗum, men fu men ceedake ɗum bo.</verse>
				<verse number="33">Nyaamo Alla ettii mo, teddinii mo, o heɓii e *Baaba *Ruuhu Ceniiɗo hande no alkawal mum haɓɓirano, o waanji mo e meeɗen. Jooni oon ji'a ɗum, oon nana ɗum.</verse>
				<verse number="34">Nani bo Dawda meeɗay ko eenci dow kammu, amma o wi'ii: ‟Joomiraawo bati Joomam wi'i: jooɗa nyaamo am,</verse>
				<verse number="35">faa mi waɗa jowaa koyɗe maa dow wayɓe maa ”.</verse>
				<verse number="36">Gam majjum, sey himɓe Isira'iila fu anna laaɓina, Yeesu mo tigguɗon dow palaaŋal, Alla waɗii mo Joomiraawo e *Almasiihu.»</verse>
				<verse number="37">No ɓe nani ka, ɓerɗe maɓɓe taƴi, ɓe ƴami Piyer e lilaaɓe horiiɓe, ɓe bi'i: «Banniraaɓe, noy men gaɗata?»</verse>
				<verse number="38">Piyer toontii ɓe, wi'i: «Tuubee, moy mooɗon fu waɗanee *batisi e inne Yeesu *Almasiihu, gam keɓon yaafuye hakkeeji mon, den on keɓan dokkal Alla, kanŋal woni *Ruuhu Ceniiɗo.</verse>
				<verse number="39">Gam alkawal Alla e laatanii on, onon e ɓiɓɓe mooɗon e woɗɗuɓe fu, ɓe Alla Joomiraawo men noddoyta, no ɓe ɗuuɗiri fu.»</verse>
				<verse number="40">E haalaaji goɗɗi ɗuuɗɗi kade, o seedini ɓe, o eeli ɓe o eelitii, o wi'i: «Ceennee ko'e mon e himɓe oonyiiɓe gam kison.»</verse>
				<verse number="41">Jaɓuɓe haala makko waɗanaa *batisi. Nyalaane nee ɗon, himɓe ujune tato ɓeydaa e maɓɓe.</verse>
				<verse number="42">Ɓe kaɓɓi anniya nanugo janŋinol lilaaɓe janŋinta ɓe, ɓe kawti, ɓe laatii gootum, eɓe ceenna peen eɓe gaɗa du'aaje.</verse>
				<verse number="43">Kulol nanŋi moy fu gam haaynaareeji e kaayeefiiji ɗuuɗɗi ɗi lilaaɓe waɗanno.</verse>
				<verse number="44">Goonɗinɓe ɓen fu waɗi hunnuko wooto, ɓe kawti ko ɓe goodi fu.</verse>
				<verse number="45">Ɓee cootta jawdi maɓɓe e ko ɓe goodi fu, ɓe kokki moy fu jaka ko haajaa.</verse>
				<verse number="46">Nyalaane fu eɓe kaɓɓi anniya, eɓe kawritoo der suudu Alla, ɓe gaɗi hunnuko wooto, eɓe ceenna peen, eɓe nyaamda der cuuɗi maɓɓe e belɗum ɓerne, munaafitaare walaa.</verse>
				<verse number="47">Eɓe maanta Alla, ko himɓe fu yiɗi ɓe. Nyalaane fu Joomiraawo e ɓeydana eklesiya hisuɓe.</verse>
			</chapter>
			<chapter number="3">
				<verse number="1">Piyer e Yuhaana e yaha suudu Alla wakkati juura gam waɗugo du'aare.</verse>
				<verse number="2">Tawi gorko gom, dindaaɗo e moofaaku, e roonaa. Nyalaane fu himɓe makko e jooɗina mo to Dammugal suudu Alla bi'eteeŋal «Dammugal booɗuŋal» gam o eela naatooɓe ton sadaka.</verse>
				<verse number="3">No o yi'i Piyer e Yuhaana e naata, o eeli ɓe sadaka.</verse>
				<verse number="4">Ɓe tiggi mo gite, go Piyer wi'i: «Daaru men!»</verse>
				<verse number="5">O daari ɓe, oo miili heɓugo goɗɗum e maɓɓe.</verse>
				<verse number="6">Piyer wi'i: «Mi walaa ceede, naa bo kanŋeeri, amma mi hokkete ko goodumi: E inne Yeesu *Almasiihu mo Nasaratu, umma, yahu!»</verse>
				<verse number="7">O nanŋi junŋo makko nyaamo, o darni mo. Ɗon maa ɗon koyɗe makko e kolɓuli makko firtii.</verse>
				<verse number="8">O fitti, o darii, oo yaha. O naatidi e maɓɓe der suudu Alla, oo yaha, oo fitta, oo maanta Alla.</verse>
				<verse number="9">Himɓe fu yi'i mo, oo yaha, oo yetta Alla.</verse>
				<verse number="10">Ɓe anniti, kanko woni jooɗotonooɗo to Dammugal Booɗuŋal oo eela sadaka. Haynaare e jiɓayeere nanŋi ɓe sanne gam ko o waɗanaa.</verse>
				<verse number="11">Gorko on salii wittugo ɓaawo Piyer e Yuhaana, himɓe fu ɓe ɗum haaynii ɗon doggoy fotti e maɓɓe ley danki bi'eteeki «danki Suleymaanu».</verse>
				<verse number="12">No Piyer yi'i ɗum, wi'i himɓe: «Onon Isira'iilaaɓe, ko waɗi e ɗum haaynoo on? Ko waɗi oon pattina gite mooɗon dow amen hande baawɗe amen naa bo kulol Alla amen waɗi gorko on e yaha e koyɗe muuɗum?</verse>
				<verse number="13">Alla Iburahiima e Isiyaaku e Yaakuubu, Alla kaakiraaɓe meeɗen, teddini jaggiiɗo muuɗum Yeesu mo gattuɗon e juuɗe mawɓe leydi go jedduɗon mo yeeso Pilaatu, jiɗunooɗo yoofitingo mo.</verse>
				<verse number="14">Amma onon, on jeddii Ceniiɗo, Poonnitiiɗo, on daartii yoofitaneego baroowo himɓe.</verse>
				<verse number="15">Jom gurnam nun baruɗon ko Alla fintini mo. Emen ceedoo ɗum.</verse>
				<verse number="16">Inne Yeesu nen e goonɗingo ne, kan nyawti neɗɗo mo daaroton, mo annuɗon on. Goonɗinki Yeesu on nun hokki mo jamu yeeso mooɗon on fu.»</verse>
				<verse number="17">«Jooni, onon banniraaɓe, ko onon e hooreeɓe mooɗon gaɗuɗon mo, mii anni der bundan nun.</verse>
				<verse number="18">Amma, hande nun Alla hebbiniri ko o batunoo e hunnuko annabiiɓe mum fu o wi'i *Almasiihu makko tooroto.</verse>
				<verse number="19">To non tuubee, bittoon to Alla, heɓa hakkeeji mooɗon moytee,</verse>
				<verse number="20">gam Joomiraawo wadda wakkatiiji belɗi, lildaa on Almasiihu, waato Yeesu mo o suɓani on diga ko ɓooyi.</verse>
				<verse number="21">Doole Yeesu on e woni dow kammu faa to Alla laatinii kujje fu kese hande no annabiiɓe seniiɓe fu batunoo diga den.</verse>
				<verse number="22">Gam Muusa wi'ii: ‟Joomiraawo Alla mooɗon lildaan on Annabiijo hande am, ƴiwoowo e mooɗon. Jaɓon huune fu ko o batata on.</verse>
				<verse number="23">Neɗɗo fu mo jaɓay ka Annabiijo on, ikkinte e himɓe mum ”.</verse>
				<verse number="24">Diga Samuyila faa e annabiiɓe tokkuɓe, ɓe fu ɓe bataniino nyalaaɗe ɗen.</verse>
				<verse number="25">Onon on ɓiɓɓe annabiiɓe, alkawal ŋal Alla haɓɓani kaakiraaɓe meeɗen e laatanii on hande no o wi'unoo Iburahiima: ‟Kookiragel maa barkiɗiniranmi lenyi duuniyaaru fu ”.</verse>
				<verse number="26">Onon Alla arti lildanoy jaggiiɗo muuɗum, o artii lilugo mo, gam o barkiɗina on, o waylita moy mon fu diga baadi mon bonni.»</verse>
			</chapter>
			<chapter number="4">
				<verse number="1">Wakkati Piyer e Yuhaana baddata e himɓe, *Limaamiiɓe e mawɗo reenooɓe suudu Alla e *Sadukiiɓe yotti to maɓɓe.</verse>
				<verse number="2">Ɓerɗe maɓɓe biisi gam Piyer e Yuhaana e janŋina himɓe, e bata ɓe no Yeesu fintii, maayɓe bo fintan e Yeesu.</verse>
				<verse number="3">Ɓe nanŋi ɓe, ɓe maɓɓi e kasu faa weeta, gam tawii kiikiiɗe waɗii.</verse>
				<verse number="4">Ɗuuɓɓe der nanuɓe waaju ɓen laatii goonɗinɓe, limgal maɓɓe waɗi hande himɓe ujune joyo.</verse>
				<verse number="5">Fini mum, hooreeɓe maɓɓe e *dottiiɓe e *moodiɓɓe tawreeta, hawritoy *Urusaliima,</verse>
				<verse number="6">kamɓe woni Annas, hooreejo *Limaamiiɓe, e Kayafas e Yuhaana e Aleksandire e lenyol hooreeɓe Limaamiiɓe fu.</verse>
				<verse number="7">Ɓe darni Piyer e Yuhaana yeeso maɓɓe, ɓe ƴami ɗum: «E baawɗe ɗey naa e inne moy gaɗirɗon ɗum?»</verse>
				<verse number="8">Den Piyer, hebbi *Ruuhu Ceniiɗo, wi'i ɓe: «Onon hooreeɓe e dottiiɓe,</verse>
				<verse number="9">to oon ƴama men hanne geetum ko moofo on waɗanaa, e no o yooforii,</verse>
				<verse number="10">oon kaani annineego ɗum on fu, onon e Isira'iilaaɓe fu. E inne Yeesu *Almasiihu, mo Nasaratu, mo onon tigguɗon dow palaaŋal, go Alla fintini mo e maayde, e barke makko nun neɗɗo dariiɗo yeeso mooɗon on nyawtiraa.</verse>
				<verse number="11">Kanko woni hayre ne onon mahooɓe boppuɗon, kayre heennyi laatii jogiine maadi.</verse>
				<verse number="12">Kisidam walaa e goɗɗo feere. Gam inne gom walaa e duniyaaru, kokkaane gam himɓe hisiniree.»</verse>
				<verse number="13">No *dawrooɓe ɓen yi'i cuusal Piyer e Yuhaana, ɗum haaynii ɓe, gam ɓe annitii himɓe tedduɓe bane, ɓe janŋay bo. Ɓe annitii bo eɓe goondunoo e Yeesu.</verse>
				<verse number="14">Amma no ɓe ji'i gorko nyawtaaɗo on e darodii e maɓɓe, walaa fu ko ɓe baawi wi'ugo.</verse>
				<verse number="15">Ɓe bi'i Piyer e Yuhaana wurto e hawriine nen, no ɓe burtii, go ɓe dawri,</verse>
				<verse number="16">ɓe bi'i: «Noy gaɗeten worɓe ɓen? Laaɓanii himɓe *Urusaliima fu ɓe gaɗii kaayniiɗum, en baawataa bo ko yeddi ɗum.</verse>
				<verse number="17">Amma en bagginee ɓe, kaɗen ɓe to ɓe batu kade goɗɗo haala neɗɗo on, gam to ka yahu eka sankitoo der himɓe.»</verse>
				<verse number="18">Den ɓe nodditii ɓe, ɓe baggini ɓe, ɓe kaɗi ɓe to ɓe baajoo, to ɓe janŋin bo haala Yeesu.</verse>
				<verse number="19">Amma Piyer e Yuhaana toontii ɓe, wi'i: «Daaree onon e ko'e mon to e foonnitii yeeso Alla, laawol mon tokkee ŋol makko accee!</verse>
				<verse number="20">Menen kan, men baawataa ko acci batango ko men ji'i e ko men nani.»</verse>
				<verse number="21">Ɓe baggini ɓe kade. Ɓaawo majjum, ɓe joofiti ɓe, tawi ɓe keɓay laawol no ɓe kiitortoo ɓe, gam jama'aare e teddina Alla gam ko waɗii.</verse>
				<verse number="22">Gam nyawtiraaɗo kaayeefi on, duuɓi muuɗum e ɓuri lasoy ɗiɗi.</verse>
				<verse number="23">No ɓe joofaa, Piyer e Yuhaana witti to himɓe muuɗum, fillanii ɓe ko hooreeɓe *Limaamiiɓe e *dottiiɓe wi'i ɓe fu.</verse>
				<verse number="24">No ɓe nani ka, ɓe fu ɓe gaɗi hunnuko wooto, ɓe eeli Alla e daane towne, ɓe bi'i: «Joomiraawo, taguɗo kammu e leydi e maayo e ko woni e muuɗum fu,</verse>
				<verse number="25">an bati e *Ruuhu Ceniiɗo, diga e Dawda maama amen, laatiiɗo golloowo maa, bi'uɗaa: ‟Gam ume lenyi ummini haalaaji? Gam ume himɓe miili miilooji baanjaaji?</verse>
				<verse number="26">Laamiiɓe leydi ummake, ardiiɓe hawriti gam haɓa e Joomiraawo e *Almasiihu muuɗum.”</verse>
				<verse number="27">E gooŋa, der siire nee ɗo, *Eroodu e Ponsu Pilaatu nannantirii e lenyi goɗɗi e himɓe Isira'iila gam haɓa e Yeesu, golloowo maa Ceniiɗo mo gaɗuɗaa *Almasiihu,</verse>
				<verse number="28">gam ɓe gaɗa ko desunoɗaa e baawɗe maa e sago maa diga law.</verse>
				<verse number="29">Jooni Joomiraawo, daaru bagginol maɓɓe kalluŋol ŋol ɓe gaɗi men, den kokkaa gollooɓe maa waajoraago haala maa e cuusal manŋal,</verse>
				<verse number="30">foortu junŋo maa, nyawtu nyawɓe, waɗu kaayeefiiji e haaynaareeji e inne Yeesu, golloowo maa ceniiɗo.»</verse>
				<verse number="31">No ɓe du'odii, nokkuure to ɓe kawritinnoo, dimmii. Ɓe fu ɓe kebbinaa *Ruuhu Ceniiɗo, go ɓee baajoroo haala Alla e cuusal.</verse>
				<verse number="32">Jama'aare goonɗinɓe foti, waɗi hunnuko wooto e hakkillo wooto. Ɓe kawti ko ɓe goodi fu, goɗɗo e maɓɓe wi'ataa jawdi muuɗum kan nun jey.</verse>
				<verse number="33">E baawɗe mawɗe lilaaɓe ɓen seedortonoo pintol Yeesu Joomiraawo, go moƴƴere mawne e woni e maɓɓe ɓe fu.</verse>
				<verse number="34">Goɗɗo e maɓɓe talakiɗaa, gam wooduɓe jayriiji e wurooji fu, sippan ɗi nun, wadda ceede mum,</verse>
				<verse number="35">hokka ɗe lilaaɓe. Den moy fu hokkee jaka haaju mum.</verse>
				<verse number="36">Lewinkeejo bi'eteeɗo Yusufu, mo lilaaɓe innitiri Barnabas (ɗum wi'ay maa kokkoowo semme), ƴiwuɗo Kipurus,</verse>
				<verse number="37">e woodunoo gesa, sippi ŋa, waddi ceede mum, hokki ɗe lilaaɓe.</verse>
			</chapter>
			<chapter number="5">
				<verse number="1">Amma gorko bi'eteeɗo Ananiyas, e debbo mum Safiira, sootti leydi mum,</verse>
				<verse number="2">suuɗi ceede ɗen goɗɗe mum e annaŋal debbo makko, go o yaari koriiɗe, o hokki lilaaɓe.</verse>
				<verse number="3">Piyer wi'i mo: «Ananiyas, ko waɗi accuɗaa *Seyɗan naati e ɓerne maa faa pewanɗaa *Ruuhu Ceniiɗo, cuuɗuɗaa ceede leydi nin goɗɗe mum?</verse>
				<verse number="4">Ko cippaa ni, an bane jeynoo ni? No cippuɗaa ni, an bane woodi baawɗe dow ceede ɗen na? Ko tawu maa ko gaɗuɗaa ɗum? Himɓe bane pewanɗaa, Alla nun pewanɗaa.»</verse>
				<verse number="5">No Ananiyas nani haala kan, yani maayi. Ɗum laatanake nanuɓe ka fu kulol manŋol.</verse>
				<verse number="6">Gojankeeɓe ummii, suddi mo yaari mo yaasi, uwoy.</verse>
				<verse number="7">Hakkune janɗe tati, debbo makko naati, tawi o nanay ko waɗi.</verse>
				<verse number="8">Piyer wi'i mo: «Batam, jaka ni coottuɗon leydi mooɗon na?» O wi'i: «Ee, nunnun.»</verse>
				<verse number="9">Den Piyer wi'i mo: «Noy an e gorko maa nannantirɗon poonnon Ruuhu Joomiraawo? Munyu, uwoyɓe gorko maa e wara, ɓe jaaree, an bo!»</verse>
				<verse number="10">Ɗon maa ɗon, kanko bo, o yani yeeso Piyer, o maayi. Gojankeeɓe naati, tawi o maayii, ɓe kocci mo, ɓe uwoy takkol goriiko.</verse>
				<verse number="11">Kulol manŋol nanŋi eklesiya e nanuɓe ka fu.</verse>
				<verse number="12">Lilaaɓe e waɗa kaayeefiiji e haaynaareeji ɗuuɗɗi hakkune himɓe. Ɓe fu ɓe kawritii ley danki Suleymaanu, ɓe gaɗi hunnuko wooto.</verse>
				<verse number="13">Baa feereejo suusay hawtugo e maɓɓe. Amma e nun fu, jama'aare e teddina ɓe sanne.</verse>
				<verse number="14">Goonɗinɓe Joomiraawo, worɓe e rewɓe e ɓeydo der maɓɓe yaago yaago,</verse>
				<verse number="15">faa ɓee gadda nyawɓe, ɓee burtina ɓe e laabi, ɓee pukkinee dow leece e daage, heɓa to Piyer warii, baa belbeldi muuɗum meema woɓɓe mum.</verse>
				<verse number="16">Himɓe ɗuuɓɓe ƴiwi e ci'on piiltitiikon *Urusaliima, waddi nyawɓe e ɓe ginnaaji bonɗi toorata, ɓe fu ɓe nyawtaa.</verse>
				<verse number="17">Den hooreejo *Limaamiiɓe e wondaaɓe mum, woniiɓe der waalde *Sadukiiɓe, hebbi nawniraagu.</verse>
				<verse number="18">Ɓe nanŋi lilaaɓe, ɓe maɓɓi ɓe der kasu yeeso himɓe fu.</verse>
				<verse number="19">Amma jemmaare mum, malaykaajo Joomiraawo maɓɓiti dammuɗe kasu, wurtini ɓe, wi'i:</verse>
				<verse number="20">«Jahee oon gonii der suudu Alla, oon baajoo himɓe haalaaji gurnam kesam fu.»</verse>
				<verse number="21">No ɓe nani ka, ɓe naati suba subaka der suudu Alla ɓee janŋina. Hooreejo *Limaamiiɓe wari e wonduɓe e mum, ɓe noddi dawranooɓe *Yahuduuɓe, *dottiiɓe Isira'iila fu, ɓe bi'i lilaaɓe waddee diga kasu.</verse>
				<verse number="22">No reenooɓe yottii taway ɓe der kasu, ɓe bitti, ɓe jahi to *dawrooɓe ɓe bi'i:</verse>
				<verse number="23">«Men tawii kasu e maɓɓii e feɗii no wooɗi, reenooɓe e darii e dammuɗe, amma no men maɓɓiti, men taway goɗɗo der ɗon.»</verse>
				<verse number="24">No mawɗo reenooɓe suudu Alla e *Limaamiiɓe nani ka, ɓe jiɓii sanne go ɓee ƴama no haala kan laatoytoo.</verse>
				<verse number="25">Den goɗɗo wari, bati ɓe, wi'i: «Worɓe ɓe maɓɓunoɗon e kasu ɓen, na'on der suudu Alla, e janŋina himɓe!»</verse>
				<verse number="26">Den, mawɗo reenooɓe yaadi e reenuɓe, waddoy lilaaɓe. Amma e semme bane, gam ɓee kula to jama'aare faɗɗa ɓe kaaƴe.</verse>
				<verse number="27">No ɓe gaddoy ɓe, ɓe darni ɓe yeeso *dawrooɓe. Hooreejo *Limaamiiɓe ƴami ɓe,</verse>
				<verse number="28">wi'i: «Men calakeno fen fen janŋinon haala gorko on. Amma onon on cankitii janŋinol mooɗon der *Urusaliima. Kade bo, oon jiɗi yowango men gacce neɗɗo on.»</verse>
				<verse number="29">Piyer e lilaaɓe toontii, wi'i: «Gomma neɗɗo nanana Alla e nanana himɓe.</verse>
				<verse number="30">Alla kaakiraaɓe meeɗen fintinii Yeesu mo tigguɗon e palaaŋal, baruɗon.</verse>
				<verse number="31">Kanko nyaamo Alla etti, waɗi mo hooreejo e kisinoowo, gam o waɗa himɓe Isira'iila tuuba, ɓe keɓa yaafuye hakkeeji.</verse>
				<verse number="32">Menen woni seedeeɓe habaruuji ɗin, menen e *Ruuhu Ceniiɗo mo Alla hokki nananɓe ɗum.»</verse>
				<verse number="33">No ɓe nani ka, mone waɗi ɓe sanne, faa ɓe jiɗi warugo lilaaɓe ɓen.</verse>
				<verse number="34">*Farisaajo, bi'eteeɗo Gamaliyel, janŋinoowo tawreeta Muusa, tedduɗo e yeeso himɓe fu, ummii darii hakkune *dawrooɓe wi'i lilaaɓe wurtiinee seɗɗa.</verse>
				<verse number="35">Den o wi'i ɓe: «Onon himɓe Isira'iila, kakkilee e ko jiɗuɗon waɗugo himɓe ɓen.</verse>
				<verse number="36">Ɓooyay ko Tewdas ummii, mawnini hoore mum, ko waɗata himɓe keme nayo e tokkunoo mo. O waraama, tokkuɓe mo fu sankitii, goɗɗo horaaki.</verse>
				<verse number="37">Ɓaawo makko, Yahuuda Galilinkeejo wari wakkati limgal himɓe, o waɗii himɓe ɗuuɓɓe tokki mo. O halkii kanko bo, tokkuɓe mo fu sankitii.</verse>
				<verse number="38">Jooni, mii bata on: To on kiinnanee himɓe ɓen, accee ɓe jawta. Gam to gaɗu e golle maɓɓe ƴiwu nun e himɓe, ɗe kalkan.</verse>
				<verse number="39">Amma to e gooŋa to Alla ɗum ƴiwi, on baawataa ko halki ɗum. Kakkilee, to on kaɓe e Alla!» *Dawrooɓe jaɓi haala makko,</verse>
				<verse number="40">ɓe nodditii lilaaɓe, ɓe piyi ɓe, ɓe kaɗi ɓe batugo haala Yeesu, go ɓe joofiti ɓe.</verse>
				<verse number="41">Lilaaɓe wurtii caka dawrooɓe e ɓerne welne, gam Alla daarii ɓe, ɓe potii tooreego gam inne Yeesu.</verse>
				<verse number="42">Nyalaane fu ɓe accay waajaago e janŋingo *linjiila der suudu Alla e der cuuɗi no Yeesu laatii *Almasiihu.</verse>
			</chapter>
			<chapter number="6">
				<verse number="1">Der balɗe ɗen, tawi goonɗinɓe e ɓeydoo ɗuuɗugo, batooɓe yunaninkeere gaccii Iburaninkeeɓe, gam gowniiɓe maɓɓe yeebete nun to nyaamdu e seennee nyalaane fu.</verse>
				<verse number="2">Lilaaɓe sappo e ɗiɗo ɓen noddi jama'aare goonɗinɓe, wi'i: «Haanay men acca waajaago haala Alla, men kiinnoo jagganaago nyaamdu.</verse>
				<verse number="3">Gam majjum banniraaɓe, cuɓee hakkune mooɗon worɓe jeeɗiɗo ɓe kooliɗon, hebbuɓe *Ruuhu Ceniiɗo e faamu, gam men jowana ɓe golle ɗen.</verse>
				<verse number="4">Amma menen, accon men men kiinnoo du'aago e jagganaago haala Alla.»</verse>
				<verse number="5">Haala kan welii jama'aare fu. Den, ɓe cuɓi Etiyen, gorko kebbuɗo goonɗinki e *Ruuhu Ceniiɗo, kanko e Filippu e Porokorus e Nikanor, e Timon, e Parmenas e Nikolawus jeyaaɗo Antiyokiya, naatuɗo diina *Yahuduuɓe.</verse>
				<verse number="6">Ɓe jaari ɓe yeeso lilaaɓe, ɓe jowi juuɗe dow maɓɓe, ɓe du'anii ɓe.</verse>
				<verse number="7">Haala Alla e sankitoo yaago yaago, goonɗinɓe e ɓeydoo sanne der *Urusaliima. Kade bo *Limaamiiɓe ɗuuɓɓe laatake goonɗinɓe.</verse>
				<verse number="8">Etiyen, kebbuɗo moƴƴere e baawɗe Alla, e waɗannoo haaynaareeji e kaayeefiiji mawɗi hakkune himɓe.</verse>
				<verse number="9">Amma woɓɓe der waajorde wi'eteene waajorde rinɗinaaɓe, e ƴiwɓe Sirene e Aleksandiriya e Silisiya e Asiya, ummii e yeddontira e Etiyen,</verse>
				<verse number="10">amma ɓe baaway jaalaago mo gam o batan nun e faamu e baawɗe *Ruuhu.</verse>
				<verse number="11">Den ɓe baddi e himɓe gam ɓe bi'a ɓe nanii oo yenna Muusa e Alla.</verse>
				<verse number="12">Nunnun ɓe umminiri hakkillo himɓe e *dottiiɓe e *moodiɓɓe tawreeta. Den ɓe jottii e juhanma, ɓe nanŋi Etiyen, ɓe jaari mo to *dawrooɓe,</verse>
				<verse number="13">ɓe gaddi seedeeɓe fewfewɓe, ɓe bi'a: «Gorko oo accay yennugo nokkuure seniine nee ɗo e tawreeta Muusa.</verse>
				<verse number="14">Men nanii oo wi'a Yeesu Nasaratuujo pusan nokkuure nen, waylita tawaaŋal ŋal Muusa hokki en.»</verse>
				<verse number="15">*Dawrooɓe jooɗiiɓe ton fu fattinani Etiyen gite, yi'i yeeso makko e wa'i hande yeeso malaykaajo.</verse>
			</chapter>
			<chapter number="7">
				<verse number="1">Den hooreejo *Limaamiiɓe ƴami: «Ka ɓe bati, nunnun ka laatii na?»</verse>
				<verse number="2">Etiyen toontii, wi'i: «Banniraaɓe e baabiraaɓe, accee hakku, kettinee! Alla tedduɗo holliti hoore mum Iburahiima no o wonnoo leydi Mesopotamiya, go o yaha o jooɗoo Haran,</verse>
				<verse number="3">Alla wi'i mo: ‟Eggu leydi maa accaa saareeji maa, jahaa leydi ni kollan maa mi.”</verse>
				<verse number="4">Den Iburahiima wurti leydi Kaldiya, yahi jooɗoy Haran. Ɓaawo maayde baabiiko, Alla eggini mo diga ɗon, waddi mo e leydi ni tawaɗon e muuɗum jooni.</verse>
				<verse number="5">Alla hokkay mo jeyde e leydi nin baa yaaɓande koyŋal, amma o haɓɓii alkawal no ni laatoto halal makko, kanko e lenyol makko, baa no o woodaano ɓiɗɗo.</verse>
				<verse number="6">Nani ɗo ka Alla wi'i: ‟Taanirakon maa feran hoota leydi jananni, ɓe laatoo maccuɓe, ɓe tooree duuɓi keme naay.”</verse>
				<verse number="7">Amma lenyol ŋol ɗo laatini ɓe maccuɓe, mi hiitoto ɗum. Ɓaawo majjum ɓe burtoto, ɓe cujidanammi e ley nokkuure nee ɗo.</verse>
				<verse number="8">Den Alla haɓɓidi e Iburahiima alkawal juulnol. Juulnol laatii maane alkawal ŋal. Hande nun, Iburahiima rimi Isiyaaku, juulni mo nyaanne jeetatawre, Isiyaaku juulni Yaakuubu, Yaakuubu bo juulni ɓiɓɓe muuɗum sappo e ɗiɗo, laatiiɓe lenyi sappo e ɗiɗi.</verse>
				<verse number="9">Ɗon kaakiraaɓe men ɓen waɗani Yusufu miiraawo mum nawniraagu, ɓe cippi mo Misira. Amma Alla e wondi e makko,</verse>
				<verse number="10">wurtini mo e tooraaji makko fu, hokki mo moƴƴere e hakkillo yeeso Fiirawna, laamiiɗo Misira. Fiirawna on waɗi mo dawranoowo Misira e saare makko fu.</verse>
				<verse number="11">Den rafo waɗi der Misira e Kanaana fu. Ɓillaare mawni faa kaakiraaɓe meeɗen dulli nyaamdu.</verse>
				<verse number="12">No Yaakuubu nani nyaamdu na'on Misira, o lili ton kaakiraaɓe men aran.</verse>
				<verse number="13">No ɓe jahi ɗiɗawre Yusufu acci rindaaɓe mum anniti ɗum. Diga ɗon nun Fiirawna anniti lenyol Yusufu.</verse>
				<verse number="14">Den Yusufu lili, baaba mum Yaakuubu waddee kanko e saareeji makko fu. Limgal maɓɓe fu waɗan himɓe lasoy tato e sappo e joyo.</verse>
				<verse number="15">Yaakuubu yahi Misira, o maayi ton kanko e kaakiraaɓe meeɗen.</verse>
				<verse number="16">Ɓe kooraa Sikem, ɓe uwaa der saabeere ne Iburahiima soodunoo to ɓiɓɓe Kamor der leydi Sikem.</verse>
				<verse number="17">No alkawal ŋal Alla haɓɓannoo Iburahiima ɓadii hebbugo, himɓe meeɗen ɗuuɗi, heewi Misira.</verse>
				<verse number="18">Wakkati mum laamiiɗo goɗɗo mo annaano Yusufu laamii leydi Misira.</verse>
				<verse number="19">Laamiiɗo on ƴoyri lenyol meeɗen, toori kaakiraaɓe meeɗen, o dooli ɓe ɓe acca sukahon maɓɓe maaya.</verse>
				<verse number="20">Der wakkati on nun Muusa rimaa, laatii suka booɗuɗo, pottanɗo Alla. O umminaa lebbi tati e wuro baabiiko.</verse>
				<verse number="21">No o woppaa, ɓii Fiirawna debbo hocci mo, ummini mo hande ɓiyum.</verse>
				<verse number="22">Nunnun Muusa janŋiri annal Misirankeeɓe fu, o laatii gooduɗo baawɗe der haalaaji e gaɗuuji makko.</verse>
				<verse number="23">No Muusa waɗi duuɓi lasoy ɗiɗi, miilo warani mo o yaha o daara banniraaɓe makko, ɓiɓɓe Isira'iila no woniri.</verse>
				<verse number="24">O yi'i Misirankeejo e toora gooto maɓɓe, o jaɓani neɗɗo makko, o fiyi Misirankeejo, o wari.</verse>
				<verse number="25">Oo miilunoo banniraaɓe makko faaman no Alla yiɗi hisingo ɓe diga e makko, amma ɓe paamay.</verse>
				<verse number="26">Fini mum o fotti ɗiɗo maɓɓe e haɓa. O yiɗi seennugo ɓe, o wi'i: ‟Igooɓe am, onon, oon banniraaɓe! Ko waɗi oon kaɓa?”</verse>
				<verse number="27">Amma tooroowo banniraawo muuɗum yeeƴi Muusa, wi'i: ‟Moy waɗu maa ardiiɗo naa bo kiitantooɗo men?</verse>
				<verse number="28">Naa a yiɗu nun warugo am hande no barirɗaa Misirankeejo keenya?”</verse>
				<verse number="29">No Muusa nani haala kan, feri, yahi leydi Madiyam. O rimi ton ɓiɓɓe worɓe ɗiɗo.</verse>
				<verse number="30">Duuɓi lasoy ɗiɗi ɓaawo mum, malaykaajo Joomiraawo holliti hoore mum Muusa takkol waanne Sinayi der haro, der nyoomoore jaɓoore yiite der baafirdi.</verse>
				<verse number="31">No Muusa yi'i ɗum, haaynaare nanŋi ɗum. Oo ɓattoo o daara, den daane Joomiraawo wi'i:</verse>
				<verse number="32">‟Min woni Alla kaakiraaɓe maa, Alla Iburahiima e Isiyaaku e Yaakuubu.” Muusa darii e diwna, huli daarugo.</verse>
				<verse number="33">Joomiraawo wi'i mo: ‟Ɓortu paɗe maa, gam to dariɗaa ɗo laati nun nokkuure seniine.</verse>
				<verse number="34">Gam mi daarii, mi yi'ii toora himɓe am wonɓe Misira, mi nanii bojji maɓɓe, mi jippake rinɗingo ɓe. Jooni, war, mi lilee Misira.”</verse>
				<verse number="35">Muusa mo ɓe calinoo ɓe bi'i: ‟Moy waɗu maa ardiiɗo naa kiitotooɗo men?” Kanko Alla lili, waɗi ɗum ardiiɗo e paabotooɗo, diga e malaykaajo birnitaniiɗo mo der nyoomoore.</verse>
				<verse number="36">Kanko wurtini ɓe, o waɗi haaynaareeji e kaayeefiiji der leydi Misira e der maayo Maliya, e der haro duuɓi lasoy ɗiɗi.</verse>
				<verse number="37">Muusa on bati ɓiɓɓe Isira'iila wi'i: ‟Alla umminanan on Annabiijo caka banniraaɓe mooɗon hande am.”</verse>
				<verse number="38">Wakkati ɓe kawti der haro, kanko laatii dariiɗo hakkune kaakiraaɓe meeɗen e malaykaajo baddunooɗo mo dow waanne Sinayi. Kanko jaɓi haalaaji gurnam, gam o hokka en ɗi.</verse>
				<verse number="39">Amma kaakiraaɓe meeɗen yiɗay nanango mo. Ɓe calii mo, hakkillooji maɓɓe witti Misira,</verse>
				<verse number="40">ɓe bi'i Haruuna: ‟Waɗan men tooruuje ardotooɗe men, Muusa burtinɗo men leydi Misira on, men annaa ko waɗi mo.”</verse>
				<verse number="41">Nyaanne mum, ɓe gaɗi tooruure nandune e ga'el, ɓe caafi ne, ɓe belbelti sabbu golle juuɗe maɓɓe.</verse>
				<verse number="42">Alla totti ɓe ɓaawo, acci ɓe ɓe caafa naaŋe e lewru, e koode, hande no winnaa e dewtere annabiiɓe: ‟Himɓe Isira'iila! Duuɓi lasoy ɗiɗi ɗi gaɗuɗon der haro, min gaɗanɗon sadakaaji kirsaaɗi na?</verse>
				<verse number="43">On doonake bukaaru tooruure Moloko, e hoodere tooruure mooɗon Refan, tooruuje ɗe gaɗuɗon gam caafon ɗe Kan waɗi mi egginan on mi yaara on gaɗa Babiila.”</verse>
				<verse number="44">Kaakiraaɓe meeɗen e woodunoo bukaaru seedaaku der haro. Muusa waɗii nu hande no Alla batiri mo, o waɗa nu hande no o yi'iri nu.</verse>
				<verse number="45">Bukaaru nun kaakiraaɓe meeɗen roni, eggidi e mayru wakkati Yosuwa ardii ɓe, naanni ɓe leydi ni ɓe teeti to lenyi ɗi Alla riiwi. Ton nu woni faa jaamanu Dawda.</verse>
				<verse number="46">Dawda heɓii moƴƴere Alla, ƴami heɓa laawol mahana Alla mo Yaakuubu suudu.</verse>
				<verse number="47">Amma Suleymaanu nun mahani mo ŋol.</verse>
				<verse number="48">E nun fu, Alla mo dow jooɗataako der cuuɗi ɗi himɓe mahi, hande no Annabiijo bati wi'i: «Joomiraawo wi'i:</verse>
				<verse number="49">‟Kammu laatii gurol laamorde am, leydi bo jaaɓirɗum koyɗe am. Suudu ŋole mahanton am? E nokkuure ney ciwtotoomi?</verse>
				<verse number="50">Junŋo am bane tagi kujje ɗee fu na?”»</verse>
				<verse number="51">Onon turtooɓe, ɓe ɓerɗe joorɗe e taaɗuɓe noppi, wakkati fu oon caloo nanango *Ruuhu Ceniiɗo. On laati nun hande kaakiraaɓe mooɗon.</verse>
				<verse number="52">Annabiijo moy woni mo kaakiraaɓe mooɗon tooray? Ɓe barii artunooɓe batugo haala garki Gooŋaajo, kanko jammiɗon baruɗon ɗum jooni.</verse>
				<verse number="53">Onon nun heɓi tawreeta Muusa ka malaykaaɓe waddi, go on tokkay ka.</verse>
				<verse number="54">No ɓe nani haalaaji ɗin, ɓe kebbi mone Etiyen faa ɓee kirƴontira nyiiƴe.</verse>
				<verse number="55">Amma Etiyen hebbi *Ruuhu Ceniiɗo, tiggitii dow yi'i tedduŋal Alla, yi'i Yeesu bo e darii nyaamo Alla.</verse>
				<verse number="56">O wi'i: «Daa! mii yi'a kammu e maɓɓitii, *Ɓii neɗɗo e darii nyaamo Alla.»</verse>
				<verse number="57">Ɓe fu ɓe kalɓi e semme, ɓe cukki noppi maɓɓe, ɓe mogganii mo,</verse>
				<verse number="58">ɓe burtini mo siire, go ɓe janti faɗɗugo mo kaaƴe. Seedeeɓe ɓoorti gineeji mum, reenini ɗi gojankeejo gom bi'eteeɗo Sol.</verse>
				<verse number="59">No Etiyen faɗɗetee kaaƴe, oo du'oo oo wi'a: «Joomiraawo am Yeesu, jaɓu yonki am!»</verse>
				<verse number="60">Den o jiccii, o halɓi e semme, o wi'i: «Joomiraawo, taa yowan ɓe hakke ɗee ɗo!» No o bati ka, o maayi.</verse>
			</chapter>
			<chapter number="8">
				<verse number="1">Sol bo nootake barki Etiyen. Nyaanne mum toora mawka tawi eklesiya *Urusaliima. Ɓe fu ɓe cankitii der leyɗe Yahudiya e Samariya, lilaaɓe tan horii.</verse>
				<verse number="2">Himɓe hulɓe Alla uwi Etiyen, ɓe bulli maayde makko sanne.</verse>
				<verse number="3">Amma Sol e tinnii e halka eklesiya. Oo naata cuuɗi, oo nanŋa worɓe e rewɓe, oo wurtina ɓe oo maɓɓaa der kasu.</verse>
				<verse number="4">Cankitinooɓe ɓen e woosoo e waajoo *linjiila.</verse>
				<verse number="5">Filippu yahi siire Samariya gom, e waajoo haala *Almasiihu.</verse>
				<verse number="6">Jama'aare fu e hettinii e hakkillo ko Filippu waajotoo, ɓe ji'ii kaayeefiiji ɗi o waɗi.</verse>
				<verse number="7">Ginnaaji e wurtoo e ɗuuɓɓe e kalɓaali mawɗi, moofooɓe ɗuuɓɓe e laƴooɓe yoofake.</verse>
				<verse number="8">Ɗum laatii belɗum ɓerne der siire nen.</verse>
				<verse number="9">Gorko bi'eteeɗo Simon e tawanoo der siire nen. Oo waɗa dobo dobo kaaynotooɗum Samariyaaɓe sanne, oo daari hoore makko tedduɗo.</verse>
				<verse number="10">Ɓe fu ɓee kettinanii mo, diga famarɓe faa mawɓe, ɓe bi'i: «Gorko oo ɗo woni baawɗe Alla bi'eteeɗe ‟Mawɗe”.»</verse>
				<verse number="11">Ɓee kettinanoo mo, gam diga ko ɓooyi oo haaynoo ɓe e dobo dobo makko.</verse>
				<verse number="12">Amma no Filippu waajii ɓe *linjiila *Laamaare Alla e haala Yeesu *Almasiihu, ɓe goonɗini, worɓe e rewɓe fu waɗanaa *batisi.</verse>
				<verse number="13">Simon e hoore muuɗum goonɗini kanun bo. O waɗanaa batisi, o tokkini Filippu, ɗum haaynii mo sanne no o yi'i kaayeefiiji e haaynaareeji mawɗi e waɗee.</verse>
				<verse number="14">Lilaaɓe wonɓe *Urusaliima nani Samariyaaɓe goonɗinii haala Alla. Ɓe lildani ɓe Piyer e Yuhaana.</verse>
				<verse number="15">No ɓe jottii ton, ɓe du'anii ɓe, heɓa ɓe keɓa *Ruuhu Ceniiɗo,</verse>
				<verse number="16">gam Ruuhu Ceniiɗo jippaakino taw e goɗɗo maɓɓe, e inne Yeesu Joomiraawo nun ɓe gaɗiranaa *batisi.</verse>
				<verse number="17">Den Piyer e Yuhaana yowi juuɗe mum dow maɓɓe go ɓe keɓi Ruuhu Ceniiɗo.</verse>
				<verse number="18">No Simon yi'i ɓe keɓii *Ruuhu Ceniiɗo no lilaaɓe yowi juuɗe mum dow maɓɓe, o waddani ɓe ceede,</verse>
				<verse number="19">o wi'i: «Kokkee am min bo baawɗe ɗen gam mo jowammi juuɗe fu heɓa Ruuhu Ceniiɗo.»</verse>
				<verse number="20">Amma Piyer toontii mo, wi'i: «Alla halkee, an e ceede maa, gam a miilii dokkal Alla ceede nun soodirtee!</verse>
				<verse number="21">A walaa geɗu, naa bo kawtal der haala kan, gam ɓerne maa foonnitanaaki Alla.</verse>
				<verse number="22">Gam majjum tuubu e kalluɗum maa, du'a Joomiraawo yaafee ko miijotoɗaa der ɓerne maa, to waɗoto.</verse>
				<verse number="23">Gam mi yi'ii kaaɗuɗum e hebbu maa, kalluɗum e haɓɓu maa.»</verse>
				<verse number="24">Simon toontii, wi'i: «Du'anee am Joomiraawo, gam to goɗɗum e ko bi'uɗon heɓanmi.»</verse>
				<verse number="25">Ɓaawo no Piyer e Yuhaana seedi, ko ɓe baajii haala Joomiraawo, ɓe bittiri *Urusaliima. E laawol ɓe baajii ci'e Samariyaaɓe ɗuuɗɗe linjiila.</verse>
				<verse number="26">Malaykaajo Joomiraawo wi'i Filippu: «Umma, yahu hoore fuɗo, laawol ƴiwuŋol *Urusaliima e foonni Gaaja, laawol ŋol, laddewol nun.»</verse>
				<verse number="27">O ummii o yahi. Den o tawi gorko Etiyopiyankeejo semmenteejo, ɓujaaɗo, kanko nun suuɗata ceede Kandake, laamiiɗo Etiyopiya debbo. O yahiino Urusaliima sujidanoygo Alla.</verse>
				<verse number="28">No o hootata, oo jooɗii e laana pucci makko, oo janŋa der dewtere annabi *Esaaya.</verse>
				<verse number="29">*Ruuhu wi'i Filippu: «Yahu, ɓatta laana ŋan.»</verse>
				<verse number="30">Filippu doggi, hewtii mo, nani oo janŋa dewtere annabi Esaaya, wi'i: «Aa faama e gooŋa ko janŋataa na?»</verse>
				<verse number="31">Gorko on toontii, wi'i: «Noy baawiranmi faamugo to goɗɗo faantinay am?» O eeli Filippu eenca, jooɗoo ley makko.</verse>
				<verse number="32">Daa aayaaje ɗe o janŋanno e dewtere nen: «Oo yaaree hande baala kiisoyteeŋa. hande jawgiyel deƴƴuŋel yeeso kesanɗo ɗum, Nunnun o jeeɗorii</verse>
				<verse number="33">O yawnaama, o hiitanaaka e gooŋaaku. Moy waawata ko bati haala himɓe wakkati makko? Gam yonki makko ikkinaama e duuniyaaru.»</verse>
				<verse number="34">Semmenteejo on wi'i Filippu: «Mii eelee, bataa am, moy Annabiijo on batanta, hoore makko nun naa goɗɗo?»</verse>
				<verse number="35">Filippu fuɗɗi haala diga aayaaje ɗen, waajii mo *linjiila Yeesu.</verse>
				<verse number="36">Ɓe tokki laawol maɓɓe faa ɓe jottii diyam. Semmenteejo on wi'i: «Diyam nani! Ko haɗatanmi waɗeego *batisi?» [</verse>
				<verse number="37">Filippu wi'i: «To a goonɗinii e ɓerne maa fu, walaa ko haɗetee waɗeego batisi.» O toontii, o wi'i: «Mii goonɗini Yeesu *Almasiihu woni *Ɓii Alla.»]</verse>
				<verse number="38">O waɗi laana ŋan darii. Ɓe fu ɓe jippii, ɓe naati e diyam. Filippu waɗi mo *batisi.</verse>
				<verse number="39">No ɓe burtii e diyam, Ruuhu Joomiraawo safi Filippu. Semmenteejo on yi'ay mo kade, tokki laawol muuɗum e belɗum ɓerne.</verse>
				<verse number="40">Filippu tawi na'on Ajotus. Diga ɗon faa Kaysariya, siire ne o yahi fu, oo waajoo *linjiila.</verse>
			</chapter>
			<chapter number="9">
				<verse number="1">Wakkati mum Sol accay wi'ugo tooran aahiiɓe Joomiraawo, wara ɓe. O yahi to hooreejo *Limaamiiɓe,</verse>
				<verse number="2">o eeli ɓe binnana mawɓe juulirɗe Damas, to o tawii tokkuɓe laawol Joomiraawo ton, worɓe naa bo rewɓe, o nanŋa ɓe, o haɓɓa, o yaara *Urusaliima.</verse>
				<verse number="3">No o yahata, o ɓadii Damas, ɗon de woore jayŋol ƴiwi dow kammu fiiltitii mo.</verse>
				<verse number="4">O yani e leydi, go o nani daane e wi'a mo: «Sol, Sol, gam ume ko aa toorammi?»</verse>
				<verse number="5">O ƴami: «An nun moy, Joomiraawo?» Go o toontaa: «Min nun, Yeesu mo toorataa.</verse>
				<verse number="6">Amma umma naatu der siire, a batete ko haani gaɗaa.»</verse>
				<verse number="7">Worɓe yaadooɓe e makko, nani daane amma ɓe ji'ay goɗɗo ko ɓee gonii ɗon, ɓee jeeɗii.</verse>
				<verse number="8">Sol ummii e fattini gite o yi'ataa bo goɗɗum. Den o jogaa junŋo o yaaraa Damas.</verse>
				<verse number="9">O waɗi balɗe tati o yi'ataa, o nyaamay o yaray.</verse>
				<verse number="10">Goonɗinɗo bi'eteeɗo Ananiyas e wonnoo Damas. Joomiraawo noddi mo der koyɗool, wi'i mo: «Ananiyas!» O toontii, o wi'i: «Mi nani Joomiraawo.»</verse>
				<verse number="11">Joomiraawo wi'i mo: «Umma, yahu tokku laawol bi'eteeŋol Poonnitiiŋol, naataa wuro Yahuuda, ƴamanaa gorko bi'eteeɗo Sol, mo Tarsus, o na'on du'oo.</verse>
				<verse number="12">O yi'i der koyɗool gorko bi'eteeɗo Ananiyas e naata, e yowana mo juuɗe heɓa o wunta.»</verse>
				<verse number="13">Ananiyas toontii, wi'i: «Joomiraawo, himɓe ɗuuɓɓe batanii am habaru gorko on e tooraaji ɗuuɗɗi ɗi o toori seniiɓe wonɓe *Urusaliima.</verse>
				<verse number="14">O wardii ɗo e ɗereeji hooreeɓe *Limaamiiɓe, gam o haɓɓa noddooɓe inne maa fu.»</verse>
				<verse number="15">Joomiraawo wi'i mo: «Yahu, gam gorko on laati nun gollirɗum ɗum cuɓumi gam o annina lenyi janani e laamiiɓe, e ɓiɓɓe Isira'iila inne am.</verse>
				<verse number="16">Mi hollan mo min e hoore am jaka o toorortoo gam am.»</verse>
				<verse number="17">Den, Ananiyas yahi, naatoy suudu ŋol, yowani mo juuɗe muuɗum, wi'i: «Banniraawo am Sol, Yeesu Joomiraawo birnitaniiɗo maa dow laawol ŋol tokkoyɗaa, lili am gam bumtaa, keewaa *Ruuhu Ceniiɗo.»</verse>
				<verse number="18">Ɗon nun de woore goɗɗum hande koɓitaaje yani e gite Sol, o wunti, o ummii, o waɗanaa *batisi.</verse>
				<verse number="19">O nyaami, go semme makko wittoy. O jooɗodii e goonɗinɓe wonɓe Damas balɗe seɗɗa.</verse>
				<verse number="20">Ɗon maa ɗon o fuɗɗi waajaago haala Yeesu der baajorɗe, oo wi'a: «Yeesu woni lalley Ɓii Alla.»</verse>
				<verse number="21">Hettinaniiɓe mo fu haaynaare nanŋi ɗum, e wi'a: «Kanko bane wonnoo e halka noddooɓe inne Yeesu wonɓe der *Urusaliima na? Hinaa gam o haɓɓa ɓe o yaara to hooreeɓe *Limaamiiɓe waddi mo ɗo na?»</verse>
				<verse number="22">Sol e ɓeydoo semme dow waaji, faa ɗum wemmi *Yahuduuɓe wonɓe Damas fu, o laaɓinani ɓe Yeesu woni *Almasiihu.</verse>
				<verse number="23">No balɗe ɗuuɗɗe yawti *Yahuduuɓe dawridi ɓe bara Sol.</verse>
				<verse number="24">Sol anniti dabare maɓɓe. Jemma e nyalooma ɓe kakkilani dammuɗe siire nen to oo wurtoo, gam ɓe keɓa ɓe bara mo.</verse>
				<verse number="25">Jemmaare gom goonɗinɓe etti Sol, watti e killaal, haɓɓi e ɓoggol, ƴartini birniwol piiliiŋol siire nen.</verse>
				<verse number="26">No Sol yottii *Urusaliima, o yiɗi hawtugo e goonɗinɓe Yeesu, amma ɓe fu ɓe kuli mo, ɓe koolaaki naa e gooŋa o laatake aahiijo Yeesu.</verse>
				<verse number="27">Den Barnabas hocci mo to makko, go o yaari mo to lilaaɓe, o bati ɓe no Sol yi'iri Joomiraawo e badda e mum dow laawol, e no o waajorii haala Yeesu der Damas e cuusal.</verse>
				<verse number="28">Ɓaawo mum Sol wondi e maɓɓe, e naata e wurtoo der Urusaliima, e waajoo haala Joomiraawo e cuusal.</verse>
				<verse number="29">Kade, oo badda e *Yahuduuɓe batooɓe yunaninkeere, oo yeddontira e maɓɓe, amma kamɓe ɓee daarta warugo mo.</verse>
				<verse number="30">No banniraaɓe nani ka, ɓe jaari mo Kaysariya, go ɓe jawtini mo Tarsus.</verse>
				<verse number="31">Den eklesiya heɓi jam der Yahudiya e *Galili e Samariya fu. Ka semmiɗi, kaa yaha der kulol Joomiraawo, kaa ɓeydoo ɗuuɗugo gam ballal *Ruuhu Ceniiɗo.</verse>
				<verse number="32">Piyer e woositoo der leydi nii fu, go o yahi daaroygo himɓe Alla wonɓe Lidda.</verse>
				<verse number="33">O tawi ton gorko nyawɗo mo ɓannu muuɗum fu waati, bi'eteeɗo Ayneyas. Ɗum waɗii duuɓi jeetati oo fukkii.</verse>
				<verse number="34">Piyer wi'i mo: «Ayneyas, Yeesu *Almasiihu nyawtii maa! Umma, moƴƴin banni maa!» Ɗon maa ɗon o ummii.</verse>
				<verse number="35">Wonɓe siire Lidda e weccoore leydi Saron fu yi'i mo, tuubi, goonɗini Joomiraawo.</verse>
				<verse number="36">Der siire Yoppe, e woodunoo debbo goonɗinɗo bi'eteeɗo Tabita. (E yunaninkeere ɗum wi'ay maa Dorkas, waato Taakawre.) Oo waɗa golleeji ɗuuɗɗi booɗɗi, oo walla talakaaɓe sanne.</verse>
				<verse number="37">Der balɗe ɗen o yontaa, o maayi, go o lootaa, o fukkinaa der suudu dowrowol.</verse>
				<verse number="38">Lidda woɗɗidaa e Yoppe, goonɗinɓe nani Piyer na'on ton, ɓe lili worɓe ɗiɗo to makko ɓe eela mo o yottoo lallaw.</verse>
				<verse number="39">Piyer ummii, yaadi e maɓɓe law. No o yottii, ɓe eencini mo suudu dowrowol. Rewɓe gowniiɓe fu wari to makko e wulla e holla mo gineeji e jabbaaje ɗe Dorkas nyo'unoo de o woodunoo yonki.</verse>
				<verse number="40">Piyer wurtini himɓe fu, diccii, du'ii. Den o waylitii to maayɗo on, o wi'i: «Tabita, umma!» Tabita omti gite muuɗum, yi'i Piyer, ummii jooɗii.</verse>
				<verse number="41">Piyer nanŋi junŋo makko, ummini mo. Ɓaawo majjum o noddi goonɗinɓe e gowniiɓe, o holli ɓe Tabita o buurɗo.</verse>
				<verse number="42">Ka sankitii der Yoppe fu, ɗuuɓɓe goonɗini Joomiraawo.</verse>
				<verse number="43">Piyer waɗi balɗe der Yoppe e wuro kunkunɗo bi'eteeɗo Simon.</verse>
			</chapter>
			<chapter number="10">
				<verse number="1">Gorko bi'eteeɗo Korney e wonnoo Kaysariya, mawɗo waalde konunkeeɓe bi'eteene Italiire.</verse>
				<verse number="2">O laati nun kulɗo Alla, kanko e himɓe wuro makko fu ɓe kulɓe Alla. Oo sakka *Yahuduuɓe sadakaaji ɗuuɗɗi, oo du'oo wakkati fu.</verse>
				<verse number="3">Kiikiiɗeere gom wakkati juura, o yi'i e laaɓuɗum malaykaajo Alla naati der suudu makko, wi'i mo: «Korney!»</verse>
				<verse number="4">O fattinani mo gite sabbu kulol, o wi'i: «Joomiraawo, ume nun?» Malaykaajo on wi'i mo: «Alla jaɓanii maa du'aaje maa e sadakaaji maa, o yeggitanay maa bo.</verse>
				<verse number="5">Jooni lilu himɓe faa siire Yoppe, ɓe noddanee bi'eteeɗo Simon, innitirteeɗo Piyer.</verse>
				<verse number="6">O na'on weeri wuro kunkunɗo bi'eteeɗo Simon, mo wuro muuɗum woni takkol maayo.»</verse>
				<verse number="7">No malaykaajo baddannooɗo e makko yawti, o noddi jaggiiɓe makko ɗiɗo e soogeeru wooru kulnu Alla, takkiiɗo mo.</verse>
				<verse number="8">O fillanii ɓe ko malaykaajo on wi'i fu, den o lili ɓe siire Yoppe.</verse>
				<verse number="9">No weeti, ɓee gonii e laawol, ɓe paanii siire nen, tawi Piyer eencii dow werdude muuɗum caka nyalooma oo du'oo.</verse>
				<verse number="10">Rafo waɗi mo go oo yiɗi nyaamugo. No ɓe gaɗanta mo nafa, Alla holli mo ko haayni.</verse>
				<verse number="11">O yi'i kammu maɓɓitii, go huune nandune e wudere mawne, e haɓɓaa e gawarɗe mum naay e jippoo foonnaago e leydi.</verse>
				<verse number="12">Der mayre e woodi bisaaji feffeereeji ɗi koyɗe naay e ladoojum e pooli.</verse>
				<verse number="13">Daane gom wi'i mo: «Piyer, umma, hiisu, nyaamaa!»</verse>
				<verse number="14">Piyer wi'i: «Aawo, Joomiraawo! Abada, mi nyaamay ko harmi naa bo ko laaɓaa.»</verse>
				<verse number="15">Daane nen wi'i mo kade: «Taa harmin ko Alla laaɓini.»</verse>
				<verse number="16">Non ɗum waɗi faa laabi tati. Den wudere nen safaa dow kammu.</verse>
				<verse number="17">Wakkati Piyer jiɓii dow ko jiiki mum kin yiɗi wi'ugo, wakkati den himɓe ɓe Korney liloy ɓen, e ƴamana wuro Simon faa ɓe gari ley dammugal.</verse>
				<verse number="18">Ɓe noddi wonɓe ɗon, ɓe ƴami ɗum to ɗon nun Simon noddeteeɗo Piyer weeri.</verse>
				<verse number="19">No Piyer miijoto dow ko yi'i, Ruuhu wi'i mo: «Nani himɓe tato e daartee.</verse>
				<verse number="20">Amma umma, jippa, jaahidaa e maɓɓe taa waɗu seko, gam min nun liloy ɓe.»</verse>
				<verse number="21">Piyer jippii, wi'i himɓe ɓen: «Mi nani, min woni mo daartoton. Ume waddi on?»</verse>
				<verse number="22">Ɓe toonti ɓe bi'i: «Korney mawɗo waalde konunkeeɓe nun liloy men. Gorko on gooŋaajo nun, kulɗo Alla, mo lenyol *Yahuduuɓe fu seedantoo geeta. Malaykaajo ceniiɗo holli mo o waɗa men gara men noddee, garaa suudu makko, gam heɓa o nana waaju maa.»</verse>
				<verse number="23">Piyer naanni ɓe, werni ɓe. No weeti, o ummii, o yaadi e maɓɓe. Woɓɓe goonɗinɓe tawaaɓe Yoppe yaadi e makko.</verse>
				<verse number="24">No weetitii, ɓe jottii Kaysariya. Tawi Korney noddiino getti e igooɓe mum ɓadiiɓe ɗum, e hettinii ɓe.</verse>
				<verse number="25">No Piyer yottii, Korney taɓɓoy mo, diccanii mo.</verse>
				<verse number="26">Piyer bati mo, wi'i: «Umma, gam min bo mi tagaaɗo nun.»</verse>
				<verse number="27">Piyer e badda e makko, faa ɓe naati e suudu, ɓe tawi ton himɓe ɗuuɓɓe e hawritii.</verse>
				<verse number="28">O wi'i ɓe: «Oon anni laawol hokkay *Yahuduujo tokkontira mo laataaki Yahuduujo, naa bo naatugo suudu muuɗum. Amma Alla hollii am to mi daaru goɗɗo tuunuɗo naa bo karmuɗo.</verse>
				<verse number="29">Kan waɗi no lilanɗaa am, garumi, mi salaaki. Jooni, batee am, ko noddirɗon am.»</verse>
				<verse number="30">Korney toontii, wi'i: «Hanne waɗi balɗe naay, mii du'oo der suudu am, wakkati juura ɗon maa ɗon, gorko mo gineeji jalbooji wari darii yeeso am,</verse>
				<verse number="31">wi'i am: ‟Korney, Alla jaɓanii maa du'aare maa, o yeggitanay sadakaaji maa.</verse>
				<verse number="32">To non lilu e siire bi'eteene Yoppe, noddaneɗaa gorko bi'eteeɗo Simon, innitirteeɗo Piyer. O na'on weeri wuro kunkunɗo bi'eteeɗo Simon, mo wuro muuɗum woni takkol maayo.”</verse>
				<verse number="33">Kan waɗi lilumi law noddeɗaa. No garɗaa, a woonnii sanne. Jooni en fu en nani yeeso Alla gam kettinoɗen ko Joomiraawo batu maa baajoɗaa men.»</verse>
				<verse number="34">Den Piyer fuɗɗi waajaago, wi'i: «Mi faamii e gooŋa Alla daaray maa himɓe fu gootum.</verse>
				<verse number="35">Neɗɗo kulɗo mo, poonnitiiɗo, o yiɗan ɗum baa to lenyol ŋole nun o laati.</verse>
				<verse number="36">Alla lildi ɓiɓɓe Isira'iila haala, o waajii ɓe habaru jam diga e Yeesu *Almasiihu, laatiiɗo Joomiraawo himɓe fu.</verse>
				<verse number="37">Oon anni ko waɗii leydi Yahudiya fu, diga *Galili ɗum fuɗɗi ɓaawo Yuhaana waajii himɓe waɗee *batisi.</verse>
				<verse number="38">Oon anni no Alla suɓiri Yeesu Nasaratuujo, no o jippiniri e makko *Ruuhu Ceniiɗo, e baawɗe, no Yeesu woositorii nokkuuje fu e golla golle booɗɗe, e nyawta wonuɓe e jeyaagu *Seyɗan fu gam Alla e wondi e makko.</verse>
				<verse number="39">Menen men seedeeɓe ko o waɗi der leydi *Yahuduuɓe e der *Urusaliima fu. Ɓe ɓilii mo e *palaaŋal, ɓe bari mo,</verse>
				<verse number="40">amma Alla fintinii mo nyalaane tatawre, hokki mo baawɗe hollitingo men hoore mum.</verse>
				<verse number="41">Himɓe fu bane o wirnitanii, amma seedeeɓe ɓe Alla arti suɓugo, menen nyaamduɓe e makko, yardi e makko ɓaawo pintol makko, o wirnitanii.</verse>
				<verse number="42">O yowanii men men baajoo himɓe, men ceedoo kanko woni mo Alla waɗi hiitoo wuuruɓe e maayɓe.</verse>
				<verse number="43">Annabiiɓe fu batii haala makko, ‟wi'i goonɗinɗo mo fu heɓan yaafuye hakkeeji muuɗum sabbu inne makko”.»</verse>
				<verse number="44">No Piyer batata haalaaji ɗi, *Ruuhu Ceniiɗo jippii dow nanooɓe waaji makko fu.</verse>
				<verse number="45">*Yahuduuɓe goonɗinɓe, wardunooɓe e Piyer, haaynaa no dokkal Ruuhu Ceniiɗo sankitorii der lenyi janani bo.</verse>
				<verse number="46">Gam eɓe nana himɓe ɓen e bata e ɗelle goɗɗe, e maanta Alla. Den Piyer bati, wi'i:</verse>
				<verse number="47">«Himɓe ɓen heɓii Ruuhu Ceniiɗo hano meeɗen. Moy waawata ko haɗi ɓe waɗeego *batisi e diyam?»</verse>
				<verse number="48">O wi'i ɓe gaɗanee *batisi e inne Yeesu *Almasiihu. Ɓaawo mum, ɓe eeli mo o jooɗodo e maɓɓe balɗe seɗɗa.</verse>
			</chapter>
			<chapter number="11">
				<verse number="1">Lilaaɓe e banniraaɓe wonuɓe Yahudiya nani lenyi janani bo jaɓii haala Alla.</verse>
				<verse number="2">Piyer yahi *Urusaliima, no o yottii sikan, *Yahuduuɓe goonɗinɓe wooltani mo,</verse>
				<verse number="3">wi'i: «A naati caka himɓe ɓe juulnaaka, a nyaamdii e maɓɓe!»</verse>
				<verse number="4">Den Piyer bati ɓe ko waɗi diga fuɗɗoode faa heennyitoode, wi'i:</verse>
				<verse number="5">«Siire Yoppe gonunoomi, mii du'oo, den Alla hollitimmi goɗɗum ko wa'i hande wudere mawne ne gawarɗe muuɗum naay haɓɓaa, e deentoy diga e kammu e foonnoy am.</verse>
				<verse number="6">No daarumi ne faa wooɗi, ji'umi bisaaji, ɗi koyɗe naay e tewuuji ladde e ladoojum e pooli.</verse>
				<verse number="7">Go nanumi daane e wi'ammi: ‟Piyer, umma, hiisu, nyaamu!”</verse>
				<verse number="8">Bi'umi: ‟Aawo, Joomiraawo! Abada mi nyaamay ko harmi naa bo ko laaɓaa.”</verse>
				<verse number="9">Daane nen toontitii am kade diga kammu, wi'i: ‟Taa harmin ko Alla laaɓini.”</verse>
				<verse number="10">Ɗum waɗi nun faa laabi tati. Ɓaawo mum kujje ɗee fu safaa dow kammu.</verse>
				<verse number="11">E wakkati mum nun, worɓe tato lilaaɓe to am ƴiwoyɓe Kaysariya wari e wuro to gonumi.</verse>
				<verse number="12">*Ruuhu Ceniiɗo wi'i am mi yaada e maɓɓe, to mi waɗu seko. Den banniraaɓe jeego'o ɓee ɗo yaadi e am, men naatidi suudu gorko on.</verse>
				<verse number="13">O bati men no o yi'iri malaykaajo darinooɗo suudu makko e wi'a mo: ‟Lilu noddaneɗaa Simon innitirteeɗo Piyer, gonɗo e siire Yoppe.</verse>
				<verse number="14">O waajete ko hisintee, an e saare maa fu.”</verse>
				<verse number="15">No puɗɗumi waajaago, Ruuhu Ceniiɗo jippii e maɓɓe hande no o jipporinoo e meeɗen arande.</verse>
				<verse number="16">Den, ciwtormi ka Joomiraawo wi'uno: ‟Yuhaana waɗii *batisi e diyam, amma onon, on gaɗirte batisi e Ruuhu Ceniiɗo”.</verse>
				<verse number="17">To Alla hokkii ɓe dokkal iri ŋal o hokkunoo en, no goonɗinɗen Yeesu *Almasiihu Joomiraawo, den kan, ume laatiimi ko mi haɗa Alla?»</verse>
				<verse number="18">No ɓe nani ka, ɓe jeeɗii, eɓe teddina Alla, eɓe bi'a: «Alla hokkii lenyi janani bo laawol tuubugo gam ɗi keɓa yonki.»</verse>
				<verse number="19">Woɓɓe der sankitiiɓe sabbu tooraaji garuɗi gam maayde Etiyen, yahi faa Finikiya, Kipurus e Antiyokiya, ɓe baajaaki goɗɗo sey *Yahuduuɓe tan.</verse>
				<verse number="20">Amma woɓɓe maɓɓe laatiiɓe ɓe Kipurus e Sirene yahi Antiyokiya e waajoo *linjiila Yeesu Joomiraawo hakkune Yunaninkeeɓe.</verse>
				<verse number="21">Baawɗe Joomiraawo e wondi e maɓɓe. Himɓe ɗuuɓɓe goonɗini, tuubi, wittoy to Joomiraawo.</verse>
				<verse number="22">Eklesiya tawaaka *Urusaliima nani habaru ko waɗi Antiyokiya, ɓe lili ton Barnabas.</verse>
				<verse number="23">No o yottii o yi'i moƴƴere Alla, ɓerne makko weli, o waajii, o semmiɗini ɓe ɓe fu ɓe tinnoo, ɓe tabbitoo der Joomiraawo e ɓerne woore.</verse>
				<verse number="24">Barnabas laati nun gorko geeto, kebbinaaɗo *Ruuhu Ceniiɗo e goonɗinki. Jama'aare ɗuunne goonɗini Joomiraawo.</verse>
				<verse number="25">Ɓaawo mum, Barnabas yahi Tarsus daartoygo Sol.</verse>
				<verse number="26">No o yiiti mo, o yaari mo Antiyokiya. Ɓe jooɗii ton ɓe gaɗi duuɓol eɓe golla caka eklesiya, ɓe janŋini himɓe ɗuuɓɓe. Goonɗinɓe wonɓe Antiyokiya artaa noddeego Yeesuuɓe.</verse>
				<verse number="27">E balɗe ɗen, annabiiɓe ƴiwoyɓe Urusaliima warii Antiyokiya.</verse>
				<verse number="28">Gooto maɓɓe, bi'eteeɗo Agabus, ummii, darii, bati e Ruuhu, wi'i rafo manŋo waɗan e duuniyaaru fu. Ŋo waɗii bo der laamaare Kalawdiyus.</verse>
				<verse number="29">Goonɗinɓe haɓɓi anniya hawritingo ballal, moy fu no waawata, gam ɓe lilda banniraaɓe wonɓe Yahudiya.</verse>
				<verse number="30">Ɓe gaɗi ɗum, ɓe lildani dottiiɓe eklesiya ballal ŋal e juuɗe Barnabas e Sol.</verse>
			</chapter>
			<chapter number="12">
				<verse number="1">Wakkati mum laamiiɗo *Eroodu fuɗɗi e toora woɓɓe caka eklesiya.</verse>
				<verse number="2">O wari Yaakuuba, mawniraawo Yuhaana e kaafahi.</verse>
				<verse number="3">No o yi'i ɗum fottaani mawɓe *Yahuduuɓe, o nanŋi Piyer bo. Wakkati on fotti e juulɗe peen ko *ƴuufinaaka.</verse>
				<verse number="4">No o nanŋunoo mo, o maɓɓi mo, o waɗi ukke soogeeji naay reena mo. Ukkere baaney fu e woodi soogeeji naay. Oo wattuno ɓerne hiitaago mo yeeso himɓe to juulɗe *Paska yawtii.</verse>
				<verse number="5">Ɗon Piyer e reenaa der kasu, amma eklesiya accay eelango mo Alla.</verse>
				<verse number="6">No *Eroodu yiɗi hiitaago mo yeeso himɓe, jemma oo ɗaani hakkune soogeeji ɗiɗi, oo haɓɓiraa callalluuji ɗiɗi. Reenuɓe dammugal kasu bo e reeni.</verse>
				<verse number="7">Ɗon nun malaykaajo Joomiraawo wari to makko, suudu ŋol fu laaɓi, o fiyi wuttudu makko, o finnini mo, o wi'i: «Umma law!» Go callalluuji ɗin fittii e juuɗe makko.</verse>
				<verse number="8">Malaykaajo on wi'i mo: «Haɓɓu ɓelɓelol maa, faɗa paɗe maa.» Piyer waɗi nunnun. Malaykaajo wi'i mo: «Waana waanaare maa, tokkaa am.»</verse>
				<verse number="9">Piyer wurtii, tokki mo. O annaa ko malaykaajo waɗata ɗon naa gooŋa nun, e wa'ani mo hande hollitiru nun.</verse>
				<verse number="10">Ɓe ƴartii ukkere reenooɓe arandeere, e ɗiɗawre, ɓe jottii dammugal janni daaruŋal far siire. Ŋal maɓɓitii e hoore maggal yeeso maɓɓe, ɓe burtii, ɓe tokki laawol maɓɓe. Ɗon de woore malaykaajo acci mo.</verse>
				<verse number="11">Hakkillo Piyer wittoy, o wi'i: «Jooni mi annitii Joomiraawo lili malaykaajo muuɗum, o faaboo am e junŋo *Eroodu e ko *Yahuduuɓe yiɗuno mi waɗanee»</verse>
				<verse number="12">No o faami ɗum, o yahi wuro Mariyama, inna Yuhaana innitirteeɗo Marku, to himɓe ɗuuɓɓe hawritii e du'oo.</verse>
				<verse number="13">No Piyer tappi dammugal wuro, korɗo bi'eteeɗo Rooda wari maɓɓitingo.</verse>
				<verse number="14">No o anniti daane Piyer, o maɓɓitay dammugal ŋal kade sabbu no ɓerne makko weliri, o doggi o batoy ɓe Piyer nun darii e dammugal yaasi.</verse>
				<verse number="15">Ɓe bi'i mo: «A haaŋa nun!» Amma kanko o tabbitini no Piyer nun. Ɓe bi'i kade: «To nun, malaykaajo makko nun.»</verse>
				<verse number="16">Amma Piyer accay tappugo. No ɓe maɓɓiti ɓe ji'i mo, haaynaare waɗi ɓe sanne.</verse>
				<verse number="17">O ɓantani ɓe junŋo gam ɓe deƴƴa, o fillanii ɓe no Joomiraawo wurtiniri mo e kasu, go o wi'i: «Batee ɗum Yaakuuba, kanko e banniraaɓe horiiɓe.» Ɓaawo muuɗum o wurtii, o yawti nokkuure wonne.</verse>
				<verse number="18">No weeti, soogeeji e ƴamontira: «Noy Piyer waɗi?» Ɗum laatanii ɓe jiɓayeere mawne.</verse>
				<verse number="19">No *Eroodu ƴamani mo yiitay o wiɗitii haala mum caka reenooɓe, den o wi'i ɓe baree. Ɓaawo mum o ummii diga Yahudiya, o yahi Kaysariya, o jooɗoy ton.</verse>
				<verse number="20">*Eroodu e tikkani himɓe Tirus e Sidon. Ɓe kawri, ɓe baddi ɓe gari to makko. Ɓe artiri Bilastus, doogariijo makko, ɓe beldi e mum. Den ɓe daarti beldal Eroodu gam nyaamdu maɓɓe ƴiwataa maa e leydi makko.</verse>
				<verse number="21">No nyalaane resaane yottii, *Eroodu ɓornii kaddule laamiiɗo, jooɗii e kittaal laamu, o baddi ɓe.</verse>
				<verse number="22">Himɓe bati e daane towne, wi'i: «Daane Alla nun, daane neɗɗo bane!»</verse>
				<verse number="23">Ɗon malaykaajo Joomiraawo fiyi mo gam o teddinay Alla. Gilɗi nyaami mo, o maayi.</verse>
				<verse number="24">Amma haala Alla witti e yaha yeeso, e ɓeydoo sankitaago.</verse>
				<verse number="25">No Barnabas e Sol heennyi golle mum der *Urusaliima, ɓe kootidi e Yuhaana innitirteeɗo Marku.</verse>
			</chapter>
			<chapter number="13">
				<verse number="1">Annabiiɓe e janŋinooɓe e wonno der eklesiya Antiyokiya. Kamɓe woni Barnabas e Simeyon innitirteeɗo ɓaleejo e Lusiyus mo Sirene e Manahen, mawnidinɗo e *Eroodu hooreejo leydi, e Sol.</verse>
				<verse number="2">Nyalaane gom eɓe cujidana Joomiraawo eɓe cuumorii, go *Ruuhu Ceniiɗo wi'i ɓe: «Accanee am Barnabas e Sol gam golle ɗe noddanmi ɓe.»</verse>
				<verse number="3">Ɓaawo ɓe cuumii, ɓe du'ii, ɓe jowi juuɗe maɓɓe dow maɓɓe, ɓe acci ɓe ɓe jawti.</verse>
				<verse number="4">Nunnun *Ruuhu Ceniiɗo liliri Barnabas e Sol, ɓe jahi Selewkiya, diga ɗon ɓe naati laana diyam ɓe jahi Kipurus.</verse>
				<verse number="5">No ɓe jottii siire Salamis, ɓe baajii haala Alla der *baajorɗe Yahuduuɓe. Yuhaana-Markus, balloowo ɓe e wondi e maɓɓe.</verse>
				<verse number="6">No ɓe joli dunne ɓe jottii Pafos, ɓe tawi ton gaɗoowo dobo dobo, annabiijo pewoowo, *Yahuduujo, inne makko nun Bar-Yeesu,</verse>
				<verse number="7">O wondi e Segiyus Pol hooreejo dunne nen, neɗɗo mo annal. O noddi Barnabas e Sol gam oo yiɗi nanugo haala Alla.</verse>
				<verse number="8">Amma Elimas e daarta haɗugo laamiiɗo on goonɗingo (maana Elimas woni mo dobo dobo.)</verse>
				<verse number="9">Den Sol, bi'eteeɗo kade Pol, kebbinaaɗo *Ruuhu Ceniiɗo, tiggi mo gite,</verse>
				<verse number="10">wi'i: «An kebbuɗo jamma e baadi jaayni, ɓii *Seyɗan e ganyo ko wooɗi fu! A accataa lelugo laabi Joomiraawo poonnitiiɗi na?</verse>
				<verse number="11">Jooni kiita Joomiraawo warante, a wuman, a yi'ataa naaŋe faa wakkati gom waɗa.» Ɗon maa ɗon niwre yanti mo, o wumi, oo mema nokku fu oo daarta jogotooɗo mo.</verse>
				<verse number="12">No hooreejo on yi'i ko waɗi, o goonɗini, haaynaare waɗi mo e janŋinol Joomiraawo ŋol.</verse>
				<verse number="13">Pol e jaadiraaɓe muuɗum naati laana diyam der siire Pafos, e foonnii Perge der leydi Panfiliya. Ton Yuhaana acci ɓe, wittii *Urusaliima.</verse>
				<verse number="14">Amma kamɓe ɓe ummii diga Perge, ɓe gari Antiyokiya der leydi Pisidiya. Ɓe jahi der *waajorde, *nyalaane siwteteene, ɓe jooɗii.</verse>
				<verse number="15">Ɓaawo no ɓe janŋanaa der tawreeta Muusa e der dewte annabiiɓe, hooreeɓe waajorde nen lili e maɓɓe, wi'i: «Banniraaɓe, to oon goodi ka kokkirton himɓe semme, batee.»</verse>
				<verse number="16">Pol ummii darii, ɓanti junŋo muuɗum, wi'i: «Onon Isira'iilaaɓe e onon hulɓe Alla, kettinee.</verse>
				<verse number="17">Alla mo himɓe Isira'iila suɓii kaakiraaɓe meeɗen, ɗuuɗini lenyol maɓɓe no ŋol hoɗoy leydi Misira, kade o wurtiniri ɓe ton e baawɗe makko.</verse>
				<verse number="18">O hakkilanii ɓe faa duuɓi lasoy ɗiɗi der haro.</verse>
				<verse number="19">Ɓaawo o halki lenyi jeeɗiɗi der leydi Kanaana, o seennani ni himɓe makko ɓe jeya ni,</verse>
				<verse number="20">jaka duuɓi keme naay e laasooji ɗiɗi e sappo. Ɓaawo mum, o hokki ɓe alkaaliiɓe faa jaamanu annabi Samuyila.</verse>
				<verse number="21">Ɓaawo mum, ɓe ƴami Alla hokka ɓe laamiiɗo. O hokki ɓe Sawulu, ɓii Kis, ƴiwuɗo der lenyol Benyamin. O laamanii ɓe duuɓi lasoy ɗiɗi.</verse>
				<verse number="22">Den Alla wurtini mo laamaare, laamini Dawda, mo o bati haala muuɗum o wi'i: ‟Mi heɓii Dawda, ɓii Yesa, gorko mo fottani ɓerne am, gaɗoowo ko jiɗumi.”</verse>
				<verse number="23">E lenyol makko Alla yaarani Isira'iila Kisinoowo hande no o haɓɓunoo alkawal mum, kanko woni Yeesu.</verse>
				<verse number="24">Go o wara, Yuhaana waajakeno lenyol Isira'iila fu tuuba, ɓe gaɗanee *batisi.</verse>
				<verse number="25">Kade, no Yuhaana heennyata golle muuɗum, o wi'ii: “Mi laataaki mo miiloton. Amma goɗɗo e wara ɓaawo am mo mi fotay baa fittugo ɓoggi paɗe muuɗum”.»</verse>
				<verse number="26">«Banniraaɓe, onon ɓe lenyol Iburahiima e onon bo hulɓe Alla! Enen lildaa habaru faabuwe oo ɗo.</verse>
				<verse number="27">Gam wonɓe *Urusaliima e hooreeɓe mum fu annitay Yeesu on. No ɓe kiitii mo, ɓe tabbitini haalaaji annabiiɓe janŋetenooɗi *nyalaane siwteteene fu.</verse>
				<verse number="28">Baa no ɓe keɓay gacce baa goote ɗe ɓe barirta mo, ɓe eeli Pilaatu wara mo.</verse>
				<verse number="29">No ɓe kebbini ko Dewte wi'uno dow makko fu, ɓe jippini mo e *palaaŋal, ɓe gatti mo der saabeere.</verse>
				<verse number="30">Amma Alla fintinii mo.</verse>
				<verse number="31">Balɗe ɗuuɗɗe oo holla hoore makko wardunooɓe e makko diga *Galili faa Urusaliima. Kamɓe nun woni seedantooɓe mo jooni yeeso himɓe Isira'iila.</verse>
				<verse number="32">Menen bo emen bata on *linjiila dow alkawal gaɗanaaŋal kaakiraaɓe meeɗen,</verse>
				<verse number="33">Alla hebbinanii en ŋal, enen ɓiɓɓe maɓɓe, no o fintini Yeesu, hande no winniraa e jimol Jabuura ɗiɗaɓol: ‟An, a ɓiyam, hanne mi rimii maa ”.</verse>
				<verse number="34">Dow haala pintol caka maayɓe gam to o nyolu, ninni nun o wi'i: ‟Mi barkiɗinan on barkaaji ceniiɗi, laaɓuɗi, koolaaɗi, ɗi alkawal mum kaɓɓanmi Dawda ”.</verse>
				<verse number="35">Kan waɗi o wi'i e nokkuure gom: ‟A accataa Ceniiɗo maa nyola ”.</verse>
				<verse number="36">Gam Dawda waɗii yidde Alla e jaamanu muuɗum. Ɓaawo mum o maayi, o hawraa e kaakiraaɓe makko, o nyoli.</verse>
				<verse number="37">Amma mo Alla fintini nyolay.</verse>
				<verse number="38">Banniraaɓe, annee gam makko nun baajaɗon yaafuye hakkeeji.</verse>
				<verse number="39">tawreeta Muusa waaway ko waɗi neɗɗo laatoo poonnitiiɗo, amma der kawtal e makko, goonɗinɗo mo fu, laaɓinte e hakke mum.</verse>
				<verse number="40">Gam majjum, gaɗee hakkillo, ko annabiiɓe batunoo e annabaaku mum to tawu on:</verse>
				<verse number="41">‟Daaree onon yawiiɓe Alla, kayɗinee, majjitee! Gam mi waɗan gollal der wakkati mooɗon, gollal ŋal on goonɗintaa baa to neɗɗo batiino on ”.»</verse>
				<verse number="42">No Pol e Barnabas wurtoto e *waajorde, jama'aare eeli ɓe kade ɓe bittitoo *nyalaane siwteteene waroore, gam ɓe baajitoo haala kan.</verse>
				<verse number="43">Ɓaawo hawriine nen, *Yahuduuɓe ɗuuɓɓe e naatuɓe diina maɓɓe tokki Pol e Barnabas. Kamɓe bo eɓe badda e maɓɓe eɓe cemmiɗina ɓe ɓe tabitoo der moƴƴere Alla.</verse>
				<verse number="44">*Nyalaane siwteteene tokkune, ɓurna siire nen fu hawritii gam hettinoo haala Alla.</verse>
				<verse number="45">No *Yahuduuɓe yi'i jama'aare, nawniraagu maɓɓe ummii, ɓe jeddi ka Pol waajotoo, ɓee jenna mo.</verse>
				<verse number="46">Den Pol e Barnabas bati e cuusal, wi'i: «Doole men arta batugo on haala Alla, amma no boppuɗon ka, kiitiɗon ko'e mooɗon on kaananaa yonki tabitiiki, jooni men jahan to lenyi janani.</verse>
				<verse number="47">Gam ɗum ɗo nun Joomiraawo resani men men gaɗa, o wi'i: ‟Mi darnii maa gam laatanoɗaa lenyi ɗii jayŋol, gam jaaraa faabuwe faa heennyitorde duuniyaaru ”.»</verse>
				<verse number="48">No himɓe lenyi janani nani haalaaji ɗin, ɓerɗe maɓɓe welii, ɓe teddini haala Joomiraawo. Ɓe yonki tabitiiki resanaa fu goonɗinii.</verse>
				<verse number="49">Haala Joomiraawo sankitii toy fu e leydi nin.</verse>
				<verse number="50">Amma *Yahuduuɓe ummini rewɓe saafooɓe Alla, tedduɓe, e mawɓe siire. Ɓe gaddi toora mawka dow Pol e Barnabas, ɓe diiwi ɓe e leydi maɓɓe.</verse>
				<verse number="51">Lilaaɓe bo fiɗɗani ɓe collaaje koyɗe mum, yawtiri Ikoniya.</verse>
				<verse number="52">Goonɗinɓe Antiyokiya hebbi belɗum ɓerne e *Ruuhu Ceniiɗo.</verse>
			</chapter>
			<chapter number="14">
				<verse number="1">Der siire Ikoniya bo Pol e Barnabas naati der waajorde *Yahuduuɓe, ɓe baajii faa Yahuduuɓe e ɓe lenyi janani ɗuuɓɓe laatii goonɗinɓe.</verse>
				<verse number="2">Amma Yahuduuɓe woɓɓe saliiɓe goonɗingo ummini ɓe lenyi janani, laawi ɓerɗe maɓɓe gam ɓe banya banniraaɓe goonɗinɓe.</verse>
				<verse number="3">Ɗum ɗon haɗay ɓe ɓooyugo ton. Ɓe baajake e cuusal gam hoolaare maɓɓe e woni dow Joomiraawo kokkuɗo ɓe baawɗe waɗugo haaynaareeji e kaayeefiiji diga e juuɗe maɓɓe. Nunnun o hollitiri ka ɓe baajotoo dow moƴƴere makko, gooŋa nun.</verse>
				<verse number="4">Himɓe siire nen seenniri: Woɓɓe darii ɓaawo Yahuduuɓe, woɓɓe bo daranii lilaaɓe.</verse>
				<verse number="5">Den *Yahuduuɓe e ɓe lenyi janani e ardiiɓe mum dawri toora ɓe, warira ɓe e kaaƴe.</verse>
				<verse number="6">No ɓe paami ka, ɓe doggi far Listira e Derbe, ci'e leydi Ikoniya, e ko fiiltitii ɗe,</verse>
				<verse number="7">ɓee baajoo ton *linjiila.</verse>
				<verse number="8">Gorko gom, dimdaaɗo moofaaku e jooɗii, meeɗay daraago e koyɗe mum, e wonnoo Listira.</verse>
				<verse number="9">Oo hettinii waaju Pol. Pol daari mo tititi, yi'i goonɗinki makko fotii ko nyawti mo,</verse>
				<verse number="10">O bati dow dow, o wi'i: «Umma, dara e koyɗe maa!» Gorko on fitti, darii, e yaha.</verse>
				<verse number="11">No jama'aare yi'i ko Pol waɗi, ɓe bati dow e likoniyankeere, ɓe bi'i: «Saafeteeɓe nanduɓe e himɓe, jippake e meeɗen!»</verse>
				<verse number="12">Ɓe innitiri Barnabas ‟Jewus”, Pol bo ‟Hermes”, gam kanko wonnoo batoowo.</verse>
				<verse number="13">Jewus mo suudu mum wonnoo ley naatirde siire, *Limaamiijo mum waddi ga'i e pinni ley dammuɗe. O yiɗuno waɗango Barnabas e Pol sadaka, kanko e jama'aare.</verse>
				<verse number="14">Amma no lilaaɓe ɓen nani ɗum, ɓe cerkiti gineeji maɓɓe, ɓe doggani jama'aare ɓee bata dow dow,</verse>
				<verse number="15">Ɓee bi'a: «Onon worɓe, gam ume go oon gaɗa ɗum ɗo? Menen bo men himɓe nun hande mooɗon. Emen baajoo on *linjiila gam tuubon, accon gaɗuuji mon baanjaaji, bittoon e Alla buuruɗo, taguɗo kammu e leydi e maayo e ko woni e muuɗum fu.</verse>
				<verse number="16">E jaamanuuji jawtuɗi o accii lenyi fu e tokki laabi muuɗum.</verse>
				<verse number="17">Amma o accay hoore makko seedaaku walaa, oo waɗa ko wooɗi, oo toɓinana on diyam diga dow. Oo hokka on dugge geete der wakkatiiji mum. Oo hokka on nyaamdu e belɗum ɓerɗe.»</verse>
				<verse number="18">Baa no ɓe bati kaa ɗon fu, e toora mawka nun ɓe kaɗiri jama'aare waɗango ɓe sadaka.</verse>
				<verse number="19">Ɓaawo mum *Yahuduuɓe woɓɓe ƴiwoy Antiyokiya e Ikoniya. Ɓe ummini hakkillooji jama'aare, ɓe paɗɗi Pol kaaƴe, ɓe daasi mo faa ɓaawo siire, gam ɓee miilii o maayi.</verse>
				<verse number="20">Amma no goonɗinɓe wari, fiiltitii mo, o ummii, o naati der siire. Fini mum, o yaadi e Barnabas siire bi'eteene Derbe.</verse>
				<verse number="21">Ɓe baajii der Derbe ton *linjiila, ɓe keɓi goonɗinɓe ɗuuɓɓe. Ɓaawo muuɗum ɓe bitti Listira e Ikoniya, e Antiyokiya,</verse>
				<verse number="22">ɓee cemmiɗina ɓerɗe goonɗinɓe, ɓe baajii ɓe ɓe daroo der goonɗinki, ɓe bi'i: «Sey e tooraaji ɗuuɗɗi naatirten *Laamaare Alla.»</verse>
				<verse number="23">Eklesiya fu, ɓe cuɓanii ɗum *dottiiɓe, ɓe du'ii, ɓe cuumii, ɓe kalfini ɓe Joomiraawo mo ɓe goonɗini.</verse>
				<verse number="24">No ɓe palti Pisidiya, ɓe jottii Panfiliya.</verse>
				<verse number="25">Ɓe baajii der siire Perge. Ɓaawo muuɗum ɓe jottii Attaliya.</verse>
				<verse number="26">Ton ɓe naati laana diyam, ɓe bitti Antiyokiya to ɓe kalfinaa moƴƴere Alla gam golle ɗe ɓe gayni jooni.</verse>
				<verse number="27">No ɓe jottii, ɓe kawriti eklesiya, ɓe bati ɓe ko Alla waɗi diga e maɓɓe fu, no o maɓɓitirani ɓe lenyi janani dammugal goonɗinki.</verse>
				<verse number="28">Ɓe gondi ton e goonɗinɓe faa ɓooyi.</verse>
			</chapter>
			<chapter number="15">
				<verse number="1">Himɓe woɓɓe ƴiwi Yahudiya, wari Antiyokiya e janŋina banniraaɓe, e wi'a: «To on juulnaaka hande no tawaaŋal Muusa batiri, on kisataa.»</verse>
				<verse number="2">Pol e Barnabas fooɗontiri, yeddontiri e maɓɓe faa ɗum juuti. Den ɓe cuɓi ɓe lila Pol e Barnabas e banniraaɓe woɓɓe faa *Urusaliima, to lilaaɓe e *dottiiɓe gam haala kan.</verse>
				<verse number="3">No eklesiya siriyanii ɓe, ɓe palti Finikiya e Samariya, ɓee bata no ɓe lenyi janani tuubiri. Ɗum laatanake banniraaɓe fu belɗum ɓerne ko mawni.</verse>
				<verse number="4">No ɓe jottii *Urusaliima, eklesiya e lilaaɓe e *dottiiɓe jaɓɓii ɓe, go Pol e Barnabas bati ɓe ko Alla waɗi fu diga e maɓɓe.</verse>
				<verse number="5">Amma goonɗinɓe woɓɓe ƴiwuɓe diga *Farisaaɓe ummii, wi'i: «Sey ɓe juulnee, ɓe batee ɓe tokka tawreeta Muusa.»</verse>
				<verse number="6">Den lilaaɓe e *dottiiɓe hawritii, ɓe daara haala kan.</verse>
				<verse number="7">Ɓaawo jeddi ɗuuɗɗi Piyer ummii, wi'i ɓe: «Banniraaɓe, oon anni Alla suɓi am caka mooɗon diga ko ɓooyi, gam mi waajoo *linjiila hakkune lenyi janani, gam ɓe nana, ɓe laatoo goonɗinɓe.</verse>
				<verse number="8">Alla annuɗo ɓerɗe himɓe, seedanake ɓe, no o hokki ɓe *Ruuhu Ceniiɗo hande no o hokkiri en.</verse>
				<verse number="9">O waɗay cuttontirol gom hakkune meeɗen e maɓɓe, gam o laaɓinii ɓerɗe maɓɓe e goonɗinki.</verse>
				<verse number="10">Jooni, ko waɗi oon poonna Alla, oon jowana goonɗinɓe doongal ŋal enen e kaakiraaɓe meeɗen, en baaway ko roonii?</verse>
				<verse number="11">To on gaɗee nun nun, een koolii e moƴƴere Yeesu Joomiraawo tan nun, kisirɗen, hande nun kamɓe bo.»</verse>
				<verse number="12">Hawtuɓe ton fu deƴƴi, e hettinanii Barnabas e Pol bati ɓe no Alla waɗiri haaynaareeji hakkune lenyi janani diga e maɓɓe.</verse>
				<verse number="13">Ɓaawo no ɓe jeeɗii, Yaakuuba hocci haala, wi'i: «Banniraaɓe, kettinanee am!</verse>
				<verse number="14">Simon batii no Alla suɓiri diga aran lenyi janani gam o heɓana inne makko himɓe.</verse>
				<verse number="15">Ɗum ɗon yaadi e haalaaji annabiiɓe, hande no winnaa,</verse>
				<verse number="16">‟Joomiraawo wi'i: Ɓaawo mum, mi wittaan, mi mahitoo suudu Dawda januŋol, mi umminan bille maggol, mi darnan ŋol kade,</verse>
				<verse number="17">gam himɓe horiiɓe daarta Joomiraawo, nunnun bo himɓe lenyi janani laataniiɓe am, nun Joomiraawo kollitinɗo kujje ɗee</verse>
				<verse number="18">diga fuɗɗoode, wi'i ”.»</verse>
				<verse number="19">«Gam majjum min kan ko ji'umi, to en tooru himɓe ɓe lenyi janani tuubooɓe e wittaa to Alla.</verse>
				<verse number="20">Amma en binnanee ɓe, ɓe acca nyaamugo ko harmi ƴiwuɗum e tooruuje, e jeenu, e nyaamugo caaɗuɗum e nyaamugo ƴiiƴam.</verse>
				<verse number="21">Gam diga jaamanuuji ɓooyuɗi, himɓe e waajoo dooka Muusa der siire fu, gam *nyalaane siwteteene fu Sariya makko e janŋee der baajorɗe.»</verse>
				<verse number="22">Den lilaaɓe e *dottiiɓe e eklesiya fu dawridi ɓe cuɓi woɓɓe der maɓɓe ɓe kawta e Pol e Barnabas, ɓe jahida Antiyokiya. Ɓe cuɓi hooreeɓe ɗiɗo der banniraaɓe, Yahuuda, bi'eteeɗo Barsabbas, kanko e Silaasi.</verse>
				<verse number="23">Ɓe kokki ɓe ɗerewol bi'uŋol: «Menen banniraaɓe mooɗon lilaaɓe e dottiiɓe, emen canna on, onon banniraaɓe amen ɓe lenyi janani tawaaɓe Antiyokiya, Siriya e Silisiya.</verse>
				<verse number="24">Men nanii himɓe ƴiwi to amen laawi on e haalaaji, jiɓi hakkillooji mooɗon. Men batay ɓe waɗugo ɗum.</verse>
				<verse number="25">Men dawrii, men poti, ko men cuɓi himɓe men lila ɓe to mooɗon, ɓe jahida e yiɗaaɓe amen Barnabas e Pol,</verse>
				<verse number="26">hokkitirɓe yonkiiji mum gam Joomiraawo men Yeesu *Almasiihu.</verse>
				<verse number="27">Gam majjum men lilii Yahuuda e Silaasi, ɓe paamina on hunnuko e hunnuko ko men binni.</verse>
				<verse number="28">Kanjum fottani *Ruuhu Ceniiɗo, e menen bo, to men jowan on doongal gom to hinaa ko haani tan.</verse>
				<verse number="29">To on ƴakkee tew caafiraaɗum tooruuje, to on nyaamee ƴiiƴam e ko saaɗi, accee jeenu. To on deenii ko'e mooɗon no wooɗi e majjum, on gaɗii ko wooɗi. Jam wonana on!»</verse>
				<verse number="30">Ɓe kokkaa laawol, ɓe jahi Antiyokiya. No ɓe jottii, ɓe kawriti eklesiya, ɓe kokki ɓe ɗerewol ŋol.</verse>
				<verse number="31">No ɓe janŋi ŋol, ɓerne maɓɓe weli gam haalaaji ɗin semmiɗinii ɓe.</verse>
				<verse number="32">Yahuuda e Silaasi, kanun bo laati nun annabiiɓe, ɓe baajii banniraaɓe waajuuji ɗuuɗɗi, ɓe cemmiɗini ɓe.</verse>
				<verse number="33">No ɓe gaɗi ton balɗe, banniraaɓe waynii ɓe ɓe bitta jam to lilunooɓe ɓe. [</verse>
				<verse number="34">Amma Silaasi, kan ɗum fottanii ɗum jooɗoo ton.]</verse>
				<verse number="35">Pol e Barnabas jooɗii Antiyokiya e janŋina, e waajoo haala Joomiraawo e woɓɓe ɗuuɓɓe.</verse>
				<verse number="36">Ɓaawo balɗe seɗɗa Pol wi'i Barnabas: «En bittee e ci'e to baajinoɗen haala Joomiraawo fu, daaren banniraaɓe meeɗen ji'en no ɓe gontiri.»</verse>
				<verse number="37">Barnabas e yiɗunoo ɓe jahida e Yuhaana bi'eteeɗo Marku.</verse>
				<verse number="38">Amma Pol miili ɗum fottay hoccugo mo gam o accuno ɓe nun Panfiliya o yaadayno e maɓɓe ɓe gollida.</verse>
				<verse number="39">Ɓe jeddontiri sanne faa ɓe ceenniri. Barnabas yaadi e Marku, naati laana diyam ɓe jahi Kipurus.</verse>
				<verse number="40">Pol suɓi Silaasi, yaadi e makko ɓaawo banniraaɓe eelani ɓe moƴƴere Joomiraawo.</verse>
				<verse number="41">O falti Siriya e Silisiya, oo semmiɗina eklesiyaaji.</verse>
			</chapter>
			<chapter number="16">
				<verse number="1">Pol yahi faa Derbe, ɓaawo mum o yottoy Listira. Aahiijo bi'eteeɗo Timote na'onno ton. Inniiko laati nun *Yahuduujo goonɗinɗo, amma baabiiko mo lenyol jananol nun.</verse>
				<verse number="2">Banniraaɓe wonɓe Listira e Ikoniya e mana mo.</verse>
				<verse number="3">Pol yiɗi yaadugo e Timote, o juulni mo, gam Yahuduuɓe wonɓe ton fu e anni baabiiko mo lenyol jananol nun.</verse>
				<verse number="4">Der ci'e ɗe ɓe palti fu, ɓee jottina goonɗinɓe sariya ka lilaaɓe e *dottiiɓe wonɓe *Urusaliima resunoo ɓe tokka.</verse>
				<verse number="5">Hande nun, eklesiyaaji heɓiri semme der goonɗinki, e ɓeydoo ɗuuɗugo nyalaane fu.</verse>
				<verse number="6">*Ruuhu Ceniiɗo haɗi ɓe waajaago haala Alla der Asiya, gam majjum ɓe palti e leydi Firigiya e Galaatiya.</verse>
				<verse number="7">No ɓe paanii Misiya, ɓe daarti yahugo Bitiniya, amma Ruuhu Yeesu nootaaki ɓe naata.</verse>
				<verse number="8">Gam majjum ɓe palti Misiya, ɓe jahi siire bi'eteene Torowas.</verse>
				<verse number="9">Jemmaare muuɗum Pol yi'i der kollitol Alla, gorko gom mo Maseduwaan e darii, e eela ɗum e wi'a: «Jolu, garaa Maseduwaan paaboɗaa men!»</verse>
				<verse number="10">No Pol hoyɗi, ɗon maa ɗon men daarti yahugo Maseduwaan, emen koolii Joomiraawo nun noddi men men baajoo ɓe *linjiila.</verse>
				<verse number="11">Men naati laana diyam diga Torowas, men jahi Samotaras. Fini muuɗum, men jahi Neyapolis.</verse>
				<verse number="12">Men ƴiwi ɗon, men poonnii Filippi, siire arandeere der weccoore leydi Maseduwaan der jeyde Romankeeɓe. Men gaɗi ton balɗe.</verse>
				<verse number="13">*Nyalaane siwteteene, men burtii siire men jahi ley maayo, to *Yahuduuɓe woowunoo du'aago. Men jooɗii, men baajii rewɓe hawritiiɓe ton.</verse>
				<verse number="14">Debbo kulɗo Alla, bi'eteeɗo Liidiya, cippoowo gude boɗeeje, mo siire Tiyatira, e hettinii waaju amen. Joomiraawo maɓɓiti ɓerne makko gam o goonɗina ko Pol waajotoo.</verse>
				<verse number="15">Kanko e saare makko fu ɓe gaɗanaa *batisi. Ɓaawo mum o eeli men, o wi'i: «To on daarii am mii goonɗinɗo Joomiraawo, garee beeron wuro am.» O eyti men puy.</verse>
				<verse number="16">Nyalaane gom emen jahanno nokkuure to du'aare waɗetee. Korɗo debbo, gooduɗo ginnool batoowol ko warata, fotti e amen. Joomiraaɓe makko e heɓano ceede ɗuuɗɗe e dobo dobo makko.</verse>
				<verse number="17">O tokki men, menen e Pol, oo bata e semme oo wi'a: «Himɓe ɓee ɗo laati nun gollanooɓe Alla mo dow, ɓee baajoo on laawol kisinoowol.»</verse>
				<verse number="18">Balɗe ɗuuɗɗe oo waɗa nunnun faa Pol somi, yeeƴitii, wi'i ginnool ŋol: «E Inne Yeesu *Almasiihu, wurta e makko!» Ɗon maa ɗon ŋol wurti.</verse>
				<verse number="19">No joomiraaɓe korɗo on yi'i laawol keɓal maɓɓe maɓɓake ɓe nanŋi Pol e Silaasi, ɓe daasi ɓe faa jaayri to himɓe hawritintoo, yeeso hiitotooɓe.</verse>
				<verse number="20">No ɓe jaari ɓe to hooreeɓe Romankeeɓe, ɓe bi'i: «Worɓe ɓee ɗo wonu wa e jiɓa siire men, ɓe laati nun *Yahuduuɓe.</verse>
				<verse number="21">Ɓee baajoo tawaaŋal ŋal daganaaki en jaɓugo naa bo tokkugo enen Romankeeɓe.»</verse>
				<verse number="22">Jama'aare ummanii ɓe. Hooreeɓe ɓorti kolte maɓɓe, wi'i ɓe piyee cabbi.</verse>
				<verse number="23">No ɓe piyaa piiɗe naawɗe, ɓe maɓɓaa der kasu. Hooreeɓe wi'i deenoowo kasu reena ɓe no wooɗi.</verse>
				<verse number="24">No kanko bo o bataa kaa ɗon, o watti ɓe der suudu kasu cakawol o gamii koyɗe maɓɓe e leɗɗe.</verse>
				<verse number="25">No caka jemma waɗi, Pol e Silaasi e du'oo, e maanta Alla. Nanŋaaɓe horiiɓe e hettinanii ɓe.</verse>
				<verse number="26">Ɗon maa ɗon leydi dimmi e semme faa daɗɗa suudu kasu ŋol dimmii. Dammuɗe fu maɓɓitii law, callalluuji nanŋaaɓe fu firtii.</verse>
				<verse number="27">No deenuɗo fini, yi'i dammuɗe kasu e maɓɓitii, o solti tabugaahi makko o yiɗi waritaago, gam oo miili nanŋaaɓe doggii.</verse>
				<verse number="28">Pol falmi e semme, wi'i: «Taa waɗu hoore maa ko boni, men fu men na'on ɗon!»</verse>
				<verse number="29">O eeli jayŋol waddee, o naati e doggudu der kasu to Pol e Silaasi woni, o diccii yeeso maɓɓe, oo diwna.</verse>
				<verse number="30">Ɓaawo mum, o wurtini ɓe, o wi'i: «Joomiraaɓe, ume gaɗanmi go mi hisa?»</verse>
				<verse number="31">Ɓe toontii mo, ɓe bi'i: «Goonɗin Yeesu Joomiraawo, a hisan, an e himɓe wuro maa.»</verse>
				<verse number="32">Ɓe baaji mo haala Joomiraawo, kanko e getti makko fu.</verse>
				<verse number="33">Der wakkatiire jemmaare nen, o yaari ɓe, o lootoy ɓuuwe maɓɓe. Ɗon maa ɗon, o waɗanaa *batisi, kanko e saare makko fu.</verse>
				<verse number="34">O yaari Pol e Silaasi suudu makko, o hokki ɓe nyaamdu. Kanko e himɓe wuro makko fu ɓerne maɓɓe weli sanne gam ɓe goonɗinii Alla.</verse>
				<verse number="35">No weeti, hooreeɓe Romankeeɓe lili doogariiɓe ɓe bi'a deenoowo yoofa worɓe ɓen.</verse>
				<verse number="36">Deenoowo batoy Pol, wi'i: «Hooreeɓe liloy joofeɗon. Jooni burtee, jawton e jam.»</verse>
				<verse number="37">Pol wi'i: «Ɓe acci men piyaa yeeso himɓe tawi men kiitaaka, ɓe gatti men e kasu, menen Romankeeɓe. Jooni ɓe burtina men e cuuccukka na? Waɗataako! Kamɓe e ko'e maɓɓe, ɓe gara ɓe burtina men!»</verse>
				<verse number="38">Doogariiɓe witti batoy ka hooreeɓe, go ɓe kuli no ɓe nani Pol e Silaasi laati nun Romankeeɓe,</verse>
				<verse number="39">ko ɓe jahi, ɓe cawrinoy ɓe. Den ɓe burtini ɓe e kasu, ɓe eeli ɓe ɓe burtoo siire nen.</verse>
				<verse number="40">No Pol e Silaasi wurtii e kasu, ɓe naati wuro Liidiya. Ɓe ji'i banniraaɓe, ɓe cemmiɗini ɓe. Ɓaawo mum ɓe jawti.</verse>
			</chapter>
			<chapter number="17">
				<verse number="1">Pol e Silaasi falti Anfipolis e Apolloni, yottii Tesalonika to *waajorde *Yahuduuɓe woni.</verse>
				<verse number="2">Pol naati der waajorde hande no woowuno. Balɗe tati *ciwteteeɗe, oo yeddontira e maɓɓe dow Dewte.</verse>
				<verse number="3">O faamini ɓe, o holli ɓe sey *Almasiihu tooree, fintinee e maayde. O wi'i ɓe: «Yeesu mo baajotoomi on haala muuɗum on, kanko woni Almasiihu.»</verse>
				<verse number="4">Woɓɓe e maɓɓe jaɓi ka, tokki Pol e Silaasi, nunnun bo e Yunaninkeeɓe sujidanooɓe Alla ɗuuɓɓe, e rewɓe ɗuuɓɓe tedduɓe jaɓii ka.</verse>
				<verse number="5">Nawniraagu *Yahuduuɓe ummii, ɓe kawriti wala hooreeɓe tawaaɓe e laabi, ɓe laawi siire. Ɓe jahi e wuro Yason, ɓee daarta Pol e Silaasi ɓe jaara ɗum yeeso himɓe.</verse>
				<verse number="6">No ɓe jiitay ɓe, ɓe pooɗi Yason e banniraaɓe woɓɓe faa to mawɓe genni, ɓee bata e semme ɓee bi'a: «Laawuɓe duuniyaaru ɓee, ɓe garii ɗo bo,</verse>
				<verse number="7">go Yason werni ɓe! Ɓe fu ko ɓe gaɗata e suttontiri e sariya laamiiɗo Roma, ɓee bi'a e woodi laamiiɗo goɗɗo, bi'eteeɗo Yeesu.»</verse>
				<verse number="8">Haalaaji ɗin jiɓii jama'aare e mawɓe genni.</verse>
				<verse number="9">Ɓe joofay ɓe sey no ɓe joɓini Yason e horiiɓe mum ceede.</verse>
				<verse number="10">E wakkati on, jemma muuɗum banniraaɓe lildi Pol e Silaasi Bereya. No ɓe jottii, ɓe jahi *waajorde *Yahuduuɓe.</verse>
				<verse number="11">Ɓee ton e ɓuri Yahuduuɓe wonɓe Tesalonika neɗɗaaku. Ɓe jaɓii haala kan e ɓerɗe belɗe, ɓee biɗitoo Dewte nyalaane fu, gam ɓe daara to ka Pol waajii ɓe e laatii gooŋa.</verse>
				<verse number="12">Ɗuuggal maɓɓe laatake goonɗinɓe kamɓe e rewɓe Yunaninkeeɓe tedduɓe e worɓe ɗuuɓɓe.</verse>
				<verse number="13">No Yahuduuɓe ɓe Tesalonika nani Pol e waajoo haala Alla der Bereya bo, ɓe jahi, ɓe ummini ton bo himɓe, ɓe laawi jama'aare.</verse>
				<verse number="14">E wakkati on banniraaɓe lildi Pol o yaha far maayo, amma Silaasi e Timote kan e tawaa ɗon.</verse>
				<verse number="15">Ɗottuɓe Pol yaadi e makko faa Ateena. No ɓe gartata, Pol lili ɓe ɓe bata Silaasi e Timote ɓe kewtoo mo law.</verse>
				<verse number="16">No Pol e hettininoo ɓe Ateena, ɓerne makko biisii sanne no o yi'i siire nen heewiri tooruuje.</verse>
				<verse number="17">Gam majjum o fuɗɗi oo badda e *Yahuduuɓe e hulooɓe Alla woɓɓe der *waajorde, nunnun bo e ɓe o fottata e mum nyalaane fu der jaayri to himɓe hawritintoo.</verse>
				<verse number="18">Janŋinooɓe woɓɓe wi'eteeɓe Epikuriiɓe e Sitoykooɓe e yeddontira e makko. Woɓɓe e wi'a: «Kaye ɗuuɗa-haalaajo oo batata?» Woɓɓe bo e wi'a: «O batanan nun saafeteeɓe jananɓe.» Ɓe batay ka maa gam haala Yeesu e pintol muuɗum o waajinoo ɓe.</verse>
				<verse number="19">Ɓe jaari mo to hayre bi'eteene Areyopagus, ɓe bi'i: «Emen jiɗi annugo ekkitinol kesol ŋol ekkitintaa.</verse>
				<verse number="20">Gam a batii men haalaaji ɗi men annaa baa seɗɗa. Emen jiɗi annugo paantinol majji.»</verse>
				<verse number="21">Ɓe Ateena fu e hoɓɓe jooɗiiɓe ton waɗataa goɗɗum sey ɓee bata naa bo ɓee kettinii huune kesum.</verse>
				<verse number="22">Den Pol darii hakkune Areyopagus, wi'i: «Onon ɓe Ateena, mi yi'i, on himɓe diina nun sanne,</verse>
				<verse number="23">gam no boosotonoomi e siire mooɗon, mi yi'ii cuuɗi caafirɗi mooɗon, mi tawii e winnaa dow hiisirde woore: ‟Saafeteeɗo mo annaaka ”. Den kan, mo caafoton ko on annaa, kanko baajotoomi on.</verse>
				<verse number="24">Alla taguɗo duuniyaaru e ko woni e mayru fu, kanko woni joomun kammu e leydi, o jooɗataako der cuuɗi ɗi himɓe mahi.</verse>
				<verse number="25">O bukaaka himɓe waɗana mo goɗɗum, gam kanko hokkata tageefu fu gurnam e fowtaaŋo e huune fu.</verse>
				<verse number="26">E neɗɗo gooto Alla tagiri lenyi himɓe fu, joonni ɓe der duuniyaaru fu, o taƴani ɓe wakkatiiji e jaamanuuji e kaddi to ɓe jooɗotoo,</verse>
				<verse number="27">Alla waɗii ɗum gam ɓe daarta mo, ɓe memitoo naa ɓe jiitan mo baa no o woɗɗidaa e goɗɗo.</verse>
				<verse number="28">Gam der makko keɓuɗen gurnam, dimmaago e goonki, hande no yimooɓe mooɗon wi'i: ‟Enen en lenyol makko nun.”</verse>
				<verse number="29">Gam majjum no lenyol Alla laatiɗen, haanay miilen oo nandi e tooruure gaɗiraane kanŋeeri naa bo cardi naa bo hayre, ko junŋo neɗɗo e hakkillo mum waɗi.</verse>
				<verse number="30">Alla munyanii himɓe wakkati ɓe gonnoo e majjere. Jooni, oo ƴama himɓe fu tuuba to ɓe tawaa fu,</verse>
				<verse number="31">gam o resii nyalaane ne o hiitotoo duuniyaaru e poonnitaaki, o hiitodoo nu e neɗɗo mo o suɓi. O hollii himɓe fu ɗum laati nun gooŋa no o fintini neɗɗo on e maayde.»</verse>
				<verse number="32">No ɓe nani Pol e waajoo haala pintol maayɓe, woɓɓe e jaanca mo, woɓɓe e wi'a: «Men kettinante dow haala kan nyalaane wonne.»</verse>
				<verse number="33">Den Pol wurtii hakkune maɓɓe.</verse>
				<verse number="34">Amma woɓɓe tokkii mo, ɓe laatii goonɗinɓe. Der maɓɓe, bi'eteeɗo Diyonisiyus, Areyopagiijo, kanko e debbo bi'eteeɗo Damaris, e woɓɓe kade.</verse>
			</chapter>
			<chapter number="18">
				<verse number="1">Ɓaawo mum, Pol ummii Ateena, yottii Korintu.</verse>
				<verse number="2">O tawi ton *Yahuduujo bi'eteeɗo Akilas, neɗɗo leydi bi'eteeni Pontus. Ɓooyay gorko on e debbo muuɗum Pirisilla ƴiwi Itali, gam Kalawdiyus laamiiɗo resiino Yahuduuɓe fu wurto Roma. Pol yahi to maɓɓe.</verse>
				<verse number="3">O jooɗi to maɓɓe ɓee gollida, gam o laati nun gaɗoowo jinkaaji ɗi gude hande maɓɓe.</verse>
				<verse number="4">*Nyalaane siwteteene fu, Pol e yaha der *waajorde e yeddontira e Yahuduuɓe e Yunaninkeeɓe, gam ɓe goonɗina Yeesu.</verse>
				<verse number="5">No Silaasi e Timote ƴiwnoo Maseduwaan yottii Korintu, Pol wittini hakkillo muuɗum fu der waajaago, oo seedanoo *Yahuduuɓe Yeesu nun woni *Almasiihu.</verse>
				<verse number="6">Amma ɓe calii haala makko, ɓee jenna mo, go o fiɗɗi sollaare gineeji makko, o wi'i: «To on kalkii, ka am bane, ka mooɗon nun! Mii laaɓi e mooɗon. Diga jooni mi yahan to ɓe lenyi janani.»</verse>
				<verse number="7">O ƴiwi ɗon, o yahi to gorko kulɗo Alla, bi'eteeɗo Titiyus Yustus, mo wuro muuɗum takkii *waajorde.</verse>
				<verse number="8">Kirispus, hooreejo *waajorde, e getti mum goonɗini Joomiraawo. Korintuuɓe hettinaniiɓe Pol ɗuuɓɓe goonɗini, waɗanaa *batisi.</verse>
				<verse number="9">Jemmaare gom Joomiraawo wi'i Pol e koyɗool: «Taa hulu, waaja, taa jeeɗa,</verse>
				<verse number="10">gam mii wondi e maa. Goɗɗo waawataa ko yowi junŋo mum dow maa, hakko o waɗanee ko halli, gam himɓe am e hebbi der siire nen.»</verse>
				<verse number="11">Pol jooɗodii e maɓɓe duuɓol e feccere, oo janŋina ɓe haala Alla.</verse>
				<verse number="12">De Galliyon laatii gomna leydi Akaya, *Yahuduuɓe hawri baddi, nanŋi Pol, yaari mo hiitorde,</verse>
				<verse number="13">wi'i: «Gorko oo ɗo batan nun himɓe ɓe cujidana Alla e laawol luudontirŋol e sariya.»</verse>
				<verse number="14">No Pol yiɗi batugo, Galliyon wi'i *Yahuduuɓe: «To tawii boofol gom nun, naa bo kalluɗum gom o waɗi, mi hettinanto on, onon Yahuduuɓe.</verse>
				<verse number="15">Amma no haala dow boliiɗe e inɗe, e haala sariya mon nun, ka mooɗon nun. Mi yiɗaa laataago kiitantooɗo kujje ɗee ɗon!»</verse>
				<verse number="16">Den o riiwi ɓe e hiitorde.</verse>
				<verse number="17">Ɗon, ɓe fu ɓe nanŋi Sosteni, hooreejo *waajorde Yahuduuɓe, ɓe piyi ɗum yeeso hiitorde, amma Galliyon faalaaka.</verse>
				<verse number="18">Pol jooɗii der Korintu balɗe ɗuuɗɗe. Ɓaawo mum ɓe baynontiri e banniraaɓe o naati laana diyam, o foonnanii Siriya, kanko e Pirisilla e Akilas. Tawi o femmii hoore makko der siire bi'eteene Kenkereya gam o haɓɓiino alkawal.</verse>
				<verse number="19">Ɓe jottii Efesu, Pol acci ɗon Pirisilla e Akilas, kanko o naati der waajorde *Yahuduuɓe oo yeddontira e maɓɓe.</verse>
				<verse number="20">Ɓe eeli mo o ɓooya to maɓɓe, amma o jaɓay.</verse>
				<verse number="21">No o waynotoo ɓe, o wi'i: «To Alla jaɓii, mi wittaan to mooɗon.» O naati laana diyam o dilli diga Efesu,</verse>
				<verse number="22">o yottii Kaysariya, o yaali *Urusaliima o sanni eklesiya. Ɓaawo mum, o yahi Antiyokiya.</verse>
				<verse number="23">No o waɗi ton balɗe seɗɗa, o witti o woosoy leydi Galaatiya e leydi Firigiya, oo semmiɗina goonɗinɓe fu.</verse>
				<verse number="24">*Yahuduujo bi'eteeɗo Apollos, dimaaɗo Aleksandiriya, yottii Efesu. Gorko baawuɗo haala nun, oo anni bo Dewte e laaɓal,</verse>
				<verse number="25">o janŋinaama laawol Joomiraawo. Oo waajoo e belɗum ɓerne, oo janŋina deydey gooŋa dow haala Yeesu. Amma *batisi Yuhaana tan nun o anni.</verse>
				<verse number="26">Oo waajoo e cuusal der *waajorde. No Pirisilla e Akilas hettinanii mo, ɓe jaari mo to maɓɓe, ɓe kolli mo laawol Alla faa laaɓi.</verse>
				<verse number="27">Apollos yiɗunoo yahugo leydi Akaya go banniraaɓe tiiɗini mo, ɓe binnani goonɗinɓe tawaaɓe ton ɗerewol ɓe jaɓɓoo mo faa wooɗa. No o yottii ton, o wallii goonɗinɓe sanne e moƴƴere Alla.</verse>
				<verse number="28">E haala semmenteha o jaalorii Yahuduuɓe yeeso himɓe fu, oo holla diga e Dewte Yeesu nun woni *Almasiihu.</verse>
			</chapter>
			<chapter number="19">
				<verse number="1">No Apollos woni Korintu, Pol falti nokkuuje baalle, yottii Efesu. O tawi ton goonɗinɓe woɓɓe,</verse>
				<verse number="2">o ƴami ɓe, o wi'i: «On keɓii *Ruuhu Ceniiɗo no goonɗinɗon na?» Ɓe toontii mo ɓe bi'i: «Men nanay du naa Ruuhu Ceniiɗo na'on.»</verse>
				<verse number="3">O ƴami ɓe, o wi'i: «*batisi iri moy keɓuɗon?» Ɓe toontii, ɓe bi'i: «batisi Yuhaana.»</verse>
				<verse number="4">Pol wi'i: «batisi tuubu nun Yuhaana waɗannoo, e wi'a himɓe goonɗina garoowo ɓaawo mum, waato Yeesu.»</verse>
				<verse number="5">No ɓe nani ka, ɓe gaɗanaa *batisi e inne Yeesu Joomiraawo.</verse>
				<verse number="6">No Pol yowi juuɗe mum dow ko'e maɓɓe, *Ruuhu Ceniiɗo jippii e maɓɓe, ɓee bata haalaaji janani, ɓee gaɗa annabaaku.</verse>
				<verse number="7">Ɓe gaɗan kamɓe himɓe sappo e ɗiɗo.</verse>
				<verse number="8">Pol naati der waajorde *Yahuduuɓe e waajoo ɓe e cuusal jaka lebbi tati, oo yeddontira e maɓɓe, oo tinnii faamingo ɓe haala *Laamaare Alla.</verse>
				<verse number="9">Amma woɓɓe sattini ko'e mum, salii goonɗingo, e jaanca laawol Joomiraawo yeeso himɓe fu. Kan waɗi Pol acci ɓe, hocci goonɗinɓe yawtidi ɓe feere, e waajoo nyalaane fu der suudu janŋirde bi'eteeɗo Tirannus.</verse>
				<verse number="10">Ɗum waɗii nunnun duuɓi ɗiɗi, faa wonɓe Asiya, diga Yahuduuɓe e ɓe lenyi janani fu, nani haala Joomiraawo.</verse>
				<verse number="11">Alla waɗii haaynaareeji mawɗi e juuɗe Pol.</verse>
				<verse number="12">Faa lincon naa bo gineeji meemuɗi ɓannu makko e yaaree, e yowee e nyawɓe. Den nyawuuji maɓɓe e heennya, ginnaaji bonɗi e wurtoo e maɓɓe.</verse>
				<verse number="13">*Yahuduuɓe woɓɓe woositintooɓe e riiwa ginnaaji, daarti wurtinirgo ɗi e inne Yeesu Joomiraawo, wi'i: «E inne Yeesu mo Pol waajoto haala muuɗum, burtee!»</verse>
				<verse number="14">Gooto e hooreeɓe *Limaamiiɓe *Yahuduujo bi'eteeɗo Sikewas, ɓiɓɓe muuɗum worɓe jeeɗiɗo nun waɗata ɗum.</verse>
				<verse number="15">Ginnool bonŋol toontii ɓe, wi'i: «Mii anni Yeesu, mii anni Pol, amma onon, ɓey laatiɗon?»</verse>
				<verse number="16">Neɗɗo gooduɗo ginnool fitti yanti ɓe, jaalii ɓe, toori ɓe faa ɓe doggi, ɓe burtorii suudu funtu, ɓee nawnii.</verse>
				<verse number="17">Habaru majjum sankitii hakkune *Yahuduuɓe e ɓe lenyi janani jooɗiiɓe Efesu fu. Kulol nanŋi ɓe ɓe fu, go inne Yeesu Joomiraawo teddinaa.</verse>
				<verse number="18">Ɗuuggal der goonɗinɓe wari tuubi, bati ko ɓe gaɗuno.</verse>
				<verse number="19">Ɗuuɓɓe waɗunooɓe dobo dobooje waddii dewte mum, wuli ɗe yeeso himɓe fu. Ceede majje liisaa tawaa foti ceede cardi ujunaaji lasoy ɗiɗi e sappo.</verse>
				<verse number="20">Hande nun haala Joomiraawo sankitortoo yaago yaago, go baawɗe makka e ɓeydoo.</verse>
				<verse number="21">Ɓaawo kujje ɗee, Pol miilii tokka e Maseduwaan e Akaya o yaha *Urusaliima. O wi'i: «To mi yottake ton, sey mi yaha Roma bo.»</verse>
				<verse number="22">O lili wallooɓe mo ɗiɗo, Timote e Erastus, yaha Maseduwaan. Kanko, o jooɗii Asiya balɗe seɗɗa.</verse>
				<verse number="23">E wakkati on, fitina mawka ummii sabbu laawol Joomiraawo.</verse>
				<verse number="24">Bahillo gom bi'eteeɗo Demetiriyus e tafa cuuron cardi nandukon e saafirde baawɗe bi'eteeɗe Artemis. Eɗum waddana mo riiba mawka kanko e gollotooɓe makko.</verse>
				<verse number="25">O hawriti ɓe e waɗooɓe iri golle ɗen, o wi'i ɓe: «Onon himɓe, oon anni e golle ɗee ɗo nun keɓirten nyaamdu men.</verse>
				<verse number="26">Oon ji'a, oon nana bo no Pol majjiniri himɓe ɗuuɓɓe, hinaa der Efesu ɗo tan, e der leydi Asiya fu nun. Oo wi'a ɓe tooruuje ɗe himɓe waɗiri juuɗe mum laataaki caafeteeɗe e gooŋa.</verse>
				<verse number="27">To eɗum yahira ninni golle meeɗen biisoto. Kanjum tan bane du, amma bo himɓe accan teddingo saafirde Artemis, tedduŋal baawɗe meeɗen mawɗe ɗe Asiya e duuniyaaru fu saafata heennyan.»</verse>
				<verse number="28">No ɓe nani haalaaji ɗin, mone maɓɓe ummii, go ɓee bi'a e semme: «Artemis mo Efesunkeeɓe laati nun mawɗo!»</verse>
				<verse number="29">Siire nen fu jiɓii. Ɓe fu ɓe doggani jayri fijirde. Ɓe pooɗi Gayus e Aristarkus ɓe Maseduwaan, yaaduɓe e Pol.</verse>
				<verse number="30">Pol yiɗii naatugo hakkune jama'aare, amma goonɗinɓe haɗii mo ɗum.</verse>
				<verse number="31">Non bo woɓɓe der hooreeɓe leydi Asiya, beldiiɓe makko, lili o batee to o naatu e jayri fijirde nen.</verse>
				<verse number="32">Der ɗon woɓɓe e bata kaa ɗo, woɓɓe kaa to, gam jiɓe waɗii faa ɗuuɓɓe annaa ko hawriti ɗum.</verse>
				<verse number="33">Woɓɓe der jama'aare fillanii gorko bi'eteeɗo Aleksandire mo *Yahuduuɓe woni e yeeƴa yeeso. Aleksandire ɓanti junŋo mum gam faamina ɓe haala kan.</verse>
				<verse number="34">Amma no ɓe anniti o Yahuduujo nun, ɓe fu ɓee boola, faa ko waɗata janɗe ɗiɗi, ɓee bi'a: «Artemis Efesunkeeɓe laati nun mawɗo!»</verse>
				<verse number="35">Den binnoowo mo siire nen deƴƴitini jama'aare, wi'i: «Onon Efesunkeeɓe, moy woni mo annaa siire Efesu nun woni deenoore saafirde Artemis mawɗo, kanko e foto makko janoyɗo diga kammu?</verse>
				<verse number="36">Goɗɗo waawataa ko yeddi ɗum, gam majjum pukkinee hakkillooji mooɗon to on gaɗee huune fu e yawɗella.</verse>
				<verse number="37">Worɓe ɓe gadduɗon ɓen, ɓe bujjay goɗɗum e saafirde meeɗen, ɓe jennay bo tooruure men.</verse>
				<verse number="38">To Demetiriyus e gollooɓe wonduɓe e muuɗum e woodi ko ɓe jiɗi gaccoraago goɗɗo, nyalaane kiita e hiitotooɓe na'on. Ɓe noddontira kiita.</verse>
				<verse number="39">Amma to oon goodi gokka, moƴƴinee ka der hawriine mawɓe genni.</verse>
				<verse number="40">Ɓe baawan weefaago en e ko waɗi hanne, gam fitina gaɗuka ɗo walaa daliila.»</verse>
				<verse number="41">Ɓaawo haalaaji ɗin, o sankiti jama'aare.</verse>
			</chapter>
			<chapter number="20">
				<verse number="1">No fitina kan deƴƴi, Pol hawriti goonɗinɓe, semmiɗini ɓe. Ɓaawo mum, o waynii ɓe, o dilli Maseduwaan.</verse>
				<verse number="2">O falti e leydi nin, oo semmiɗina goonɗinɓe e haalaaji ɗuuɗɗi. Ɓaawo mum o yottoy Yunaniya.</verse>
				<verse number="3">O waɗi ton lebbi tati. Wakkati o yiɗi naatugo laana diyam o yaha Siriya, den *Yahuduuɓe dawri ɓe jammoo mo ɓe bara, go o resi o wittira laawol Maseduwaan.</verse>
				<verse number="4">Ɗottuɓe mo nani: Sopater, ɓii Pirrus Bereyankeejo, Aristarkus e Sekundus Tesalonikiiɓe, Gayus Derbenkeejo, Timote, e Tikikus e Torofimus Asiyankeeɓe.</verse>
				<verse number="5">Ɓe ardii men, ɓe keɗoyii men Torowas.</verse>
				<verse number="6">Menen, men naati laana diga Filippi ɓaawo juulɗe peen ko ƴuufinaaka. Ɓaawo balɗe joy men tawoy ɓe Torowas, men gaɗi ton balɗe jeeɗiɗi.</verse>
				<verse number="7">Nyaanne alal, tawii emen kawritii gam men nyaama kirtaari, Pol e waajoo himɓe, gam oo yiɗi yawtugo fini mum. O tokki oo waajoo faa caka jemma.</verse>
				<verse number="8">Fitillaaji ɗuuɗɗi e wonnoo der suudu dowrowol ŋol men kawriti e muuɗum.</verse>
				<verse number="9">No Pol juutinta waaju muuɗum, ko oo ŋoŋa. No o ɗaani ɗoyŋol lugguŋol, O ɗaggitoy diga dow suudu tataɓol. No ɓe etti mo, ɓe tawi o maayii.</verse>
				<verse number="10">Amma Pol jippii, takkii mo, etti mo e juuɗe muuɗum, wi'i: «To on bullee! Yonki makko na'on!»</verse>
				<verse number="11">Den o eencitii, o ŋappiti peen, o ƴakki. Ɓaawo mum, o tokki haala makko faa fajiri den o yawti.</verse>
				<verse number="12">Suka gojankeejo on hooraa e wuuri. Ɗum laatanii ɓe belɗum ɓerne ko mawni.</verse>
				<verse number="13">Menen, men ardii, men naati laana diyam men jahi Assos. Ɗon nun men koccata Pol, gam o yiɗiino yahirgo ton e koyɗe.</verse>
				<verse number="14">No o hewtoy men Assos, men naanni mo, men poonnanii Mitilene.</verse>
				<verse number="15">Men ummii diga ɗon e laana, men jottoyii fini mum yeeso dunne Kiyos. Finti mum men jottii Samos, balɗe mum tatawre men jottii Miletus.</verse>
				<verse number="16">Gam Pol haɓɓii niiya yawtugo Efesu, gam o yiɗaa neeɓugo e leydi Asiya, oo haaɓi yottaago *Urusaliima nyaanne Pantekosta, to ɗum waɗoto.</verse>
				<verse number="17">No Pol wonnoo Miletus, o noddini *dottiiɓe eklesiya Efesu.</verse>
				<verse number="18">No ɓe gari, o wi'i ɓe: «Oon anni no gontirmi e mooɗon diga nyalaane koyŋal am arti naatugo e leydi Asiya faa hanne.</verse>
				<verse number="19">Mi gollanake Joomiraawo e leesingo hoore e gonɗi ɗuuɗɗi, caka tooraaji e jammaaji bonɗi ɗi *Yahuduuɓe soomaanimmi.</verse>
				<verse number="20">Oon anni no baajotoomi on, mi suuɗay on huune fu ko nafata on, mi janŋinii on hakkune himɓe, e der wurooji mooɗon.</verse>
				<verse number="21">Mi seedinii Yahuduuɓe e ɓe lenyi janani fu, ɓe tuubana Alla, ɓe goonɗina Joomiraawo meeɗen Yeesu Almasiihu.</verse>
				<verse number="22">Nani *Ruuhu Ceniiɗo e doolammi, go mii yaha *Urusaliima hande no Ruuhu Ceniiɗo wi'immi, mi annaa ko heɓatammi ton,</verse>
				<verse number="23">huune gootum tan annumi: Ruuhu Ceniiɗo e laaɓinanammi der ci'e fu e wi'a callalluuji e tooraaji e heɗii am.</verse>
				<verse number="24">Amma mi daaray yonki am hande kii laatanii am tedduki, mi heɓa ni yottinoygo e welwelo golle ɗe Yeesu Joomiraawo halfinimmi, kanje woni waajaago *linjiila ka moƴƴere Alla.</verse>
				<verse number="25">Jooni, mii anni on on fu, on ji'ataa am kade, onon ɓe gondunoomi e mum mii waajoo on haala *Laamaare Alla.</verse>
				<verse number="26">Kan waɗi mii seedina on hanne: To goɗɗo mooɗon halkii, gacce am bane.</verse>
				<verse number="27">Gam mi waajake on anniyaaji Alla fu, mi suuɗay on goɗɗum.</verse>
				<verse number="28">Kakkilanee ko'e mooɗon, kakkilonon hoggo ŋo *Ruuhu Ceniiɗo yowani on, laatoɗon durooɓe eklesiya Alla ŋa o heɓiri e ƴiiƴam makko.</verse>
				<verse number="29">Mii anni ɓaawo am caafaali bonɗi naatan hakkune mooɗon, ɗi accataa hoggo.</verse>
				<verse number="30">Diga der mooɗon nun woɓɓe ummoto e bata haalaaji fewreeji gam fooɗa goonɗinɓe, tokka ɓaawo mum.</verse>
				<verse number="31">Gam majjum, kakkilanee ko'e mooɗon, ciwtoron, ɗum waɗii duuɓi tati, jemma e nyalooma, mi accay seedingo moy mooɗon fu e gonɗi.</verse>
				<verse number="32">«Jooni, mi halfinii on e juuɗe Alla, mi halfinii on e der haala moƴƴere makko baawoowa mawningo on, hokka on geɗu, caka cuɓaaɓe makko fu.</verse>
				<verse number="33">Daɗey mi suunaaka ceede goɗɗo naa bo kanŋeeri mum naa bo gineeji mum.</verse>
				<verse number="34">Onon e ko'e mooɗon, oon anni juuɗe am ɗee ɗo nyaannirmi hoore am e goondaaɓe am.</verse>
				<verse number="35">Mi hollii on der huune fu e haani golloɗon no wooɗi gam keɓon balliton tampuɓe. Ciwtoron haala Yeesu Joomiraawo ka o bati e hoore makko, o wi'i: “Hokkugo e ɓuri barke dow jaɓugo”.»</verse>
				<verse number="36">No Pol batidi kaa ɗon fu, o diccii o du'odii e maɓɓe.</verse>
				<verse number="37">Ɓe fu ɓe bulli bojji mawɗi, ɓe jogii daane Pol, ɓe mammilii mo.</verse>
				<verse number="38">Ko ɓuri biisugo ɓerɗe maɓɓe nun gam o wi'i ɓe ji'ataa mo kade. Ɓaawo mum ɓe ɗotti mo faa to laana diyam.</verse>
			</chapter>
			<chapter number="21">
				<verse number="1">No men ceenniri e maɓɓe, men naati laana diyam, men jahi Kos. Fini mum, men jottii dunne Rodos, men ƴiwi ɗon, men jahi Patara.</verse>
				<verse number="2">Men keɓi laana diyam jahoowa Finikiya, men naati ŋa, men jawti.</verse>
				<verse number="3">No men kolliri Kipurus men acci ni nano amen, go men poonnanii Siriya, men darii Tirus. Ɗon nun laana kan jippini dolle mum.</verse>
				<verse number="4">Men tawi ɗon goonɗinɓe, go men gaɗi ɗon balɗe jeeɗiɗi. Goonɗinɓe ɓen bati Pol e *Ruuhu Ceniiɗo to yahu *Urusaliima.</verse>
				<verse number="5">Ɓaawo balɗe jeeɗiɗi ɗen, men jawti. Ɓe fu ɓe ɗotti men faa men burti siire, kamɓe e rewɓe e sukaaɓe. Men diccii fonŋo maayo, men du'ii.</verse>
				<verse number="6">No men baynontiri, menen, men naati laana diyam, kamɓe bo ɓe kooti.</verse>
				<verse number="7">Go men keennyita yaadu amen, men naati laana diyam diga Tirus, men jahi Potolemayis. Men kiinni banniraaɓe, men baali nyalaane woore.</verse>
				<verse number="8">Fini mum, men nanŋi laawol men jottoy Kaysariya, men naati suudu Filippu baajotooɗo *linjiila, gooto der jeeɗiɗo suɓaaɓe *Urusaliima, men beerani mo.</verse>
				<verse number="9">Neɗɗo on e woodi gati naay ɗi annaa worɓe, ɗii gaɗa annabaaku.</verse>
				<verse number="10">No men gaɗi ɗon balɗe, Annabiijo bi'eteeɗo Agabus ƴiwi Yahudiya.</verse>
				<verse number="11">No o wari to amen, o hocci ɓelɓelol Pol, o haɓɓi koyɗe e juuɗe mum, o wi'i: «*Ruuhu Ceniiɗo wi'i: ‟*Yahuduuɓe wonɓe Urusaliima haɓɓan jom ɓelɓelol ŋol, wattan ɗum e juuɗe heeferɓe.”»</verse>
				<verse number="12">No men nani ɗum, menen e wonɓe ɗon fu, men eeli Pol to o yahu Urusaliima.</verse>
				<verse number="13">Pol toontii, wi'i: «Koni bullanton am, oon tampinammi? Min, mi siriyake, hinaa haɓɓeego tan, amma mi maaya *Urusaliima gam inne Yeesu Joomiraawo.»</verse>
				<verse number="14">No o salii ka amen, men acci mo, men bi'i: «Ko Joomiraawo yiɗi laatoo.»</verse>
				<verse number="15">Ɓaawo balɗe ɗen, men ciriyii, men jahi Urusaliima.</verse>
				<verse number="16">Woɓɓe der goonɗinɓe ɓe Kaysariya yaadi e amen, yaari men wuro gorko bi'eteeɗo Manason, mo Kipurus, goonɗinɗo diga ko ɓooyi ciriyiiɗo weernugo men.</verse>
				<verse number="17">No men jottii *Urusaliima, banniraaɓe jaɓɓorii men e welwelo.</verse>
				<verse number="18">Fini mum men jaadi e Pol to Yaakuuba. *Dottiiɓe eklesiya fu e tawanoo ton.</verse>
				<verse number="19">Ɓaawo o sanni ɓe, o bati ɓe huune fu ko Alla waɗani ɓe lenyi janani diga e golle makko.</verse>
				<verse number="20">No ɓe nani ɗum, ɓe maanti Alla. Ɓe bi'i Pol: «Banniraawo, a yi'ii *Yahuduuɓe ujuneeje ɗuuɗɗe goonɗini, ɓe fu ɓee tinnii tokkugo tawreeta Muusa.</verse>
				<verse number="21">Ɓe bataama a na'on janŋina Yahuduuɓe wonɓe hakkune lenyi janani ɓe joofa tawreeta Muusa, bi'uɗaa to ɓe juulnu sukaaɓe maɓɓe, to ɓe tokku tawaaŋal bo.</verse>
				<verse number="22">Jooni noy gaɗeten? Gam ɓe nanan e gooŋa a warii.</verse>
				<verse number="23">Waɗu ko men bi'etee. Emen goodii ɗo worɓe nayo haɓɓanɓe Alla alkawal.</verse>
				<verse number="24">Hawtu e maɓɓe, cenidoɗaa e maɓɓe, den joɓaa ko haani ɓe joɓa, gam ɓe pemmoo. To a waɗii ɗum himɓe ɓen fu annan ka batanteɗaa fu, gooŋa bane, ɓe annitan bo an e hoore maa, aa tokki tawreeta Muusa.</verse>
				<verse number="25">Goonɗinɓe ɓe lenyi janani kan, men dawrii men binnani ɓe to ɓe ƴakku tew kiisanaaɗum tooruuje, to ɓe nyaamu ƴiiƴam, to ɓe ƴakku ko saaɗi, ɓe acca bo teele centiniiɗe.»</verse>
				<verse number="26">Pol yaadi e worɓe ɓen. Fini mum o senodii e maɓɓe. O naati suudu Alla, o bati *Limaamiiɓe nyalaane de senuki ko'e maɓɓe heennyata e nyalaane ne moy maɓɓe fu waɗantee sadaka.</verse>
				<verse number="27">No balɗe jeeɗiɗi ɗen faanii hebbugo, *Yahuduuɓe ɓe leydi Asiya yi'i Pol der suudu Alla, ɓe ummini himɓe fu, ɓe nanŋi mo.</verse>
				<verse number="28">Ɓee boola: «Isira'iilaaɓe, paabee men! Gorko oo ɗo nun janŋinta himɓe nokku fu ko luudontiri e himɓe amen e tawreeta Muusa e suudu Alla, ko ɓuri du, o naanni heeferɓe der suudu ŋol, o soɓini nokkuure ceniine!»</verse>
				<verse number="29">Ko acci ɓe bi'i ka walaa maa gam ɓe ji'iino Torofimus Efesunkeejo e wondi e Pol der siire, go ɓe miili Pol naannu mo nun der suudu Alla.</verse>
				<verse number="30">Siire nen fu laawontirii, himɓe e wurtoo nokku fu. Ɓe nanŋi Pol, ɓe pooɗi ɗum ɓe burtini e suudu Alla, ɓe maɓɓi dammuɗe law.</verse>
				<verse number="31">No ɓe jiɗi ɓe bara mo, habaru mum yottii hooreejo soogeeji, o bataa *Urusaliima fu na'on laawontira.</verse>
				<verse number="32">Ɗon maa ɗon, o hocci soogeeji e mawɓe mum, o tinnii e doggudu. No himɓe yi'i mo e soogeeji, ɓe acci fiyugo Pol.</verse>
				<verse number="33">O ɓattii mo, o nanŋi mo o wi'i o haɓɓiree callalluuji ɗiɗi, o ƴami ɓe kanko woni moy, ume o waɗi.</verse>
				<verse number="34">Der jama'aare nen, woɓɓe e woola kaa ɗo, woɓɓe kaa to. No o waaway ko nani deydey kaye nun, gam hannaare, o waɗi o yaaree far suudu soogeeji.</verse>
				<verse number="35">No Pol yottii eencirde suudu ŋol, soogeeji hocci mo dow sabbu cattal jama'aare,</verse>
				<verse number="36">gam himɓe ɗuuɓɓe e tokki mo e wi'a: «Baree mo!»</verse>
				<verse number="37">No ɓe naannata mo e suudu soogeeji, Pol wi'i hooreejo on: «Mi waawan ko baddi e maa na?» O wi'i mo: «Aa nana yunaninkeere?</verse>
				<verse number="38">An bane Misirankeejo umminnooɗo fitina ɓooyay, yaari fasotooɓe ujune nayo der haro na?»</verse>
				<verse number="39">Pol toontii, wi'i: «Min, mi *Yahuduujo nun, mo Tarsus der leydi Silisiya, e siire annanaane. Mii ƴamee kokkaa am laawol mi badda e himɓe.»</verse>
				<verse number="40">O nootanii mo. Pol darii dow eencirde, ɓanti junŋo. No ɓe deƴƴi, o bati e Iburaninkeere, o wi'i:</verse>
			</chapter>
			<chapter number="22">
				<verse number="1">«Banniraaɓe, e baabiraaɓe, kettinee ka batanmi on mi teetira hoore am.»</verse>
				<verse number="2">No ɓe nani oo badda ɓe e Iburaninkeere, ɓe jeewi so. O wi'i:</verse>
				<verse number="3">«Mi *Yahuduujo nun, mi dimaaɗo Tarsus der leydi Silisiya. Amma der siire *Urusaliima ɗo nun mawnumi. Gamaliyel janŋinimmi sariya kaakiraaɓe meeɗen faa laaɓi. Mii wooduno tinnaare gam Alla hande no on fu laatiɗon hanne.</verse>
				<verse number="4">Mi toorii tokkuɓe Laawol ŋol ɗo, faa woɓɓe maayi. Mi nanŋii worɓe e rewɓe, maɓɓumi ɓe e kasu.</verse>
				<verse number="5">Hooreejo *Limaamiiɓe e *dottiiɓe Yahuduuɓe fu e seedanoo am ɗum. Diga e maɓɓe keɓumi ɗereeji ɗi ɓe binnani banniraaɓe wonɓe Damas, go jahumi, mi haɓɓaa wonɓe ton, mi wadda ɓe Urusaliima gam ɓe kiitee.»</verse>
				<verse number="6">«No jahanmi faa paaniimi Damas, caka nyalooma, ɗon nun jayŋol manŋol ƴiwi dow kammu, yaayni, filtitii am.</verse>
				<verse number="7">Den janumi e leydi, go nanumi daane gom e wi'ammi: “Sol, Sol, ko waɗi aa toorammi?”</verse>
				<verse number="8">Toontiimi, bi'umi: “An nun moy Joomiraawo?” O wi'immi: “Min woni, Yeesu Nasaratuujo mo toorataa.”</verse>
				<verse number="9">Wonduɓe e am yi'ii jayŋol, amma ɓe paamay daane baddanɗo am.</verse>
				<verse number="10">Den, bi'umi: “Joomiraawo, ko gaɗanmi?” Joomiraawo wi'immi: “Umma, yahu Damas, ton nun bateteɗaa ko desanaɗaa gaɗaa fu.”</verse>
				<verse number="11">Semme jayŋol acci mi yi'ay, wonduɓe e am nun jogii am e junŋo faa Damas.</verse>
				<verse number="12">Gorko gom bi'eteeɗo Ananiyas, gorko kulɗo Alla, tokkuɗo tawreeta Muusa, mo *Yahuduuɓe Damas fu batanta geeta,</verse>
				<verse number="13">wari, darii yeeso am, wi'immi: “Sol, banniraawo, wuntu!” Ɗon maa ɗon bumtumi, daaru moo mi.</verse>
				<verse number="14">O wi'i: “Alla kaakiraaɓe meeɗen suɓi maa gam annaa ko o yiɗi, ji'aa Poonnitiiɗo, nanaa haala makko.</verse>
				<verse number="15">Gam an seedantoo mo yeeso himɓe fu ko ji'uɗaa e ko nanuɗaa.</verse>
				<verse number="16">Jooni, ko keɗiɗaa? Umma, gaɗaneɗaa *batisi, laaɓineɗaa diga hakkeeji maa diga e noddugo inne Joomiraawo.”</verse>
				<verse number="17">No bittumi *Urusaliima, mii du'oo der suudu Alla, Alla hollimmi ko haaynii,</verse>
				<verse number="18">ji'umi Joomiraawo, o wi'immi: Yawɗa, wurta law Urusaliima, gam ɓe jaɓataa seedaaku mo ceedantoɗaa am.</verse>
				<verse number="19">Bi'umi: Joomiraawo, ɓee anni mii maɓɓannoo, mii fiyannoɗo bo goonɗinɓe maa der baajorɗe fu.</verse>
				<verse number="20">Ko Etiyen, ceedantooɗo maa waretenoo, mi na'onno ɗon, e welimmi bo, min reenunoo gineeji waruɓe mo.”</verse>
				<verse number="21">O wi'immi: ‟Yahu, mi lilee to woɗɗi, to ɓe lenyi janani.”»</verse>
				<verse number="22">Ɓe kettinanii mo faa o yottii dow haala kaa ɗon. Den ɓe bati dow dow, ɓe bi'i: «Kalkee iri neɗɗo oo ɗo! Haanay o wuura!»</verse>
				<verse number="23">Ɓee kuuɓa, ɓee paɗɗa kaddule maɓɓe dow, ɓee ummina sollaaje dow.</verse>
				<verse number="24">Gam majjum hooreejo soogeeji hokki laawol Pol yaaree der suudu, o fiyee faa o bata gooŋa, gam ɓe anna ko waɗi jama'aare e huuɓa mo nunnun.</verse>
				<verse number="25">No ɓe kaɓɓi mo ɓee piya mo, o wi'i mawɗo gonɗo ɗon: «Oon goodi laawol piyon Romankeejo tawe o hiitaaka na?»</verse>
				<verse number="26">No mawɗo on nani ka, batoy hooreejo konu, wi'i: «Aa anni ko gaɗataa ɗon? Gorko on Romankeejo nun!»</verse>
				<verse number="27">Den hooreejo konu yahi to Pol, ƴami mo, wi'i: «Batam, a Romankeejo nun e gooŋa na?» O toontii, o wi'i: «Ee, nunnun.»</verse>
				<verse number="28">Hooreejo on wi'i: «Min, ceede ɗuuɗɗe joɓumi go keɓumi romankaaku.» Pol wi'i mo: «Min, nun nun dimiraami.»</verse>
				<verse number="29">Ɗon maa ɗon yiɗunooɓe fiyugo mo, wurti. Hooreejo huli, gam o nanii Pol laati nun Romankeejo, o haɓɓiino ɗum bo.</verse>
				<verse number="30">Fini mum, no o yiɗunoo annugo deydey ko *Yahuduuɓe gaccantoo Pol, o firti mo, o noddini hooreeɓe *Limaamiiɓe e *dawrooɓe fu, ɓe kawritoo. Den o waddi Pol, o darni ɗum yeeso maɓɓe.</verse>
			</chapter>
			<chapter number="23">
				<verse number="1">Pol daari *dawrooɓe ɓen, wi'i: «Banniraaɓe, e ɓerne laaɓune nun tokkirmi Alla faa yottaago hanne.»</verse>
				<verse number="2">Hooreejo *Limaamiiɓe, bi'eteeɗo Ananiyas hokki dariiɓe takkol Pol laawol ɓe piya mo e hunnuko.</verse>
				<verse number="3">Den, Pol wi'i mo: «Alla fiyete, an bombooru rawninaaŋol! Aa jooɗii gam kiitanoɗaa am e tawreeta Muusa go aa ƴartoo sariya kan, aa wi'a mi fiyee!»</verse>
				<verse number="4">Darinooɓe ɗon wi'i: «Hooreejo *Limaamiiɓe Alla nun jennataa?»</verse>
				<verse number="5">Pol toontii, wi'i: «Banniraaɓe, mi annaa hooreejo Limaamiiɓe nun, gam mii anni e winnaa: “Taa huna hooreejo lenyol maa !”»</verse>
				<verse number="6">Pol e annunoo woɓɓe e *dawrooɓe laati nun *Sadukiiɓe, woɓɓe bo *Farisaaɓe, o bati e semme, o wi'i: Banniraaɓe, min mi Farisaajo nun, ɓii Farisaajo. Gam mii woodi tammuwe dow pintol maayɓe waɗi ko mii hiitanee.</verse>
				<verse number="7">No o bati ka, Farisaaɓe e Sadukiiɓe nanŋontiri jeddi, kawtal ŋal seenniri ɗiɗi.</verse>
				<verse number="8">Gam Sadukiiɓe e wi'a pintol walaa, malaykaaɓe walaa, ruuhuuji walaa, amma Farisaaɓe e goonɗini ɗum ɗum fu.</verse>
				<verse number="9">Woolo manŋo ummii darii. *Moodiɓɓe tawreeta woɓɓe der waalde Farisaaɓe ummii e yeddontira e semme, e wi'a: Walaa fu ko boni ko men ji'i e gorko oo. Waɗoto ruuhu nun naa bo malaykaajo baddi mo!</verse>
				<verse number="10">Jeddi ɗii mawni puy faa hooreejo soogeeji huli to Pol serkitee. Kan waɗi o hokki laawol soogeeji wara der hawriine nen, teeta Pol e juuɗe himɓe, hoora mo wuro maɓɓe.</verse>
				<verse number="11">Jemma muuɗum, Joomiraawo darii yeeso Pol, wi'i mo: Taa hulu! No ceedanoriɗaa am der *Urusaliima, nunnun bo ceedanortoɗaa am der Roma.»</verse>
				<verse number="12">No weeti, *Yahuduuɓe baddi e cuuɗiiɗum, hunii nyaamataa, jarataa sey to ɓe barii Pol.</verse>
				<verse number="13">Badduɓe ka ɓuran worɓe lasoy ɗiɗo.</verse>
				<verse number="14">Ɓe jahi to hooreeɓe *Limaamiiɓe e *dottiiɓe, ɓe bi'i: «Men kunake men mettataa goɗɗum sey to men barii Pol.</verse>
				<verse number="15">Jooni, onon e *dawrooɓe, bi'ee hooreejo soogeeji waddana on Pol, bi'on mo on jiɗu nun daaritaago haala makko. Menen emen ciriyii warugo mo diga o yottaaki.»</verse>
				<verse number="16">Baaɗiraawo Pol nani haala pitti ɗe o falantee, yahi wuro soogeeji, naati, bati ka Pol.</verse>
				<verse number="17">Pol noddi gooto der mawɓe soogeeji, wi'i mo: «Yaaru suka gorko oo ɗo to hooreejo, gam oo woodi ka o yiɗi batugo.»</verse>
				<verse number="18">Mawɗo soogeeji yaari mo to hooreejo, wi'i mo: «Nanŋaaɗo bi'eteeɗo Pol noddimmi, ƴamimmi mi wadda gojankeejo oo ɗo to maa, gam oo woodi ka o yiɗi batugo maa.»</verse>
				<verse number="19">Hooreejo nanŋi junŋo makko, yaari mo sera, wi'i: Kaye gooduɗaa bataa am?»</verse>
				<verse number="20">O wi'i mo: *Yahuduuɓe baddi, gam waɗa gaddanaa ɓe Pol jaaŋo yeeso *dawrooɓe, ɓe gaɗa hande ɓe jiɗu nun daaritaago haala makko.</verse>
				<verse number="21">Taa nootana ɓe! Gam ko ɓuri worɓe lasoy ɗiɗo na'on fukkanii mo laawol, ɓe kunii ɓe nyaamataa, ɓe jarataa to ɓe baray mo. Ɓe na'on siriyii, an ɓe kettinanii.»</verse>
				<verse number="22">Hooreejo wi'i suka gorko on: «Taa batu goɗɗo naa a wujjanii am ka.» Den o acci mo o yawti.</verse>
				<verse number="23">Den o noddi mawɓe soogeeji makko ɗiɗo, o wi'i ɓe: Kawritee soogeeji keme ɗiɗo e waɗɗiiɓe pucci lasoy tato e sappo, e jogiiɓe labbe keme ɗiɗo. On fu, ciriyee jahon Kaysariya janɗe jeenay jemma.</verse>
				<verse number="24">Kirkinee pucci, jaaron Pol jam to Felikus, gomnaajo.</verse>
				<verse number="25">Hooreejo winnii ɗerewol, o wi'i:</verse>
				<verse number="26">Min, Kalawdiyus Lisiyas, mii sannee, an Felikus, gomnaajo tedduɗo.</verse>
				<verse number="27">Gorko mo lildu maa mi oo, *Yahuduuɓe nanŋi mo, yiɗi warugo mo. No nanumi o Romankeejo nun, jaadumi e soogeeji, teetu moo mi.</verse>
				<verse number="28">No jiɗumi faamugo ko ɓe gaccantoo mo, gaddumoomi yeeso *dawrooɓe maɓɓe.</verse>
				<verse number="29">Tawumi dow jeddi sariya maɓɓe tan ɓe gaccotoo mo, amma ko o gaccaa e muuɗum, waawataa ko waddani mo wareego naa bo maɓɓeego.</verse>
				<verse number="30">Ɓaawo mum, gattanaami der nowru no Yahuduuɓe dawrii wara mo. Kan waɗi ko lildu maa mi mo law, bi'umi gaccotooɓe mo yaha to maa.</verse>
				<verse number="31">Soogeeji waɗi ko wi'aa, hocci Pol jemma, yaari mo siire Antipateris.</verse>
				<verse number="32">Fini mum, soogeeji jahirannooɗi e koyɗe wittii wuro, acci waɗɗiiɓe pucci yottinaa Pol.</verse>
				<verse number="33">No ɓe jottii Kaysariya, ɓe kokki gomnaajo ɗerewol, ɓe kolli mo Pol.</verse>
				<verse number="34">No gomnaajo janŋi ɗerewol, ƴami toy o jeyaa. No o nani Silisiya Pol jeyaa,</verse>
				<verse number="35">o wi'i mo: «To gaccotooɓe maa warii, mi nanan haala maa.» O wi'i o reenee der laamorde *Eroodu.</verse>
			</chapter>
			<chapter number="24">
				<verse number="1">Balɗe joy ɓaawo muuɗum, Ananiyas, hooreejo *Limaamiiɓe, yottii Kaysariya e dottiiɓe woɓɓe, kanko e kiitotooɗo annuɗo sariya Romankeeɓe bi'eteeɗo Tertullus. Ɓee kolla laamiiɗo gacce Pol.</verse>
				<verse number="2">No Pol noddaa, Tertullus yanti takkugo mo gacce e wi'a: «An Felikus, gomnaajo tedduɗo, laamaare maa waddanii men jam mawɗo, jiiki maaɗa waylitii lenyol men sanne.</verse>
				<verse number="3">Ɗum fu gam maa men keɓiri ɗum, toy fu e wakkati fu men jaɓii ɗum, men jettii maa bo sanne.</verse>
				<verse number="4">Mi yiɗaa mi jogitee puy, amma mii eelee gam moƴƴere maa, kettinanoɗaa men seɗɗa.</verse>
				<verse number="5">Men ji'ii gorko oo kalluɗo nun sanne, oo wadda fitina hakkune *Yahuduuɓe wonɓe e duuniyaaru nuu fu. O laati nun hooreejo diina Nasaratuuɓe.</verse>
				<verse number="6">O daartii du soɓingo suudu Alla, ɗon nun men nanŋi mo. [Men jiɗi hiitaago mo e sariya amen,</verse>
				<verse number="7">amma Lisiyas hooreejo soogeeji teeti mo e juuɗe amen e semme,</verse>
				<verse number="8">go o wi'i gaccotooɓe mo wara yeeso maa.] An e hoore maa, ƴamu mo, a faaman ko men gaccortoo mo fu gooŋa nun.»</verse>
				<verse number="9">*Yahuduuɓe e tabbitina ka, e wi'a nunnun ɗum laatii.</verse>
				<verse number="10">No gomnaajo hokki Pol haala, o toontii o wi'i: «Mii anni waɗii duuɓi aa hiitanoo lenyol ŋol. Gam majjum e hoolaare mawne batiranmi mi teetira hoore am.</verse>
				<verse number="11">Ɓuraa balɗe sappo e ɗiɗi ko garmi* Urusaliima mi sujidana Alla. To a ƴamii, a tawan nun ɗum laati.</verse>
				<verse number="12">Ɓe taway am mii yeddontira e goɗɗo naa bo mii ummina jama'aare der suudu Alla, naa der baajorɗe, naa bo nokkuure gom der siire.</verse>
				<verse number="13">Ɓe baawataa ko tabbitini ko ɓe gaccortoo am jooni.</verse>
				<verse number="14">Amma, mi nootake yeeso maa mii sujidana Alla baabiraaɓe amen der laawol ŋol ɓe bi'ata diina fewreha. Mii goonɗini ko winnaa der sariya fu e ko winnaa der dewte annabiiɓe fu.</verse>
				<verse number="15">Mii hoolii Alla mo ɓe kooli kamɓe bo, fintinan foonnitiiɓe e ɓe foonnitaaki fu diga maayɓe.</verse>
				<verse number="16">Kan waɗi mii tinnii heɓa mii woodi ɓerne laaɓune nyalaane fu yeeso Alla e yeeso himɓe.</verse>
				<verse number="17">Ɓaawo duuɓi ɗuuɗɗi gartumi gam mi waddana himɓe am dokkal, mi waɗa sadakaaji.</verse>
				<verse number="18">Der majjum ɓe tawimmi der suudu Alla ɓaawo mi senaama, mi naatay e jama'aare, mi naatay e woolo.</verse>
				<verse number="19">Amma *Yahuduuɓe ɓe leydi Asiya wonnooɓe ɗon, kamɓe haanunoo wara gaccoo am yeeso maa, to ɓee goodi ko ɓe gaccortoo am.</verse>
				<verse number="20">Naa bo ɓe bata gacce ɗe gaɗumi no dariimi yeeso *dawrooɓe,</verse>
				<verse number="21">to hinaa haala goota ka haalumi e daane towne no dariimi caka maɓɓe, bi'umi: “Gam pintol maayɓe kiitotoɗon am hanne!”»</verse>
				<verse number="22">Tawii Felikus e annuno e laaɓuɗum haala laawol goonɗinɓe, kan waɗi o bati ɓe o wi'i: «To Lisiyas hooreejo konu warii, mi daaran haala mon.»</verse>
				<verse number="23">O hokki laawol mawɗo soogeeji reena Pol, o hoynana mo, to o haɗu himɓe makko wara nafa mo.</verse>
				<verse number="24">Ɓaawo balɗe seɗɗa Felikus waridi e debbo muuɗum *Yahuduujo bi'eteeɗo Durusilla. O lili Pol waddee, o hettinanii mo oo batana haala goonɗinki dow Yeesu *Almasiihu.</verse>
				<verse number="25">Amma no Pol yanti e batana haala foonnitaare e nantaare, e haala kiita garoowa, Felikus huli, wi'i: Yawtu taw! To mi heɓii jayri fu mi nodditinte.</verse>
				<verse number="26">O miilii Pol hokkan mo ceede. Kan waɗi oo nodda ɗum oo nodditoo, ɓe badda.</verse>
				<verse number="27">Ɓaawo duuɓi ɗiɗi, Porkiyus Festus wattiri Felikus, o laamii. Felikus e yiɗuno waɗugo ko waddanta ɗum moƴƴere *Yahuduuɓe, acci Pol der kasu.</verse>
			</chapter>
			<chapter number="25">
				<verse number="1">No Festus yottii der leydi, ɓaawo balɗe tati, o ummii diga Kaysariya, o yahi *Urusaliima.</verse>
				<verse number="2">Ɗon nun, hooreeɓe *Limaamiiɓe e mawɓe *Yahuduuɓe wari to makko gaccii Pol, ɓe eeli mo o waɗana ɓe moƴƴere,</verse>
				<verse number="3">Pol wittinee Urusaliima. Ɓe desu nun ɓe bara mo e laawol.</verse>
				<verse number="4">Festus toontii ɓe wi'i: «Pol e maɓɓii der Kaysariya, kanko e hoore makko bo o neeɓataa go o witta ton.»</verse>
				<verse number="5">O wi'i: «Mawɓe mooɗon wara men jaada Kaysariya, ɓe gaccoo gorko on to o waɗii ko wooɗaa.»</verse>
				<verse number="6">Festus waɗay e maɓɓe ko ɓuri balɗe jeetati naa sappo, ɓaawo mum o witti Kaysariya. Fini mum, o jooɗoy faadaare, o ƴami Pol waddee.</verse>
				<verse number="7">No Pol yottii, *Yahuduuɓe ƴiwɓe *Urusaliima tummi ɗum e takka ɗum gacce bonɗe ɗuuɗɗe ɗe ɓe baawataa tabbitingo.</verse>
				<verse number="8">Pol bati ka mum, wi'i: «Mi woofanay sariya Yahuduuɓe, naa bo suudu Alla naa bo laamiiɗo Roma.»</verse>
				<verse number="9">No Festus e yiɗi welnugo ɓerne *Yahuduuɓe, o ƴami Pol, o wi'i: «Aa yiɗi jahaa *Urusaliima kiitaneɗaa ton yeeso am na?»</verse>
				<verse number="10">Pol wi'i: «Aawo, hiitorde laamiiɗo Roma gonumi, ɗo kaanumi hiitaneego. Mi woofanay Yahuduuɓe hande no an e hoore maa annirɗaa ɗum e gooŋa.</verse>
				<verse number="11">To tawii min woodi gacce, to mi waɗii ko foti maayde, mi salataako wareego. Amma ko ɓe gaccortoo am to gooŋa bane, goɗɗo waawataa ko watti am e juuɗe maɓɓe. To laamiiɗo Roma nun sariya am yaaretee.»</verse>
				<verse number="12">Den no Festus baddi e himɓe muuɗum, o toontii, o wi'i: «To laamiiɗo Roma jiɗuɗaa sariya maa yaaree, a yahan to lammiiɗo Roma!»</verse>
				<verse number="13">Ɓaawo balɗe seɗɗa Agirippa, laamiiɗo, e Berenisi wari Kaysariya hiinnugo Festus.</verse>
				<verse number="14">No ɓe gaɗata ton balɗe, Festus bati laamiiɗo on haala Pol, wi'i: «Gorko gom na'on ɗo mo Felikus maɓɓi e kasu.</verse>
				<verse number="15">No jahumi *Urusaliima, hooreeɓe *Limaamiiɓe e *dottiiɓe *Yahuduuɓe batii am haala makko, eelimmi mi hiitanoo ɓe mo o waree.</verse>
				<verse number="16">Toontiimi ɓe: ‟Romankeeɓe woowaa hiitaago neɗɗo tawee o jooɗodaaki e gaccotooɓe mo, o bata ka makko.”</verse>
				<verse number="17">No ɓe garii ɗo, mi ɓooyinay ka. Fini mum jooɗiimi faadaare, ƴamumi gorko on waddee.</verse>
				<verse number="18">Gaccotooɓe mo no ummii bati ɓe gadday gacce ɗe miilunoomi.</verse>
				<verse number="19">Ɓe jeddontiran nun e makko dow haalaaji diina maɓɓe, e dow goɗɗo bi'eteeɗo Yeesu, maayuɗo, mo Pol wi'ata e wuuri.</verse>
				<verse number="20">Min bo mi heɓay no biɗitortoomi haala ka, go ƴamu moo mi to o noototo hiitaneego Urusaliima.</verse>
				<verse number="21">Amma o ƴamu nun haala makko wattee e juuɗe Kaysara laamiiɗo, kan waɗi bi'umi o reenee der kasu faa to mi heɓii lildugo mo to Kaysara.»</verse>
				<verse number="22">Agirippa wi'i Festus: «Mii yiɗi hettinanaago gorko on, min e hoore am.» Festus wi'i: «A hettinanto mo jaaŋo.»</verse>
				<verse number="23">Fini mum Agirippa e Berenisi wari e tedduŋal manŋal, naati der faadaare, kamɓe e hooreeɓe soogeeji e mawɓe siire. Festus hokki laawol Pol waddee.</verse>
				<verse number="24">Festus wi'i: «An Agirippa laamiiɗo e kawtal mooɗon, onon jooɗiiɓe! On ji'ii gorko oo ɗo. *Yahuduuɓe fu nun gaccotoo mo diga *Urusaliima faa ɗo, ɓee boola, ɓee bi'a haanaa oo wuuri.</verse>
				<verse number="25">Min e hoore am, tawumi o waɗay goɗɗum ko foti warugo mo. Amma kanko e hoore makko o ƴamii haala makko yaaree to Kaysara laamiiɗo, mi resii lildugo mo to Kaysara.</verse>
				<verse number="26">Mi annaa deydey ko binnanammi Kaysara dow makko. Kan waɗi darin moo mi yeeso mooɗon, yeeso maaɗa du an Agirippa laamiiɗo, gam to haala makko daaraama mi heɓa ka binnumi.</verse>
				<verse number="27">Gam ɗum foonnitanaaki am lildugo nanŋaaɗo den mi hollay laamiiɗo ko o nanŋanaa.»</verse>
			</chapter>
			<chapter number="26">
				<verse number="1">Agirippa wi'i Pol: «A hokkaama haala, batu ka maa.» Den, Pol ɓanti junŋo, bati, saloroo hoore mum, wi'i:</verse>
				<verse number="2">«Agirippa laamiiɗo, ɓerne am welii no yeeso maa calortoomi hoore am hanne dow ko *Yahuduuɓe gaccortoo am fu.</verse>
				<verse number="3">Gam aa anni e laaɓuɗum tawaaŋal Yahuduuɓe e jeddi maɓɓe fu. Gam majjum mii eelee, munyaa, kettinanoɗaa am.</verse>
				<verse number="4">«*Yahuduuɓe fu e anni goonki am diga gojankaaku am. Ɓee anni no gonirmi caka himɓe am e der *Urusaliima.</verse>
				<verse number="5">Ɓee annimmi diga fuɗɗoode, ɓe baawan ko seedii ɗum to ɓee jiɗi. Mi tokkuno nun laawol diina amen ɓurŋol tiiɗugo, ŋol *Farisaaɓe.</verse>
				<verse number="6">Jooni, mii hiitee gam mii woodi tammuwe dow alkawal Alla ŋal o waɗani kaakiraaɓe amen.</verse>
				<verse number="7">Alkawal ŋal nun lenyi amen sappo e ɗiɗi tammihii ɓee caafira Alla jemma e nyalooma. Agirippa laamiiɗo, gam tammuwe nen gacceteemi, Yahuduuɓe bo gaccotoo am!</verse>
				<verse number="8">Ko waɗi onon Yahuduuɓe on goonɗinay Alla waawan fintina maayɓe?</verse>
				<verse number="9">«Min e hoore am, mi miiliino mi haɓida inne Yeesu Nasaratuujo e laabi feffeere.</verse>
				<verse number="10">Kanjum gaɗumi *Urusaliima. Hooreeɓe *Limaamiiɓe hokkiino am baawɗe mi maɓɓa himɓe Alla ɗuuɓɓe der kasu. To ɓee baree bo, junŋo am na'on der.</verse>
				<verse number="11">Mi toorii ɓe de ɗuuɗɗum der baajorɗe fu, mi doolii ɓe, ɓe bata kalluka dow Joomiraawo. Mone am dow maɓɓe mawnii sanne faa toorunoo mi ɓe der ci'e jananɗe.</verse>
				<verse number="12">Kanjum nun jahananmi Damas, hooreeɓe *Limaamiiɓe hokkimmi laawol e baawɗe mum.</verse>
				<verse number="13">Agirippa laamiiɗo, mii woni e laawol caka nyalooma, ko ji'umi jayŋol ƴiwi dow kammu fiiltitii am, min e yahidooɓe am. Jaayŋol ŋol e ɓuri naaŋe jalbugo.</verse>
				<verse number="14">Men fu, men jani e leydi, nanumi daane e wi'ammi e Iburaninkeere: “Sol, Sol, ko waɗi aa toorammi? Ɗum saɗante latugo tufirgel.”</verse>
				<verse number="15">Ƴamumi: “An moy nun?” Joomiraawo wi'i: “Min woni Yeesu mo toorataa.</verse>
				<verse number="16">Umma dara, mi hollu maa nun hoore am gam mi laatinee jaggiiɗo e seedeejo ko ji'uɗaa, e ko kollitan maa mi yeeso.</verse>
				<verse number="17">Mi hisinte e juuɗe *Yahuduuɓe e juuɗe himɓe lenyi janani. Caka maɓɓe nun lilan maa mi</verse>
				<verse number="18">gam bumtinaa ɓe, kogitaa ɓe e niwre, ɓe gara der jayŋol, ɓe burtoo e junŋo Ibiliisa, ɓe gara to Alla, ɓe keɓa yaafeego hakkeeji, ɓe keɓa joonne maɓɓe e himɓe Alla gam ɓe goonɗinii am.”»</verse>
				<verse number="19">«Laamiiɗo Agirippa, kan waɗi mi salaaki nanango ko ji'umi ƴiwani am diga kammu.</verse>
				<verse number="20">Mi artii taw baajiimi himɓe Damas den ɓe *Urusaliima e ɓe Yahudiya fu. Ɓaawo mum tokkitiimi e himɓe ɓe lenyi janani, ɓe tuuba, ɓe bittaa to Alla, ɓe gaɗa golle kollitooje ɓe tuubii.</verse>
				<verse number="21">Gam majjum nun *Yahuduuɓe nanŋimmi der suudu Alla, daarti warugo am.</verse>
				<verse number="22">Amma faa hanne, Alla e reenimmi. Mii seedanoo mawɓe e sukaaɓe, mi waajataako goɗɗum sey ko annabiiɓe e tawreeta Muusa wi'unoo laatoyto, waato</verse>
				<verse number="23">*Almasiihu tooroto, arta maayɓe fintugo. Ɓaawo mum o waajoto haala jayŋol, hinaa himɓe meeɗen tan o waajotoo, amma bo e ɓe lenyi janani.»</verse>
				<verse number="24">No Pol batata e saloro hoore mum, Festus bati dow dow, wi'i: «Pol, a haaŋa nun! Annal maa manŋal haaŋii maa!»</verse>
				<verse number="25">Pol toontii, wi'i: «An Festus tedduɗo, mi haaŋaaka. Ko bi'anmi, laati nun haalaaji goonɗuɗi, poonnitiiɗi.</verse>
				<verse number="26">Agirippa laamiiɗo, e anni kujje ɗe. Kan waɗi mi hulay batugo ɗum yeeso makko. Gam mii anni goɗɗum mum suuɗanaaki mo, gam ɗum waɗay e cuuccukka.</verse>
				<verse number="27">Laamiiɗo Agirippa! Aa goonɗini annabiiɓe na? Mii anni aa goonɗini!»</verse>
				<verse number="28">Agirippa wi'i Pol: «Law hande ninni nun miiluɗaa laatinaa am Yeesuujo!»</verse>
				<verse number="29">Pol toontii, wi'i: «Law nun, law bane, mii eela Alla, hinaa an tan, amma an e hettinaniiɓe am ɗo hanne, laatoɗon no laatiimi baka e callalluuji ɗi kaɓɓiraami.»</verse>
				<verse number="30">Laamiiɗo, e gomnaajo, e Berenisi, e jooɗodiiɓe e maɓɓe fu ummii.</verse>
				<verse number="31">No ɓe burtii e suudu, ɓee bi'ontira: «Gorko oo waɗay ko foti warugo ɗum naa bo ko foti maɓɓugo ɗum.»</verse>
				<verse number="32">Agirippa wi'i Festus: «En baawanno yoofugo mo to o wi'ayno sariya makko yaaree to laamiiɗo.»</verse>
			</chapter>
			<chapter number="27">
				<verse number="1">No ɗum tabbitini men naatan nun laana diyam men jaha Itali, Pol e nanŋaaɓe woɓɓe wattaa e junŋo mawɗo soogeeji bi'eteeɗo Yuliyus, gooto der mawɓe ukkere soogeeji wi'eteene ne Kaysara laamiiɗo.</verse>
				<verse number="2">Men naati laana ƴiwuka Adaramitiya jahoowa jipporɗe laanaaji diyam, der leydi Asiya, men jawti. Emen gondi e Aristarkus gorko Maseduwaan tawaaɗo Tesalonika.</verse>
				<verse number="3">Fini mum men jottii Sidon. Yuliyus e jogorii Pol e enɗam, o acci mo oo yaha to igooɓe makko, ɓee kiinnoo mo.</verse>
				<verse number="4">No men ummi ɗon, men takkii fonŋo dunne Kipurus, waato to hennu toorirtaa men, gam men pottan ŋol nun.</verse>
				<verse number="5">Men joli maayo jahuŋo Silisiya e Panfiliya, men jottii Mira der leydi Lisi.</verse>
				<verse number="6">Ɗon nun mawɗo soogeeji heɓani men laana ƴiwuka Aleksandiriya e yaha Itali, watti men der makka.</verse>
				<verse number="7">Balɗe ɗuuɗɗe laana amen waɗi e yaha seese seese. E toora mawka men jottorii Kinidus. No hennu haɗi men yahugo yeeso men tokkiri to keni semmenteeji walaa, takkol Salmoni.</verse>
				<verse number="8">Men ŋabbiri ɗon toora mawka, men gari nokkuure bi'eteene «Jipporde Booɗune», woɗɗidaa e siire Laseya.</verse>
				<verse number="9">Men neeɓi ɗon faa nyalaane juulɗe moytuki hakkeeji yawti, yaadu yeeso bo laatake kaliire. Gam majjum Pol e bata ɓe</verse>
				<verse number="10">e wi'a: «Banniraaɓe, mi yi'ii yaadu ŋol waɗataako bone mawne waɗay. Laana e gineeji tan bane halkata, amma e yonkiiji meeɗen bo.»</verse>
				<verse number="11">Amma mawɗo soogeeji e hooli haala awƴoowo e ka jom laana ɓuri ka Pol.</verse>
				<verse number="12">No darorde laanaaji ne ɓe goni e muuɗum wooɗaa jippaago wakkati dabbune, ɗuuɓɓe maɓɓe wi'i ɓe jaha ɓe daarta yottaago Fenika, darorde laanaaji Kereta ɓattiine gorgal hoore fuɗo e lokere gorgal soɓɓiire, ɓe dabba ton.</verse>
				<verse number="13">Kenel hoore fuɗoyel wifata seɗɗa seɗɗa, ɓe miili ɓe baawan ko yahi no ɓe jiɗiri. Ɓe ɗoofi tigge darnirɗe, ɓe takkii fonŋo Kereta.</verse>
				<verse number="14">Amma ɓaawo seɗɗa, hennu mawkol bi'eteeŋol Erakilon ummoy e semme diga dunne.</verse>
				<verse number="15">Laana e dillidee, men baaway daringo ka gam hennu, go men acci hennu ŋol e dillira laana to ŋol yiɗiri.</verse>
				<verse number="16">No men takkii dunnel pettel bi'eteeŋel Kawda, to keni semmenteeji walaa, ɗon men baawi ko naatini, laanayel pettel, e toora mawka.</verse>
				<verse number="17">No ɓe naanni ŋel, ɓe kaɓɓi laana mawka e ɓoggi. Den ɓe pirti gude makka gam ɓee kulanno to ɓe caggino Sirta, go hennu e dillida ɓe.</verse>
				<verse number="18">No hennu wifi men e semme, go fini mum ɓe puɗɗi faɗɗugo gineeji ɗi laana roonii der diyam.</verse>
				<verse number="19">No weetitii, ɓe cutti gineeji jaarooji laana, ɓe paɗɗi ɗi der diyam e juuɗe maɓɓe.</verse>
				<verse number="20">Balɗe ɗuuɗɗe naaŋe e koode fu yi'ataake, hennu semmentewol e wippa, kan waɗi men miilay kade daɗugo.</verse>
				<verse number="21">Goɗɗo nyaamay diga balɗe ɗuuɗɗe, den Pol darii hakkune maɓɓe, wi'i: «To on jaɓiino haala am, on jawtayno diga Kereta, asaara e halkere nee ɗo heɓataano en.</verse>
				<verse number="22">Amma, mii bata on: Deƴƴinee ɓerɗe mon gam yonki goɗɗo mon halkataa, laana tan nun halkata.</verse>
				<verse number="23">Malaykaajo Alla, Joomiraawo mo laataniimi, mo cujidananmi, hollitanake am jemmaare nee ɗo,</verse>
				<verse number="24">wi'i am: Pol, taa hulu, a daroyto yeeso laamiiɗo Roma, Alla hokkii maa yaadooɓe e maa ɓe fu.</verse>
				<verse number="25">Gam majjum deƴƴinee ɓerɗe mon, gam mii hoolii Alla, ɗum laatoto hande no o wi'immi.</verse>
				<verse number="26">Amma doole caggineɗen e dunne gom.»</verse>
				<verse number="27">Jemmaare sappo e nayawre nun ɗon ko hennu soggata men der Maayo Cakawo. Caka jemma gollooɓe der laana miili men paanake leydi.</verse>
				<verse number="28">Ɓe paɗɗi ɓoggol poonnirgol, ɓe tawi luggugo mum laati nun meetiri laso e sappo e jeeɗiɗi. Ɓe jahi yeeso seɗɗa, ɓe poonni kade, ɓe tawi luggugo mum e laatii meetiri laso e jeetati.</verse>
				<verse number="29">Ɓe kuli to ɓe tulloo kaaƴe, go ɓe jippini tigge darnirɗe naay ɓaawooje, ɓe keɗii faa weeta.</verse>
				<verse number="30">Den gollooɓe der laana yiɗi doggugo, ɓe jippini laanayel pettel e diyam go ɓe gaɗi ƴoyre hande ɓe jippinan nun darnirɗe yeesooje.</verse>
				<verse number="31">Pol wi'i mawɗo on e soogeeji mum: «To himɓe daraaki seese der laana, on daɗataa.»</verse>
				<verse number="32">Den soogeeji taƴi ɓoggi laanayel pettel, yoofi ŋel ŋel yanti e diyam.</verse>
				<verse number="33">Wakkati ɓe keɗii faa weeta, Pol eeli ɓe ɓe fu ɓe nyaama, o wi'i: «Hanne waɗi balɗe sappo e naay oon keɗii, on nyaamay goɗɗum.</verse>
				<verse number="34">Gam majjum mii eela on nyaamon, gam faabuwe mon, gam baa gaasa gooto mon solataa halka.»</verse>
				<verse number="35">No Pol heennyi batugo ka, o etti peen, o yetti Alla yeeso maɓɓe ɓe fu, o ŋappiti, o fuɗɗi ƴakkugo.</verse>
				<verse number="36">Den ɓe fu ɓalli maɓɓe firtii, kamɓe bo, ɓe etti ɓe ƴakki.</verse>
				<verse number="37">Menen wonɓe der laana kan, men gaɗii himɓe keme ɗiɗo e lasoy tato e sappo e jeego'o.</verse>
				<verse number="38">No ɓe nyaami ɓe kaari, ɓe kocci alkamaari ɓe paɗɗi der diyam gam laana huyfa.</verse>
				<verse number="39">No weeti, ɓe annitay leydi nin, amma ɓe kollirii nokkuure to jaaneeri woni, go ɓe miili ɓe jaara ton laana ka daro, to waɗoto.</verse>
				<verse number="40">Ɓe taƴi tigge darnirɗe, ɓe joofi ɗe der diyam. Ɓe pirti bo ɓoggi awƴirkon. Ɓaawo mum, ɓe ɓanti lince yeesooje, eɓee jahana to ɓe daroto.</verse>
				<verse number="41">Amma no ɓe jottii to diyam luggaa, ɗon ŋa giƴƴi jaaneeri, yeeso magga jogii din din, go galmaaji diyam e fiya ɓaawo magga e semme e pusa.</verse>
				<verse number="42">Soogeeji yiɗii warugo nanŋaaɓe, gam to baa gooto maɓɓe wuulu dogga.</verse>
				<verse number="43">Amma mawɗo maɓɓe e yiɗi hisingo Pol, haɗi ɓe waɗugo ɗum, o wi'i waawuɓe buulal arta yanta diyam, ŋabba.</verse>
				<verse number="44">Horiiɓe, woɓɓe nanŋa cirte laana, woɓɓe bo nanŋa ŋappe makka. Nunnun ɓe fu ɓe jottorii e leydi joorni e jam.</verse>
			</chapter>
			<chapter number="28">
				<verse number="1">No men daɗi, men nani dunne nen wi'etee Malta.</verse>
				<verse number="2">Himɓe ton jaɓɓii men e yidde mawne. Wakkati mum diyam e toɓa, jaaŋol bo e waɗa, go ɓe kuɓɓi yiite, ɓe noddi men men fu men aytinoo.</verse>
				<verse number="3">Pol hawriti leɗɗe, watti e yiite, go purdi wurtoy sabbu gulɗum, taarii junŋo makko.</verse>
				<verse number="4">No himɓe dunne nen yi'i boddi e jimmitii e junŋo Pol, ɓe bi'ontiri: «Seko walaa, gorko oo ɗo laati nun baroowo himɓe, baa no o daɗi diga maayo, tooruure meeɗen wi'eteene gooŋaaku accataa mo e yonki.»</verse>
				<verse number="5">O fiɗɗi boddi nin e yiite, ɗum tooray mo baa seɗɗa.</verse>
				<verse number="6">Ɓee miili o ɓuutan naa bo o yanan ɗon maa ɗon o maaya. Amma no ɓe keɗii faa ɓooyi, ɓe ji'i goɗɗum tooray mo, den hakkillooji maɓɓe waylitii, ɓe bi'i: «Caafeteeɗo nun.»</verse>
				<verse number="7">Ɓattii nokkuure nen nun jeyde hooreejo dunne bi'eteeɗo Pubiliyus wonnoo. O jaɓɓake men faa wooɗi, o werni men wuro makko faa balɗe tati.</verse>
				<verse number="8">Wakkati mum baaba Pubiliyus e fukkii yanɗaa, oo yontaa, reedu makko e dogga ƴiiƴam. Pol yahi to makko, du'ii, yowi juuɗe muuɗum e makko, nyawti mo.</verse>
				<verse number="9">Ɓaawo mum, nyawɓe horiiɓe wonɓe e dunne nen wari, ɓe nyawtaa.</verse>
				<verse number="10">Ɓe teddini men tedduŋal manŋal. No men naati laana emen jawta, ɓe jooɓini men ko men bukaa fu.</verse>
				<verse number="11">Ɓaawo lebbi tati, men naati laana ƴiwuka Aleksandiriya, dabbunooka e dunne nen, men jawti. Inne ne ŋa takkanaa woni «Tooruuje ciwte.»</verse>
				<verse number="12">Men jottii siire Sirakus, men gaɗi ɗon balɗe tati.</verse>
				<verse number="13">Diga ɗon men piili, men gari Regiyus. Fini mum no hennu hoore fuɗo wifi, der balɗe ɗiɗi men jottii Potiyoli.</verse>
				<verse number="14">Men tawi ton banniraaɓe goonɗinɓe ɓe eeli men beerana ɓe balɗe jeeɗiɗi. Nunnun jahaaŋal amen waɗiri men jottoroy Roma.</verse>
				<verse number="15">Banniraaɓe goonɗinɓe wonɓe Roma nananii garki amen, wari luumo Appiyus e nokkuure wi'eteene Cuuɗi Hoɓɓe Tati taɓɓitaago men. No Pol yi'i ɓe, o yetti Alla, o semmiɗini hoore makko.</verse>
				<verse number="16">No men jottii Roma, Pol hokkaa laawol weerugo feere muuɗum, kanko e soogeeru deenunu mo.</verse>
				<verse number="17">Balɗe tati ɓaawo muuɗum, Pol noddini mawɓe *Yahuduuɓe wonɓe Roma. No ɓe kawriti, o wi'i ɓe: «Banniraaɓe! Mi waɗanay himɓe meeɗen naa bo tawaaŋal kaakiraaɓe men goɗɗum, amma mi nanŋaama *Urusaliima, gattaami e juuɗe Romankeeɓe.</verse>
				<verse number="18">No ɓe ƴamimmi haalaaji, ɓe jiɗiino yoofugo am, gam ɓe taway gacce e am baa goote potuɗe mi wariree.</verse>
				<verse number="19">Amma Yahuduuɓe salake mi yoofitee, kanjum doolimmi ƴamugo sariya am yawtinee, yaaree to Kaysara laamiiɗo, mi woodaa bo miilo gaccaago lenyol am.</verse>
				<verse number="20">Kan waɗi ko noddumi on gam mi yi'a on, mi badda e mon. Gam tammuwe Isira'iilaaɓe kaɓɓaami callalluwol ŋol ɗo.»</verse>
				<verse number="21">Ɓe bi'i mo: «Men keɓay ɗerewol diga Yahudiya kolloowol haala maa. Kade bo goɗɗo der banniraaɓe waray bati men haala maa kalluka.</verse>
				<verse number="22">Amma emen jiɗi bataa men ka miiluɗaa, gam emen anni diina ka tokkuɗaa ɗo yeddete nun nokku fu.»</verse>
				<verse number="23">Ɓe taƴani mo nyalaane ɓe bittoyta. No nyalaane nen yottii, ɗuuɓɓe wari, hawriti wuro to o weeri. Diga subaka faa kiikiiɗe oo waajoo ɓe haala *Laamaare Alla. Tawreeta Muusa e dewte annabiiɓe o etti o durwiri no o waawiri fu gam ɓe goonɗina Yeesu.</verse>
				<verse number="24">Woɓɓe maɓɓe jaɓii ka o bati, woɓɓe bo goonɗinay.</verse>
				<verse number="25">No ɓe jeddontirta eɓee cankitoroo, Pol ɓeydi haala goota kaa ɗo, wi'i: «*Ruuhu Ceniiɗo batii gooŋa no o badduno kaakiraaɓe mooɗon diga e annabi *Esaaya, o wi'i:</verse>
				<verse number="26">“Yahu to himɓe ɓee ɗo bi'aa ɓe: On kettinto faa wooɗaa, amma on paamata. On daaran faa laaɓa, amma on ji'ataa.</verse>
				<verse number="27">Gam himɓe ɓen ɓerne mum e yoori, ɓe cukkii noppi maɓɓe, ɓe munni gite maɓɓe, gam to ɓe ji'u e gite maɓɓe, to ɓe nanu e noppi maɓɓe, to hakkillooji maɓɓe faamu, hakko ɓe baylitoo mi nyawta ɓe.”»</verse>
				<verse number="28">Pol wi'i kade: «Gam majjum, annee, faabuwe Alla lildaama ɓe lenyi janani, kamɓe ɓe kettinto!» [</verse>
				<verse number="29">No Pol bati haalaaji ɗin, *Yahuduuɓe dilli e yeddontira hakkune mum e semme.]</verse>
				<verse number="30">Pol waɗii duuɓi ɗiɗi mam mam der suudu ŋol o waɗi haya. Ɗon nun o jaɓɓotonoo warannooɓe daarugo mo fu.</verse>
				<verse number="31">Oo waajoo haala *Laamaare Alla, oo janŋina habaru Yeesu *Almasiihu Joomiraawo e hoolaare mawne, walaa kaɗuɗo mo.</verse>
			</chapter>
		</book>
		<book number="45">
			<chapter number="1">
				<verse number="1">Ɗerewol ŋol ƴiwii e am min Pol maccuɗo Yeesu *Almasiihu. Mi noddaama gam mi laatoo lilaaɗo, mi suɓaama gam mi waajoo *linjiila Alla.</verse>
				<verse number="2">Linjiila kan, Alla haɓɓiino alkawal mum diga ɗum ɓooyi diga e annabiiɓe mum, der Dewte ceniiɗe.</verse>
				<verse number="3">Eka batana Ɓiɗɗo makko, Joomiraawo meeɗen, ƴiwuɗo e lenyol Dawda diga e ɓannu.</verse>
				<verse number="4">O hollitaama e baawɗe, diga e *Ruuhu Ceniiɗo, o laati nun *Ɓiɗɗo Alla de o fintini mo e maayɓe. Kanko woni *Almasiihu, Joomiraawo men.</verse>
				<verse number="5">Diga e makko keɓumi moƴƴere laataago lilaaɗo, gam mi waɗa himɓe caka lenyi fu goonɗina mo, ɗowtanoo mo, ɓe teddina inne makko.</verse>
				<verse number="6">Onon bo, on na'on caka maɓɓe, onon ɓe Yeesu Almasiihu noddi.</verse>
				<verse number="7">Mii sanna on on fu, onon wonɓe Roma, yiɗaaɓe Alla, seniiɓe ɓe o noddi. Alla *Baaba meeɗen, e Joomiraawo meeɗen Yeesu *Almasiihu, hokka on moƴƴere e jam.</verse>
				<verse number="8">Taw, mii yetta Alla am diga e Yeesu *Almasiihu gam mooɗon on fu. Gam goonɗinki mooɗon e batanee der duuniyaaru fu.</verse>
				<verse number="9">Alla mo jaggantoomi e ɓerne woore, emi waajoroo *linjiila Ɓiɗɗo mum, e anni gooŋa nun batanmi. De du'otoomi fu, mii siwtora moy mooɗon fu.</verse>
				<verse number="10">Mii eela Alla hokkammi laawol mi wara to mooɗon to oo yiɗi.</verse>
				<verse number="11">Mii yiɗi yi'ugo on sanne, heɓa mi seennira e mooɗon dokkal *Ruuhu gam ɗum semmiɗina on.</verse>
				<verse number="12">Naa bo mi wi'a, to mi warii to mooɗon, deƴƴitinontiren en fu sabbu goonɗinki kawtuki en, min e mon.</verse>
				<verse number="13">Banniraaɓe, mii yiɗi annon, no de ɗuuɗɗum mi daartii mi wara to mooɗon, amma faa jooni mi heɓoray taw. Mii yiɗi golle am rima ɓikkol caka mon, hande no ɗum laatorii to ɓe lenyi janani.</verse>
				<verse number="14">Doole nun mi yaha to himɓe fu, fettuɓe gite e ɓe fettay, janŋuɓe e ɓe janŋay.</verse>
				<verse number="15">Kanjum acci mii suunaa waajaago on *linjiila, onon wonuɓe Roma.</verse>
				<verse number="16">Mi sentirtaa *linjiila, gam der makka baawɗe Alla kisinooje goonɗinɗo fu woni, aran *Yahuduuɓe, ɓaawo mum ɓe lenyi janani.</verse>
				<verse number="17">Gam der linjiila nun foonnitaare Alla hollitii. Foonnitaare nen, e goonɗinki tan ne heɓortoo, diga fuɗɗoode faa heennyitirde. E winnii der dewtere: «Poonnitiiɗo wuuran e goonɗinki.»</verse>
				<verse number="18">Alla e hollita mone mum diga kammu dow himɓe ɓe hulataa mo fu, e dow waɗooɓe ko halli e suuɗira gooŋa der hallande mum.</verse>
				<verse number="19">Ko haani neɗɗo anna dow Alla e laaɓani ɓe, gam Alla e hoore mum hollitii ɓe ɗum.</verse>
				<verse number="20">Diga Alla tagi duuniyaaru, ko yi'ataake e makko, hande jon baawɗe makko tabitiiɗe, e Allaaku makko, e faamee diga ko o tagi. Gam majjum, yedduɓe woodaa laawol daɗirde.</verse>
				<verse number="21">Ɓee anni Alla, amma ɓe teddinay mo hande no haani Alla teddiniree, ɓe jettay mo bo. Miilooji maɓɓe majjinii ɓe. Ɓerɗe maɓɓe ɗe galaa faamu niɓɓii.</verse>
				<verse number="22">Ɓee gaɗa hande wooduɓe faamu, amma ɓe laatake haaŋaaɓe.</verse>
				<verse number="23">Ɓe battontiri tedduŋal Alla mo maayataa e tooruuje nandinaaɗe e himɓe maayooɓe, e pooli, e bisaaji ɗi koyɗe naayi, e daasotooɗum.</verse>
				<verse number="24">Gam majjum, Alla yoofi ɓe ɓe gaɗa coɓuɗum, hande no suuno ɓerɗe maɓɓe yiɗi. Nonnon ɓe coɓinirta ɓalli maɓɓe, kamɓe e ko'e maɓɓe.</verse>
				<verse number="25">Ɓe battontirii gooŋa Alla e fewre. Ɓe teddinii ko tagaa, ɓe caafi ɗum, ɓe acci Taguɗo, mo yettoore wonani faa abada. Aami!</verse>
				<verse number="26">Gam majjum, Alla yoofi ɓe ɓe tokkoo suunooji maɓɓe centiniiɗi. Rewɓe maɓɓe wattontiri baaldal hande no tawiraa, ɓee gaɗa ko luudontirii e ko tawaa.</verse>
				<verse number="27">Hande non worɓe bo acci waaldugo e rewɓe, witti e waalontira hakkune mum. Ɓee gaɗontira ko sentinii hakkune maɓɓe. Hande non, ɓe keɓan riiba majjere maɓɓe.</verse>
				<verse number="28">No ɓe calii annitingo Alla, kan waɗi ko o yoofi ɓe der majjere maɓɓe, ɓe gaɗi ko haanay waɗeego.</verse>
				<verse number="29">Ɓe kebbi hallande iri ney fu, e deeɗi bonɗi, e suunooji, e ganyaani. Ɓee kebbi kaajal e warugo himɓe e kaɓe e nyaamugo himɓe amaana. Ɓee ƴoƴi dow dabareeji bonɗi e munaafitaaje. Ɓee nyo'a himɓe.</verse>
				<verse number="30">Ɓee jaanca himɓe, ɓee banyi Alla, ɓee jara hennu. Ɓee goodi manŋu hoore, ɓee juro, ɓee goodi ƴoyre dow dabareeji bonɗi. Ɓe ɗowtantaako saareeji maɓɓe.</verse>
				<verse number="31">Ɓe galaa hakkillo, ɓe kebbintaa ka ɓe bati. Ɓe galaa enɗam, ɓe galaa yurmeene.</verse>
				<verse number="32">Ɓee anni, sariya ka Alla resi dow waɗooɓe iri majjum, maayde nun, ɓe daroraaki waɗugo ɗum tan, amma ɓee teddina waɗanɓe ɗum bo.</verse>
			</chapter>
			<chapter number="2">
				<verse number="1">To non, an kiitotooɗo woɓɓe, baa to moy laatiɗaa, a woodaa laawol accitaneego hakku. To aa hiitoo woɓɓe, hoore maa nun kiitotoɗaa, gam ko kiitantoɗaa ɓe, kanjum gaɗataa.</verse>
				<verse number="2">Een anni Alla hiitoto waɗooɓe huune ɗum e gooŋaaku.</verse>
				<verse number="3">An kiitotooɗo woɓɓe ko aa waɗa hande ko ɓe gaɗata, aa miili a daɗan kiita Alla na?</verse>
				<verse number="4">Naa a wonu nun aa yawoo manŋu neɗɗaaku Alla e sawraare mum e munyal mum? A annitay no Alla hollii maa neɗɗaaku mum gam tuubaa na?</verse>
				<verse number="5">A yoorinii ɓerne maa, a yiɗaa tuubugo. Gam majjum, a fooɗanan hoore maa mone Alla mawne, nyaanne o hollitinta mone makko. Nyaanne mum, o hiitoto e tawreeta makko poonnitiika.</verse>
				<verse number="6">O yoɓan moy fu jaka gaɗu muuɗum.</verse>
				<verse number="7">Tinniiɓe e waɗa ko wooɗi e daartira tedduŋal e manŋu e ko tabotoo, Alla hokkan ɓe yonki tabitiiki.</verse>
				<verse number="8">Amma yiɗuɓe jeddi, e saliiɓe gooŋa, e tokki ko halli, mone e tikkere Alla yanan dow maɓɓe.</verse>
				<verse number="9">Ɓillaare e jiɓayeere ɗuuɗanan gaɗoowo ko halli fu, aran, *Yahuduuɓe, den ɓe lenyi janani.</verse>
				<verse number="10">Manŋu e tedduŋal e jam laatanto waɗooɓe ko wooɗi fu, aran, Yahuduuɓe, den ɓe lenyi janani.</verse>
				<verse number="11">Gam Alla suttontirtaa himɓe.</verse>
				<verse number="12">Waɗuɓe hakke dow dullere annal tawreeta fu, halkan hinaa e tawreeta. Amma waɗuɓe hakke e anniri tawreeta, hiitorte e tawreeta.</verse>
				<verse number="13">Hettintooɓe tawreeta bane laatii foonnitiiɓe yeeso Alla. Gollirooɓe ko tawreeta bati tan, laatintee foonnitiiɓe.</verse>
				<verse number="14">Ɓe lenyi janani, woodaa tawreeta, amma ɓee gaɗa ko tawreeta wi'i e sago maɓɓe. Ɓe goodaa tawreeta, amma ɓee laatanii ko'e maɓɓe tawreeta.</verse>
				<verse number="15">Ɓe kollitii golle ɗe tawreeta ƴami e winnii e ɓerɗe maɓɓe. Cuuɗiiɗum ɓerɗe maɓɓe e seedanoo ɓe ɗum. Tife miilooji ɓerɗe maɓɓe e gaccoo ɓe, tife bo, ɗii caloroo ɓe.</verse>
				<verse number="16">Ɗum hollitinto nyaanne Alla hiitoto miilooji himɓe cuuɗiiɗi. O waɗan ɗum diga e Yeesu *Almasiihu, hande no *linjiila ka baajotoomi bati.</verse>
				<verse number="17">Aa nodda hoore maa *Yahuduujo, aa darii dow tawreeta, aa juroro Alla.</verse>
				<verse number="18">Aa anni ko Alla yiɗi, aa anni suttontirgo ko wooɗi gam a janŋinaama tawreeta.</verse>
				<verse number="19">Aa miili a fotii ardanaago wumuɓe, kollaa wonuɓe der niwre jayŋol.</verse>
				<verse number="20">Aa ekkitina ɓe galaa annal, aa janŋina sukaaɓe. Aa woodi annal e gooŋa diga e tawreeta.</verse>
				<verse number="21">An janŋinoowo woɓɓe, a janŋintaa hoore maa na? Aa waajoo woɓɓe to ɓe bujju, go an aa wujja!</verse>
				<verse number="22">Aa wi'a: «to on jeenee», go an aa jeena? Aa wanyi tooruuje, go aa wujja ko woni der cuuɗi majje!</verse>
				<verse number="23">Aa mawnitoroo tawreeta, go aa yawna Alla e ƴaartaago ka.</verse>
				<verse number="24">Dewtere wi'ii: «Gam daliila mooɗon acci ɓe lenyi janani e yenna inne Alla.»</verse>
				<verse number="25">E gooŋa juulnol e nafa to a ɗowtanike tawreeta, amma to a ƴaartake tawreeta, a laatake hande a juulnaaki.</verse>
				<verse number="26">To mo juulnaaki waɗii ko sariya ƴamata, mo juulnaaki on fotay daareego hande juulniiɗo na?</verse>
				<verse number="27">Mo juulnaaki, go e ɗowtanii ko tawreeta bati, o hiitete an gooduɗo tawreeta e juulnol, go a ɗowtanaaki ka.</verse>
				<verse number="28">Hinaa ko yi'etee yaasi ɓannu laatinta neɗɗo *Yahuduujo, hinaa bo ko waɗetee dow ɓannu laatii juulnol.</verse>
				<verse number="29">Yahuduujo e gooŋa, woni laatiiɗo ɗum diga der. Juulnol gooŋakuwol bo woni ŋol Ruuhu waɗata der ɓerne, hinaa ŋol tawreeta waɗata. Iri Yahuduujo on, Alla nun manata ɗum, himɓe bane.</verse>
			</chapter>
			<chapter number="3">
				<verse number="1">Den to non, ume nun *Yahuduujo ɓurdiri ɓe lenyi janani? Ume woni nafuwe juulnol?</verse>
				<verse number="2">Nafuwe majjum e mawni dow laabi fu. Aran, Yahuduuɓe nun Alla arti yowani haala mum.</verse>
				<verse number="3">To non, to woɓɓe maɓɓe laataaki hoolaaɓe, ɗum haɗan Alla laataago koolaaɗo na?</verse>
				<verse number="4">Waɗataako! Ɗum annitinte no Alla laati nun gooŋaajo, himɓe fu bo e laatii fewooɓe. Gam e winnii: «A annitinte aa laatii poonnitiiɗo diga e haala maa, to a hiitaama, a jaaloto.»</verse>
				<verse number="5">Amma to dullere gooŋaaku meeɗen e hollita foonnitaare Alla, den ume bi'eten? Alla laataaki poonnitiiɗo to mone makko ummake dow meeɗen na? Mii bata ɗo hande no himɓe batirta.</verse>
				<verse number="6">Aawo nun nun bane, Gam to non non nun, noy Alla hiitortoo duuniyaaru?</verse>
				<verse number="7">Gam to fewre am e ɓeyda hollugo gooŋa Alla, e teddina mo, ume kiitanteemi hande mi laati nun hakkeejo?</verse>
				<verse number="8">Woɓɓe e hallina men e wi'a, menen nun wi'ata: «En gaɗee ko halli gam ko wooɗi wurtoo diga e majjum.» Kamɓe, ɓe kiitete no haaniri.</verse>
				<verse number="9">To non, enen *Yahuduuɓe een ɓuri horiiɓe na? Aawo, baa seɗɗa! Gam mi hollii no Yahuduujo e mo laataaki Yahuduujo fu na'on e baawɗe hakke.</verse>
				<verse number="10">Dewtere wi'ii: «Poonnitiiɗo walaa, baa gooto,</verse>
				<verse number="11">mo faamu baa gooto walaa, daartoowo Alla walaa, baa gooto.</verse>
				<verse number="12">Himɓe fu majjii, ɓe fu ɓe biisake, gaɗoowo ko wooɗi walaa, baa gooto.</verse>
				<verse number="13">Konoli maɓɓe e nandi e caabeeje maɓɓitiiɗe, ɓee jammoo himɓe e ɗelle maɓɓe. Tonɗi kunnuɗe maɓɓe e hebbi tooke, hande bolle pure.</verse>
				<verse number="14">Kunnuɗe maɓɓe e hebbi jaa'ooje e boliiɗe naawuɗe.</verse>
				<verse number="15">Koyɗe maɓɓe e yawɗanoo reƴƴitingo ƴiiƴam himɓe.</verse>
				<verse number="16">Halkere e bone e woni to ɓe jahi fu.</verse>
				<verse number="17">Ɓe annaa laawol jam.</verse>
				<verse number="18">Kulol Alla walaa e ɓerɗe maɓɓe baa seɗɗa.»</verse>
				<verse number="19">Een anni ko tawreeta wi'i fu, ka wi'anay ɗum maa wonɓe e makka. Den kunnuɗe fu muɓɓoto, gacce himɓe fu annitee yeeso Alla.</verse>
				<verse number="20">Gam majjum, walaa laatinteeɗo poonnitiiɗo yeeso Alla e tokkugo tawreeta. Gam tawreeta hollan nun himɓe hakkeeji mum.</verse>
				<verse number="21">Jooni, Alla hollitii laawol no o laatinirta himɓe foonnitiiɓe, hinaa e tokkugo tawreeta. Nun dewte tawreeta, e annabiiɓe seedinoo der binni.</verse>
				<verse number="22">Alla laatinan himɓe foonnitiiɓe gam ɓe goonɗinii Yeesu *Almasiihu. Ɗum laatanto goonɗinɗo fu, gam Alla ɓurontirtaa himɓe.</verse>
				<verse number="23">Himɓe fu waɗii hakke, ɓe tampi yottaago tedduŋal ŋal Alla hokkata.</verse>
				<verse number="24">Amma Alla waɗanii ɓe moƴƴere, laatini ɓe foonnitiiɓe gam Yeesu Almasiihu, cooditiiɗo ɓe.</verse>
				<verse number="25">Kanko nun Alla laatini sadaka moytoojum hakkeeji goonɗinɓe ƴiiƴam makko. Hande non Alla hollitiri foonnitaare mum e munyal mum dow hakkeeji gaɗanooɗi hiitaaka.</verse>
				<verse number="26">O waɗii ɗum gam o hollita foonnitaare makko der wakkati ki gonɗen jooni. Ɗum hokkii mo laawol laataago poonnitiiɗo e laatingo goonɗinɗo Yeesu fu poonnitiiɗo.</verse>
				<verse number="27">Ume nun horii ko jurortee kade? Goɗɗum walaa! E sariya kaye? E ɗowtanaago tawreeta na? Gam Alla daarataa ɗowtanaago tawreeta, goonɗinki tan o daarata.</verse>
				<verse number="28">Gam emen miili e goonɗinki nun neɗɗo laatinirtee poonnitiiɗo, hinaa gam tokkugo tawreeta.</verse>
				<verse number="29">Naa Alla laati nun Alla mo *Yahuduuɓe tan na? O laataaki Alla ɓe lenyi janani na? Seko walaa, o laati nun Alla ɓe lenyi janani bo.</verse>
				<verse number="30">Alla gooto nun woni. Kanko laatinta juulniiɓe foonnitiiɓe sabbu goonɗinki maɓɓe. Kanko bo laatinta ɓe juulnaaki foonnitiiɓe sabbu goonɗinki maɓɓe.</verse>
				<verse number="31">Den fu, en moytan nun tawreeta gam en goonɗinii na? Abada! En moytataa ka, amma een tabbitina ka!</verse>
			</chapter>
			<chapter number="4">
				<verse number="1">Ume bi'eten dow Iburahiima maama lenyol meeɗen? Ume o heɓi?</verse>
				<verse number="2">To Iburahiima laatinaama poonnitiiɗo gam gaɗu mum, den o waawan ko mawnitii, amma yeeso Alla bane.</verse>
				<verse number="3">Gam Dewtere wi'i: «Iburahiima goonɗinii Alla, go Alla daari mo poonnitiiɗo sabbu goonɗinki makko.»</verse>
				<verse number="4">To goɗɗo gollake, sey joomum yoɓee joddi mum, moƴƴere bane o waɗanaa, ko haanani mo nun.</verse>
				<verse number="5">Hande jon bi'en goɗɗo waɗay golle, amma o goonɗinii Alla laatinoowo hakkeeɓe foonnitiiɓe. Alla daaran mo poonnitiiɗo gam goonɗinki makko.</verse>
				<verse number="6">Hande nun Dawda batirani barke ɗe neɗɗo heɓata to Alla, baa to o waɗay gaɗu geetu. O wi'i:</verse>
				<verse number="7">«Barke laatanii ɓe boofi mum yaafaa, e ɓe hakke mum moytaa.</verse>
				<verse number="8">Barke laatanii neɗɗo mo Joomiraawo limay hakkeeji mum.»</verse>
				<verse number="9">Barke ɗen juulniiɓe tan nun resanaa ɗe na? ɗe laatanaaki ɓe juulnaaki na? Gam en bi'ii: «Alla daarii Iburahiima poonnitiiɗo gam goonɗinki mum.»</verse>
				<verse number="10">Wakkati dey nun ɗum laatanii Iburahiima? De o juulnii na? Naa, de o juulnaaki? De o juulnii bane, amma diga o juulnaakino nun.</verse>
				<verse number="11">Alla hokkii mo juulnol, ŋol laatii alaama foonnitaare ne o heɓi. E goonɗinki o heɓi ɗum diga o juulnaakino. Hande non, o laatorii maama goonɗinɓe fu, ɓe juulnaaki, gam kamɓe bo ɓe daaree foonnitiiɓe.</verse>
				<verse number="12">O laatake bo baaba juulniiɓe. Ɓe daroraaki juulnol tan nun batananmi, amma tokkuɓe laawol goonɗinki maama meeɗen Iburahiima, diga o juulnaaki.</verse>
				<verse number="13">Iburahiima e lenyol mum haɓɓanaama alkawal rona duuniyaaru nu. Hinaa gam oo tokkii tawreeta. O haɓɓanaama alkawal ŋal gam foonnitaare makko ne o heɓiri goonɗinki.</verse>
				<verse number="14">Gam majjum, to tokkugo tawreeta nun hokkata donŋu, den mum goonɗinki laatake baanji, alkawal bo moytaama.</verse>
				<verse number="15">Tawreeta waddan nun mone Alla. To tawreeta walaa, ƴaartaago ka bo walaa.</verse>
				<verse number="16">Gam majjum, alkawal Alla dow goonɗinki nun darii, gam ŋal laatoo e moƴƴere dow lenyol Iburahiima fu. Hinaa tokkuɓe tawreeta tan ŋal laatanii, amma goonɗinɓe hande no Iburahiima laatiiɗo maama meeɗen en fu goonɗiniri.</verse>
				<verse number="17">Dewtere wi'ii: «Mi waɗii maa baaba himɓe lenyi ɗuuɗɗi.» (Iburahiima woni maama meeɗen en fu,) yeeso Alla mo o goonɗini. Alla pintinoowo maayɓe, laatinoowo ko walaano laatoo.</verse>
				<verse number="18">Iburahiima hoolake, wakkati daliila hoolaago walaa. O hoolake, o goonɗini, nun nun o laatorii baaba himɓe lenyi ɗuuɗɗi, hande no Alla wi'unoo mo: «Nii lenyol maaɗa laatoyto.»</verse>
				<verse number="19">Goonɗinki Iburahiima tampay, baa no duuɓi makko waɗan hewre. Oo anni ɓannu makko faanake maayugo, Saratu debbo makko bo rimataa kade.</verse>
				<verse number="20">O waɗay seko dow alkawal Alla, o saloo goonɗingo. Amma goonɗinki makko semmiɗinii mo, o teddini Alla.</verse>
				<verse number="21">O tabbitini no Alla e woodi baawɗe hebbingo alkawal mum.</verse>
				<verse number="22">Gam majjum, Alla daari mo poonnitiiɗo.</verse>
				<verse number="23">Amma hinaa gam makko tan ɗum winnaa: «O daaraama poonnitiiɗo.»</verse>
				<verse number="24">Gam meeɗen nun, enen bo, Alla daaran goonɗinki men. En goonɗinii Alla pintinɗo Joomiraawo meeɗen Yeesu diga maayɓe.</verse>
				<verse number="25">Yeesu on maayi gam boofi meeɗen, o fintinaama gam laatineɗen foonnitiiɓe.</verse>
			</chapter>
			<chapter number="5">
				<verse number="1">En laatinaama foonnitiiɓe gam en goonɗinii. Jooni jam waɗii hakkune meeɗen e Alla, sabbu Joomiraawo meeɗen Yeesu *Almasiihu.</verse>
				<verse number="2">Kanko yottini en moƴƴere Alla ne gonuɗen e muuɗum jooni. Ɗum laatake gam goonɗinki meeɗen. Een juroro hoolaare heɓugo geɗu der tedduŋal Alla.</verse>
				<verse number="3">Hinaa kanjum tan, een juroro bo tooraaji meeɗen, gam een anni tooraaji riman munyal.</verse>
				<verse number="4">Munyal e rima hoolaare semmiɗinne. Hoolaare semmiɗinne e wadda heɗaago ko warata yeeso.</verse>
				<verse number="5">Hoolaago ko warata yeeso majjintaa en, gam Alla wattii yidde mum der ɓerɗe meeɗen, diga e *Ruuhu Ceniiɗo mo o hokki en.</verse>
				<verse number="6">Gam wakkati de en galaano semme, den nun *Almasiihu maayani en, enen hakkeeɓe no wakkati ki o suɓi yottii.</verse>
				<verse number="7">E saɗi neɗɗo nootoo maaya gam poonnitiiɗo. Waɗoto neɗɗo nooto maaya gam neɗɗo geeto.</verse>
				<verse number="8">Amma Alla hollitii en yidde mum. Gam Almasiihu maayanii en wakkati laatinoɗen hakkeeɓe.</verse>
				<verse number="9">To en laatinaama foonnitiiɓe gam ƴiiƴam Almasiihu, den kan, een anni en daɗan mone Alla sabbu makko.</verse>
				<verse number="10">Wakkati laatinoɗen wayɓe Alla, o weldinii en e hoore makko diga e maayde Ɓiyiiko. Jooni en beldii e makko, to non non en keɓan hisineego gam yonki Ɓiyiiko.</verse>
				<verse number="11">Kanjum tan bane, een juroro Alla sabbu Joomiraawo meeɗen Yeesu Almasiihu, beldinɗo en e makko jooni.</verse>
				<verse number="12">Diga e neɗɗo gooto nun hakke naatiri duuniyaaru. Diga hakke bo maayde wari, go ne sankitii dow himɓe fu, gam ɓe fu ɓe gaɗii hakke.</verse>
				<verse number="13">Diga tawreeta waray, hakke na'onno der duuniyaaru, amma ɗe limaakano, gam tawreeta walaano.</verse>
				<verse number="14">E non fu maayde nun laamii diga Aadamu faa yottii Muusa. Ne laamake baa dow ɓee ɗo waɗay hakke hande ɗe Aadamu waɗuno. Aadamu on woni misaalu garoowo.</verse>
				<verse number="15">Dokkal Alla foonnataake e hakke Aadamu. E gooŋa, himɓe ɗuuɓɓe maayii gam hakke neɗɗo gooto. Amma enɗam Alla, e moƴƴere ne o waɗani ɗuuɓɓe diga e neɗɗo gooto, waato Yeesu *Almasiihu, e ɓuri nun mawnugo.</verse>
				<verse number="16">Kade bo dokkal Alla, e hakke neɗɗo gooto, gootum bane. Gam kiita warii diga e hakke neɗɗo gooto. Ɓaawo boofol gooto, Alla doƴƴii himɓe fu kiita. Amma ɓaawo boofi ɗuuɗɗi, dokkal moƴƴere Alla wari, laatini ɗuuɓɓe foonnitiiɓe.</verse>
				<verse number="17">Diga e hakke neɗɗo gooto, maayde laamii dow himɓe fu gam neɗɗo gooto on. Amma ko neɗɗo gooto waɗi, e ɓuri mawnugo. O hokkorii ɓe moƴƴereeji makko, o laatini ɓe foonnitiiɓe. Ɓe keɓan yonki, ɓe laamodoo e makko.</verse>
				<verse number="18">Boofol neɗɗo gooto accii himɓe fu doƴƴaa kiita. Hande non bo gaɗu geetu ŋu neɗɗo gooto waɗi acci himɓe fu heɓi foonnitaare, hokkaa yonki.</verse>
				<verse number="19">Dullere ɗowtaare neɗɗo gooto accii himɓe ɗuuɓɓe laatii hakkeeɓe. Hande non bo ɗowtaare neɗɗo gooto accirta himɓe ɗuuɓɓe laatoo foonnitiiɓe.</verse>
				<verse number="20">Tawreeta Muusa warii gam hakke ɓeydoo. Amma to hakke ɓeydii, ɗon nun moƴƴere Alla ɓuri ɓeydaago.</verse>
				<verse number="21">Hakke acci maayde laamii. Hande non bo foonnitaare acciri moƴƴere Alla laamii gam keɓen yonki tabitiiki ki Joomiraawo meeɗen Yeesu *Almasiihu hokkata.</verse>
			</chapter>
			<chapter number="6">
				<verse number="1">Den mum, ume bi'eten? En tabitinto nun waɗugo hakke gam moƴƴere Alla ɓeydoo na?</verse>
				<verse number="2">Waɗataako! Gam dow wecco hakke, en maayii. Noy kade buurirten der majje?</verse>
				<verse number="3">E gooŋa on annaa enen waɗanaaɓe *batisi e inne Yeesu *Almasiihu, en kawtii e maayde makko na?</verse>
				<verse number="4">Diga e batisi, en maayii, uwidaɗen e makko. Almasiihu fintii e maayɓe sabbu baawɗe *Baaba tedduɗe, hande non enen bo, buurirten gonki kesi.</verse>
				<verse number="5">To en kawtii e makko dow maayde nandune e ne makko, en pintan bo hande no o fintiri.</verse>
				<verse number="6">Een anni jikku meeɗen kiinŋu tiggidaama e makko dow *leggal palaaŋal. Ɗum waɗaama, heɓa ɓannu meeɗen hakkewol halka, gam to en laatoo kade maccuɓe hakke.</verse>
				<verse number="7">Gam to goɗɗo maayii, hakke woodaa baawɗe dow makko.</verse>
				<verse number="8">To en maaydii e *Almasiihu, een koolii no en buuridan e makko bo.</verse>
				<verse number="9">Een anni Almasiihu pintuɗo diga maayɓe, maayataa kade. Maayde woodaa baawɗe dow makko.</verse>
				<verse number="10">Almasiihu maayii, de woore gam hakke, ɗum heƴii faa abada. Jooni oo wuuri, gam Alla bo o wuuri.</verse>
				<verse number="11">Hande non, onon bo, daaree ko'e mon hande maayuɓe dow wecco hakke, den buuranon Alla sabbu Yeesu Almasiihu.</verse>
				<verse number="12">Gam majjum, to on accee hakke laamanoo ɓalli mooɗon maayooji, to on ɗowtanee suunooji majji.</verse>
				<verse number="13">To on kokkee hakke jokkule ɓalli mooɗon ɗe gaɗira ko foonnitaaki. Amma kokkee Alla ko'e mooɗon. On maayiino, jooni oon buuri. To non kokkee mo jokkule mooɗon, ɗe laatoo gaɗirɗum ko foonnitii.</verse>
				<verse number="14">To on accee hakke laamanoo on, gam der tawreeta bane gonuɗon, amma der moƴƴere Alla.</verse>
				<verse number="15">Ume kade? En tokkoto nun waɗugo hakke gam der moƴƴere nun gonuɗen hinaa der tawreeta na? Ɗum waɗataako!</verse>
				<verse number="16">On annaa na? Mo gaɗuɗon ko'e mon maccuɓe mum, gam ɗowtanoɗon ɗum, kanko ɗowtantoɗon. Waɗoto hakke nun, jaarooje der maayde, ɗum bo ɗowtaare jaaroore der foonnitaare.</verse>
				<verse number="17">Yettoore laatanoo Alla! On laatikeno maccuɓe hakke, amma jooni on ɗowtanake e ɓerɗe mooɗon fu janŋinol ŋol janŋinaɗon.</verse>
				<verse number="18">On dinɗinaama diga e hakke, on laatake gollantooɓe foonnitaare.</verse>
				<verse number="19">Mii bata ɗo hande no himɓe woowi batirgo, gam tampere mooɗon. On kokkiino ɓalli mooɗon, gaɗuɗon ko tuuni e ko wuurii, oon gaɗa ko halli. Hande non jooni bo, kokkee ɓalli mooɗon laatoɗon gollantooɓe ko foonnitii gam laatoɗon seniiɓe.</verse>
				<verse number="20">Wakkati laatinoɗon maccuɓe hakke, foonnitaare woodaano baawɗe dow mooɗon.</verse>
				<verse number="21">Ume keɓunoɗon no gaɗunoɗon ko centirton jooni? Heennyitirde majjum laati nun maayde.</verse>
				<verse number="22">Amma jooni, on dinɗinaama e hakke. On laatike maccuɓe Alla, riiba majjum laatii laaɓineego. Heennyitirde majjum laati yonki tabitiiki.</verse>
				<verse number="23">Riiba hakke, maayde nun. Amma kokkal Alla laati nun yonki tabitiiki der kawtal men e Yeesu Almasiihu Joomiraawo meeɗen.</verse>
			</chapter>
			<chapter number="7">
				<verse number="1">Banniraaɓe, mii badda on hande annuɓe tawreeta. Oon anni tawreeta dawrantaa maa neɗɗo to emo wuuri.</verse>
				<verse number="2">Hande non debbo ɓaŋaaɗo, tawreeta haɓɓii ɗum e gorum wakkati guurnam goriiko. Amma to goriiko maayii, o firtake e tawreeta kaɓɓunooka mo e goriiko.</verse>
				<verse number="3">Amma to o laatike debbo goɗɗo diga goriiko e wuuri, o noddete jeenoowo. Amma to goriiko maayii, o firtake e tawreeta, o noddataake bo jeenoowo baa to gorko goɗɗo hoowii mo.</verse>
				<verse number="4">Hande non ɗum laatii e mooɗon onon bo, banniraaɓe am. Sabbu maayde *Almasiihu on pirtaama e tawreeta. On laatake jeyde Almasiihu mo Alla fintini diga maayɓe gam gaɗen ko fottanta Alla.</verse>
				<verse number="5">Wakkati gaɗetenno ko suunooji ɓalli men yiɗi, en tokkiino giɗaaɗi hakke ƴiwuɗe e tawreeta. Tawreeta kan gollotono der men e yaara en e maayde.</verse>
				<verse number="6">Amma jooni, en pirtaama e tawreeta, en maayii dow wecco makka. Gam majjum en caafirtaa Alla e laawol kiinŋol ŋol tawreeta binnaaka. Amma een caafa mo e laawol kesol ŋol *Ruuhu makko.</verse>
				<verse number="7">Den, ume bi'eten kade? Tawreeta laati nun hakke na? Abada! Amma, diga e tawreeta nun annirmi ko woni hakke. Gam mi annataano ko woni suuno to tawreeta wi'ayno: «Taa suuna.»</verse>
				<verse number="8">Hakke heɓii laawol diga e umuroore, ɗe gattimmi suunooji iri ɗiye fu. Gam to tawreeta walaa, hakke bo waatii.</verse>
				<verse number="9">Naane, ko mi annaano tawreeta, emi wuurunoo. Amma no umuroore wari, hakke heɓii baawɗe,</verse>
				<verse number="10">den min, maayumi. Umroore kaanunoone hokkammi yonki, waddanii am maayde.</verse>
				<verse number="11">Gam hakke heɓii laawol diga e umuroore, ƴoyrimmi, yaarimmi der maayde.</verse>
				<verse number="12">Hande non, tawreeta e laatii ceniika. Umroore bo e laatii seniine, foonnitiine, wooɗune.</verse>
				<verse number="13">Jooni, ko wooɗi laatanike am maayde na? Abada! Amma gam hakke hollitoo no ɗe laati nun hakke e gooŋa, ɗe gollirii ko wooɗi, go ɗe barimmi. Hande non, diga e umuroore, hakke heɓi hollitiri hallande mum fu.</verse>
				<verse number="14">Een anni tawreeta ƴiwii diga *Ruuhu. Amma min, mii laatii neɗɗo tampuɗo, mii laatii maccuɗo hakke.</verse>
				<verse number="15">E gooŋa, mi faamataa ko gaɗanmi. Ko jiɗumi, mi waɗataa ɗum, amma ko banyumi, gaɗanmi.</verse>
				<verse number="16">To mii waɗa ko mi yiɗaa, eɗum hollita no mi nootake tawreeta e wooɗi.</verse>
				<verse number="17">Jooni, min bane waɗata ko gaɗanmi, hakke gonuɗe der am waɗata ɗum.</verse>
				<verse number="18">Gam mii anni, ko wooɗi walaa der am, waato der ɓannu am. Mii yiɗi waɗugo ko wooɗi, amma mi waawataa ko waɗi ɗum.</verse>
				<verse number="19">Mii yiɗi waɗugo ko wooɗi, amma mi waɗataa ɗum. Kalluɗum ko mi yiɗaa gaɗanmi.</verse>
				<verse number="20">To mii waɗa ko mi yiɗaa, min bane waɗata ɗum, amma hakke gonuɗe der am waɗata ɗum.</verse>
				<verse number="21">Daa ko ji'umi e waɗoo der am: mii yiɗi waɗugo ko wooɗi, amma go kalluɗum e takkii am.</verse>
				<verse number="22">Der lugguɗum ɓerne am, mii seyorii tawreeta Alla.</verse>
				<verse number="23">Amma mii yi'a tawreeta gokka der am, kaɓidoowa e tawreeta ka hakkillo am jaɓi. Ka laatinimmi maccuɗo tawreeta hakke gonuɗe der am.</verse>
				<verse number="24">Kayto! Mii laatii neɗɗo jurminiiɗo! Moy rinɗintammi e ɓannu maayoowol ŋol?</verse>
				<verse number="25">Yettoore laatanoo Alla, diga e Joomiraawo meeɗen Yeesu *Almasiihu! Min, der hakkillo am, mi laati nun maccuɗo tawreeta Alla, amma der am, mii maccuɗo tawreeta hakke.</verse>
			</chapter>
			<chapter number="8">
				<verse number="1">Gam majjum, jooni, hawtuɓe e Yeesu *Almasiihu doƴƴataake kiita.</verse>
				<verse number="2">Gam tawreeta *Ruuhu e hokka yonki to goɗɗo hawtii e Yeesu Almasiihu. Kanka rinɗinimmi diga tawreeta hakke, e maayde.</verse>
				<verse number="3">Tawreeta Muusa waawayno ko waɗi ɗum gam tampere ɓannu. Amma Alla waɗii ɗum. O liloy Ɓiyiiko tii etti ɓannu nanduŋol e ɓannu hakkeeɓe gam o firta ɓe diga hakke. Hande non o hiitorii hakke gollotooɗe der ɓalli meeɗen.</verse>
				<verse number="4">O waɗii ɗum gam foonnitaare ne tawreeta ƴami, hebba dow meeɗen. Hande non, en jahataa kade no ɓannu yiɗiri, amma no Ruuhu yiɗiri.</verse>
				<verse number="5">Tokkiiɓe jiɗaaɗi ɓannu, ko ɓannu yiɗi ɓe miijantoo. Amma tokkiiɓe Ruuhu, ɗum Ruuhu ɓe miijantoo.</verse>
				<verse number="6">Tokkugo jiɗaaɗi ɓannu, maayde nun. Amma tokkugo ko Ruuhu yiɗi, yonki e jam nun.</verse>
				<verse number="7">Tokkuɗo jiɗaaɗi ɓannu laati nun ganyo Alla. O ɗowtantaako tawreeta Alla, o waawataa du ko ɗowtanii ka.</verse>
				<verse number="8">Waɗooɓe ko ɓalli mum yiɗi waawataa ko fottani Alla.</verse>
				<verse number="9">Onon kan, on tokkaaki jiɗaaɗi mooɗon, amma *Ruuhu Alla, to Ruuhu on e woni e mooɗon kan. Mo walaa Ruuhu *Almasiihu, laataaki mo makko.</verse>
				<verse number="10">To Almasiihu na'on der mooɗon, e non fu ɓalli mooɗon maayan gam hakke, amma ruuhu mooɗon wuuran gam on laatinaama foonnitiiɓe.</verse>
				<verse number="11">Alla fintinii Yeesu diga maayɓe. To Ruuhu makko na'on der mooɗon, den kan pintinɗo Yeesu Almasiihu diga maayɓe, hokkan ɓalli mooɗon maayooji yonki, diga e Ruuhu makko gonuɗo der mooɗon.</verse>
				<verse number="12">To non non, banniraaɓe, een jogii nyamaane. Amma hinaa nyamaane suunooji ɓalli jogiɗen gam gonoɗen no ɗi jiɗiri.</verse>
				<verse number="13">To oon tokki jiɗaaɗi ɓannu, on maayan. Amma to on barii ɗi diga e *Ruuhu Alla, on buuran.</verse>
				<verse number="14">Gam ɓe Ruuhu Alla ɗowata fu, kamɓe nun laatii ɓiɓɓe Alla.</verse>
				<verse number="15">Ruuhu mo Alla hokki on laatinay on maccuɓe, hakko gonoɗon kade der kulol. Amma o laatinii on ɓiɓɓe Alla. Ruuhu acci een nodda Alla «Abba» waato *Baaba.</verse>
				<verse number="16">Ruuhu Ceniiɗo e hoore mum, e seedanoo ruuhu meeɗen, en laati nun ɓiɓɓe Alla.</verse>
				<verse number="17">To een laatii ɓiɓɓe Alla, en donan ko Alla resani himɓe mum. En donidan ɗum e *Almasiihu. To en toorodike e makko, en donidan bo tedduŋal e makko.</verse>
				<verse number="18">Mii anni tooraaji meeɗen ɗi jooni, foonnataako e tedduŋal garoowal, ŋal Alla suppitinanoyta en.</verse>
				<verse number="19">Ko tagaa fu e haaɓi yi'a wakkatiire ne o hollitinta tedduŋal ɓiɓɓe makko.</verse>
				<verse number="20">Gam ko tagaa fu naatinaama der jeyaanaaku, ɗum laatinaa baanji, hinaa e yidde majjum, amma sabbu naatinɗo ɗum e maggu. Amma e non, hoolaare na'on.</verse>
				<verse number="21">Ko Alla tagi fu firtete e jeyaanaaku halkere. Den ɗum heɓa rinɗineego e tedduŋal ŋal ɓiɓɓe Alla heɓata.</verse>
				<verse number="22">Gam een anni, faa jooni, tagaaɗum fu e uuma e tooroo hande debbo dimoowo.</verse>
				<verse number="23">Tagaaɗum tan bane tooroto. Baa enen ɓe Alla hokki *Ruuhu mum hande kokkal artuŋal, een uuma. Enen bo, een kaaɓi Alla rinɗina ɓalli meeɗen, laatina en ɓiɓɓe mum.</verse>
				<verse number="24">En kisinaama, amma een keɗii taw. To een ji'a huune ko tammihiɗen heɓugo, ɗum laataaki kade tammuwe. Moy nun tammihintoo ko yi'i?</verse>
				<verse number="25">Amma to een tammihii ko en ji'ataa yottoto, en kettinto ɗum e munyal.</verse>
				<verse number="26">Hande non bo *Ruuhu e wara wallugo en der tampe meeɗen. En annaa du'aago hande no haani. Amma Ruuhu e hoore mum e du'anoo en e uumaali ɗi neɗɗo waawataa ko bati.</verse>
				<verse number="27">Alla annuɗo ko woni der ɓerɗe himɓe e anni ko Ruuhu yiɗi. No Alla yiɗiri bo, nun nun Ruuhu du'orantoo himɓe makko.</verse>
				<verse number="28">Een anni bo, ko Alla waɗata fu, oo waɗa ɗum gam booɗɗum yiɗuɓe mo, kamɓe ɓe o suɓi hande no o resiri.</verse>
				<verse number="29">Himɓe ɓe Alla anni diga aran, o suɓii ɓe diga fuɗɗoode ɓe nanda e Ɓiyiiko. Den Ɓiyiiko laatoo afo caka banniraaɓe ɗuuɓɓe.</verse>
				<verse number="30">Ɓe o suɓi diga fuɗɗan, o noddii ɗum. Ɓe o noddi bo, o laatinii ɗum foonnitiiɓe. Ɓe o laatini foonnitiiɓe, o teddinii ɗum.</verse>
				<verse number="31">Ume bi'eten kade dow haala kan? To Alla e wondi e meeɗen, moy waawata ko haɓidi en?</verse>
				<verse number="32">Kanko, mo saloraaki Ɓiyiiko, amma o hokkitirii mo gam meeɗen en fu. Noy woni o hokkirtaa en ko o woodi fu e moƴƴere, diga e Ɓiyiiko?</verse>
				<verse number="33">Moy nun gaccoto ɓe Alla suɓi? Walaa! Gam Alla nun laatinta ɓe foonnitiiɓe!</verse>
				<verse number="34">Moy waawata ko doƴƴi ɓe kiita? Walaa! Yeesu *Almasiihu maayii gam maɓɓe. Ko ɓuri fu, o fintii, o na'on jooɗii nyaamo Alla, oo du'anoo en.</verse>
				<verse number="35">To non non, moy nun waawata ko seenni en e yidde Almasiihu? Ɓillaare na, jiɓayeere na, tooreego na, rafo na, talakaaku na, kaliire na, naa kaafahi?</verse>
				<verse number="36">Hande no Dewtere wi'i: «Gam maaɗa acci emen gonii nyalaane fu der kaliije maayde, emen daaraa hande baali kiiseteeɗi.»</verse>
				<verse number="37">Amma der huune ɗum fu, en keɓii jaalorgal sabbu jiɗuɗo en.</verse>
				<verse number="38">Gam mii anni, walaa ko seennata en e yidde makko. Baa maayde, baa guurnam, baa malaykaaɓe, baa baawɗeeji, baa ko warata jooni, ɗum bo ko waroyta yeeso, ɗum bo semme gom,</verse>
				<verse number="39">baa baawɗeeji gonuɗi dow, ɗum bo baawɗeeji gonuɗi ley, to ɗum bo tagaaɗum gom, walaa e majjum ko seennata en e yidde Alla nee ɗo hawti en e Joomiraawo meeɗen Yeesu Almasiihu.</verse>
			</chapter>
			<chapter number="9">
				<verse number="1">Ka batanmi ɗo gooŋa nun. E inne *Almasiihu, mi fewataa. Cuuɗiiɗum ɓerne am bo e seedanoo am diga e *Ruuhu Ceniiɗo no gooŋa nun batanmi.</verse>
				<verse number="2">Ɓerne am e biisii puy, mii woodi toora ka heennyataa, der ɓerne am.</verse>
				<verse number="3">Mi wanyay laataago jaa'aaɗo, mi seenniree e Almasiihu to ɗum nafanno banniraaɓe e baabiraaɓe am, ɓe lenyol am.</verse>
				<verse number="4">Kamɓe woni Isira'iilaaɓe, ɓe Alla laatini ɓiɓɓe mum, holli ɓe tedduŋal mum. Ɓe keɓii alkawalji e tawreeta. O hollii ɓe no ɓe caafirta mo, o batii ɓe o waɗanan ɓe huune ɗuuɗɗum.</verse>
				<verse number="5">Kamɓe laatii ƴiwuɓe diga e kaakiraaɓe amen. Almasiihu bo ƴiwii e lenyol ŋol. Kanko woni Alla jintuɗo huune fu, yettoore laatanoo mo faa abada. Aami!</verse>
				<verse number="6">To non non haala Alla tampu nun na? Gam ƴiwuɓe e lenyol Isira'iila fu bane woni Isira'iilaaɓe.</verse>
				<verse number="7">Ƴiwuɓe e lenyol Iburahiima fu bane woni ɓiɓɓe makko. Gam Alla wi'i Iburahiima: «Diga e Isiyaaku keɓataa lenyol innitirteeŋol inne maa».</verse>
				<verse number="8">Ko ɗum yiɗi wi'ugo woni: rimaaɓe e ɓannu bane laatii ɓiɓɓe Alla, sey rimaaɓe dow alkawal Alla. Kamɓe nun limetee der lenyol makko.</verse>
				<verse number="9">Gam Alla haɓɓanii mo alkawal wi'i: «Mi wittaan mawuuri hande nii, mi tawan Saratu rimii ɓiɗɗo gorko.»</verse>
				<verse number="10">Ɗon tan bane. Rebeka bo heɓii reedu siwtuɓe. Baaba maɓɓe nun Isiyaaku, maama meeɗen.</verse>
				<verse number="11">Sukaaɓe ɓen rimaakano taw, ɓe gaɗay ko wooɗi, ɗum bo ko halli. E nun fu, ko Alla resi nun waɗata. Cuɓol makko daraaki dow gaɗu, amma dow no o resiri, kanko cuɓoowo.</verse>
				<verse number="12">Alla wi'i Rebeka: «Mawniraawo jagganto miiraawo.»</verse>
				<verse number="13">Hande ko winnaa: ­ «Yaakuubu jiɗumi, Isuwa banyumi.»</verse>
				<verse number="14">Den, ume bi'eten? Ko Alla waɗata foortaaki na? Abada!</verse>
				<verse number="15">Nani ko o wi'i Muusa: «Mi enɗoto mo enɗotoomi, mi yurmoto mo jurmotoomi.»</verse>
				<verse number="16">Hande non, cuɓol Alla daraaki dow sago neɗɗo, ɗum bo dow anniya mum, amma diga e Alla enɗotooɗo ɗum ƴiwi.</verse>
				<verse number="17">Gam Dewtere batii dow Fiirawna, wi'i: «Mi suɓii maa e sago am gam mi hollita baawɗe am dow maa, kade bo gam inne am sankitoo e duuniyaaru fu ».</verse>
				<verse number="18">Den, Alla enɗoto mo yiɗi, yoorinan ɓerne mo yiɗi.</verse>
				<verse number="19">A ƴaman am bi'aa: «Ume acci ko Alla e gaccoo himɓe? Moy waawata ko salii sago makko?»</verse>
				<verse number="20">Amma an, moy laatiɗaa faa jeddontiraa e Alla? Fayande waawan ko ƴami mahuɗo ɗum: «Gam ume ko mahirɗaa am ninni na?»</verse>
				<verse number="21">Mahoowo payanɗe woodaa hoore mum waɗa ko yiɗi e loope goote ɗen na? E loope goote ɗen, o waawan ko mahi payanɗe goɗɗe ɗe tedduŋal, o maha goɗɗe bo ɗe walaa tedduŋal.</verse>
				<verse number="22">Alla yiɗii hollitingo mone mum e baawɗe mum. Amma o munyanii himɓe puy, kamɓe haanannooɓe mone makko, resanooɓe gam halkere.</verse>
				<verse number="23">O waɗii ɗum gam hollitingo tedduŋal makko manŋal dow ɓe o enɗii. O siriyake ɗum gam ɓe o yiɗi teddingo.</verse>
				<verse number="24">Himɓe ɓen woni enen ɓe o noddi, hinaa caka *Yahuduuɓe tan, amma e caka ɓe laataaki Yahuduuɓe bo.</verse>
				<verse number="25">Kanka nun Alla bati e dewtere annabi Hose'a o wi'i: «Lenyol ŋol laataakino lenyol am, mi noddan ŋol lenyol am, lenyol ŋol yiɗaakano, mi noddan ŋol lenyol am jiɗaaŋol.</verse>
				<verse number="26">Kade bo, to ɓe bi'etenoo, ɓe laataaki himɓe am, ton ɓe noddetee ɓiɓɓe Alla mo yonki.»</verse>
				<verse number="27">Annabi *Esaaya bo batii haala Isira'iilaaɓe, wi'i: «Baa to ɓiɓɓe Isira'iila ɗuuɗii hande jaaneeri maayo, woɓɓe maɓɓe tan hisintee.</verse>
				<verse number="28">Gam Joomiraawo hebbinan law haala ka o bati fu, deydey, dow leydi ɗo.»</verse>
				<verse number="29">Kade bo non Esaaya wi'unoo diga ɓooyɗum: «To Joomiraawo hooreejo konunkeeɓe accanayno en lenyol baa seɗɗa, en laatotono hande Sodoma, en nandanno e Gomora.»</verse>
				<verse number="30">Den, ume bi'eten? Himɓe ɓe lenyi janani dartayno laatoo foonnitiiɓe yeeso Alla, amma ɓe keɓii ɗum diga e goonɗinki.</verse>
				<verse number="31">Amma Isira'iilaaɓe dartuɓe foonnitaare diga e tokkugo tawreeta, waaway ko heɓi ɗum.</verse>
				<verse number="32">Gam ume nun? Gam ɓe dartiray ɗum e goonɗinki. E anniya maɓɓe nun ɓe dartiri ɗum, go ɓe pergi dow hayre doƴƴoore ɓe.</verse>
				<verse number="33">Dewtere wi'ii: «Mi yowii dow Siyoona hayre fergeteene, tepaare doƴƴoore himɓe. Amma goonɗinɗo ne fu sentintaake abada!»</verse>
			</chapter>
			<chapter number="10">
				<verse number="1">Banniraaɓe, mii yiɗi e ɓerne am fu, Isira'iilaaɓe hisa. Kanjum eelanmi Alla.</verse>
				<verse number="2">Mii seedanoo ɓe no ɓee goodi tinnaare gam Alla, amma ɓe galaa annal.</verse>
				<verse number="3">Ɓe annaa laawol ŋol Alla laatinirta himɓe foonnitiiɓe. Den ɓe dartani ko'e maɓɓe no ɓe laatortoo foonnitiiɓe. Ɓe jiɗay ɗowtanaago Alla e laawol ŋol o laatinirta himɓe foonnitiiɓe.</verse>
				<verse number="4">*Almasiihu yottinii tawreeta, gam goonɗinɗo mo fu laatinee poonnitiiɗo.</verse>
				<verse number="5">Muusa winnii dow haala foonnitaare ƴiwune e tawreeta, wi'i: «Neɗɗo fu tokkuɗo tawreeta, wuuran diga e makka.»</verse>
				<verse number="6">Amma foonnitaare ƴiwune e goonɗinki wi'i: Taa wi'u der ɓerne maa «Moy eencata dow kammu?» Jippingo *Almasiihu nun ɗon.</verse>
				<verse number="7">Taa wi'u der ɓerne maa bo: «Moy mutata der leydi?» Wurtingo Almasiihu diga hakkune maayɓe nun ɗon.</verse>
				<verse number="8">Den, ume haala kan bati? «Haala Alla e ɓadii maa, ka na'on der hunnuko maa, e der ɓerne maa.» Haala kan woni habaru goonɗinki ki men baajotoo.</verse>
				<verse number="9">To a batii e hunnuko maa Yeesu nun laatii Joomiraawo, go goonɗinɗaa der ɓerne maa Alla fintinii mo diga maayɓe, den a hisan.</verse>
				<verse number="10">Gam goonɗinɗo e ɓerne mum fu, Alla laatinan ɗum poonnitiiɗo. Batuɗo e hunnuko mum bo, Alla hisinan ɗum.</verse>
				<verse number="11">Dewtere wi'ii: «Goonɗinɗo fu sentintaake.»</verse>
				<verse number="12">Walaa ko suttontiri *Yahuduujo e mo laataaki Yahuduujo. Ɓe fu Joomiraawo gooto ɓe goodi. Kanko nun hokkata noddanɓe mo fu jawdi makko.</verse>
				<verse number="13">Gam «nodduɗo inne Joomiraawo fu, hisan.»</verse>
				<verse number="14">Amma noy ɓe noddirta inne mo ɓe goonɗinay? Noy ɓe goonɗinirta mo ɓe nanay habaru muuɗum? Noy ɓe nanirta habaru makko to baajotooɗo walaa?</verse>
				<verse number="15">Noy himɓe waajortoo to ɓe lilaaka? Dewtere wi'ii: «Ume wooɗi hande koyɗe fiinooɓe habaruuji belɗi.»</verse>
				<verse number="16">Amma himɓe fu bane ɗowtanii *linjiila kan. Hande no *Esaaya wi'i: «Joomiraawo, moy nun goonɗini waaji amen?»</verse>
				<verse number="17">Hande non, goonɗinki e ƴiwa diga e nanugo, ko nanetee bo e ƴiwa diga e haala Almasiihu.</verse>
				<verse number="18">Amma mii ƴama kaa ɗo: Isira'iilaaɓe nanay woni na? E gooŋa ɓe nanii! Gam dewtere wi'ii: «Daaɗe maɓɓe nanaama der duuniyaaru fu, Haala maɓɓe yottike kaddi leydi.»</verse>
				<verse number="19">Mii ƴama kade: Isira'iilaaɓe faamay woni na? Muusa artii wi'i: «Mi waɗan nawniraagu mooɗon ummoo dow lenyol ŋol on gattiray, Mi accan mone mooɗon ummoo dow lenyol ŋol walaa annal.»</verse>
				<verse number="20">Ɓaawo mum Esaaya hulay wi'ugo: «Himɓe ɓe dartayno am yiitii am, mi hollitanike himɓe ɓe ƴamanay am.»</verse>
				<verse number="21">Amma dow Isira'iilaaɓe, o wi'i: «Nyalaane fu mii weeɗi juuɗe am gam jaɓugo himɓe nanaruuɓe e yeddooɓe.»</verse>
			</chapter>
			<chapter number="11">
				<verse number="1">Mii wi'a: Alla woppu nun himɓe muuɗum na? O woppay ɓe! Gam min bo mi laati nun Isira'iilaajo, taaniraawo Iburahiima, mi ƴiwii e lenyol Benyamin.</verse>
				<verse number="2">Alla woppay himɓe muuɗum ɓe o suɓi diga fuɗɗoode. Oon anni ko Dewtere bati wakkati annabi Eliya wullani Alla gam Isira'iilaaɓe, e wi'a:</verse>
				<verse number="3">«Joomiraawo, ɓe barii annabiiɓe maa, ɓe pusii kiisirɗe maa. Min tan horii, go ɓee darta min bo ɓe barammi.»</verse>
				<verse number="4">Ume Alla toontii mo? O wi'i: «Mii horanii hoore am worɓe ujune jeeɗiɗo ɓe jiccanaaki tooruure wi'eteene Ba'al.»</verse>
				<verse number="5">Hande non bo ɗum laatii jooni. E woodi himɓe horiiɓe ɓe Alla suɓi e moƴƴere mum.</verse>
				<verse number="6">To e moƴƴere nun o suɓiri ɓe, den fu gam gaɗu maɓɓe bane. To hinaa non, moƴƴere laatataako moƴƴere.</verse>
				<verse number="7">Ume nun kade? Ko Isira'iilaaɓe dartannoo, ɓe keɓay ɗum. Ɓe Alla suɓi caka maɓɓe heɓi ɗum. Horiiɓe, ɓerɗe muuɗum yoorinaama,</verse>
				<verse number="8">hande no winnaa: «Alla maɓɓii hakkilooji maɓɓe, Ɓee goodi gite, amma ɓe ji'ataa, ɓee goodi noppi amma ɓe nanataa. Non ɗum laatii faa hanne.»</verse>
				<verse number="9">Dawda bo wi'i: «Nyaamduuji juulɗe maɓɓe laatanoo ɓe pittol e to ɓe pergotoo, ɗum laatanoo ɓe doƴƴere, e riiba golle maɓɓe.</verse>
				<verse number="10">Gite maɓɓe wuminee, dulla yi'ugo, ɓe laatinee jeyaaɓe e baadey !»</verse>
				<verse number="11">Den, mii ƴama: *Yahuduuɓe fergi nun gam ɓe jana e baadey na? Aawo! Amma sabbu fergaago maɓɓe, ɓe lenyi janani heɓii kisidam gam nawniraagu Yahuduuɓe umminiree.</verse>
				<verse number="12">Fergaago Yahuduuɓe laatanike himɓe duuniyaaru jawdi, seekaago maɓɓe bo waddanii ɓe lenyi janani jawdi. Den noy ɗum laatotono to Yahuduuɓe fu tuubiino?</verse>
				<verse number="13">Jooni, onon ɓe lenyi janani nun baddanmi. Mii laatii lilaaɗo caka ɓe lenyi janani, mii teddina golle am.</verse>
				<verse number="14">Mii yiɗi to waɗoto, mi ummina nawniraagu himɓe lenyol am, mi hisina woɓɓe maɓɓe.</verse>
				<verse number="15">Takkeego maɓɓe sera weldini himɓe duuniyaaru e Alla. Noy ɗum laatotono to ɓe bittinaama? Ɗum nandan hande ƴiwugo diga maayde naata e yonki.</verse>
				<verse number="16">To peen artuŋa sakkaama Alla, den koriiko fu e laatanii mo. To ɗaɗi leggal e laatanii Alla, licce maggal bo e laatanii mo.</verse>
				<verse number="17">Hande non ɗum laatii e himɓe Isira'iila, ɓee laatii hande leggal jaytuhi. Licce jaytuhi wuro goɗɗe wudditaama, go an jaytuhi laddehi takkaɗaa dow jayri jaytuhi wuro, go aa heɓa nyaamdu maa diga e makki.</verse>
				<verse number="18">Gam majjum, taa yawa licce budditaaɗe. A woodaa laawol mawnitaago. Amma to aa mawnito, annitin no an bane roonii ɗaɗi, ɗaɗi nun roonii maa.</verse>
				<verse number="19">Waɗoto bi'aa: «Licce wuddita nun gam mi takkee to ɗe gonunoo.»</verse>
				<verse number="20">Gooŋa nun! Ɗe budditaama gam dullere goonɗinki majje, go an takkaɗaa gam goonɗinki maa. To non non, taa mawnita, amma hulu Alla.</verse>
				<verse number="21">Gam to Alla accay licce wuro, o accataa maa an bo.</verse>
				<verse number="22">En daaree geetaaku Alla e saɗella makko. Saɗella makko dow yanuɓe, den geetaaku makko bo dow maa, to aa tabitii der geetaaku makko. To hinaa non, an bo a wudditinte.</verse>
				<verse number="23">To Isira'iilaaɓe bo tabitaaki der dullere goonɗinki mum, Alla takkanɓe kade. Gam Alla e woodi baawɗe takkugo ɓe kade.</verse>
				<verse number="24">An jaytuhi laddehi, a wudditaama takkaɗaa to jaytuhi ki wuro. Ɗum ɗon haandanayno maa. To non, eɗum saɗi takkugo licce jaytuhi ki wuro to ɗe gonunoo na?</verse>
				<verse number="25">Banniraaɓe, mii yiɗi faamingo on asiiri ɗum ɗo, gam to on daaree ko'e mooɗon hande wooduɓe hakkillo. Woɓɓe der Isira'iilaaɓe, ɓerɗe mum yoorinaama. Amma ɗum daroto to limgal ɓe lenyi janani hisinteeɓe hebbii.</verse>
				<verse number="26">Hande non, Isira'iilaaɓe fu hisan. Non Dewtere wi'i: «Kisinoowo waran diga Siyoona, o mooytan dullere kulol Alla caka himɓe lenyol Yaakuubu.</verse>
				<verse number="27">Kanjum woni alkawal am e maɓɓe to mi moytii hakkeeji maɓɓe.»</verse>
				<verse number="28">Dow wecco *linjiila *Yahuduuɓe laatake ɓe Alla wanyi, gam mooɗon. Amma dow wecco cuɓol Alla, ɓe laati nun yiɗaaɓe gam kaakiraaɓe maɓɓe.</verse>
				<verse number="29">To Alla hokkii neɗɗo o hokku nun, to o noddi neɗɗo bo o noddu nun.</verse>
				<verse number="30">Naane, on ɗowtanaakino Alla. Amma joonii on keɓii enɗam Alla gam dullere ɗowtaare Yahuduuɓe.</verse>
				<verse number="31">Non bo jooni, ɓe ɗowtanaaki Alla gam keɓon enɗam makko. Jooni, kamɓe bo ɓe keɓan enɗam makko, hande no onon bo keɓirɗon.</verse>
				<verse number="32">Gam Alla maɓɓii himɓe fu der dullere ɗowtaare, gam o enɗoo ɓe, ɓe fu.</verse>
				<verse number="33">Hey! E gooŋa Alla e mawni! Hakkillo makko e annal makko e luggi! Walaa baawoowo ko faami no o hiitortoo, laabi makko faamataako!</verse>
				<verse number="34">Gam e winnaa: «Moy anni miilooji Joomiraawo? Moy woni kokkoowo mo saawari?</verse>
				<verse number="35">Moy arti hokki mo, hakko o yoɓa ɗum?»</verse>
				<verse number="36">Gam huune fu e makko ƴiwi, gam makko ɗum woni, kanko bo woodi ɗum. Tedduŋal laatanoo mo faa abada! Aami!</verse>
			</chapter>
			<chapter number="12">
				<verse number="1">Banniraaɓe, mii eela on sabbu enɗam Alla. Kokkee mo ko'e mooɗon hande sadaka yonkinteha, ceniika, pottananka Alla. Kanjum woni sujida gooŋaha, kaanuka caafiron Alla.</verse>
				<verse number="2">To on nandee e himɓe duuniyaaru nu. Amma accee Alla waylita on. Hakkillooji mooɗon laatoo kesi. Den on baawan suttontirgo ko Alla yiɗi, e ko wooɗi, e ko weli, e ko hebbi.</verse>
				<verse number="3">Alla waɗanii am moƴƴere mum. Gam majjum mii wi'a moy mooɗon fu to daaru hoore muuɗum ɓura ko laati. Amma moy fu daara hoore mum jaka no foti, e jaka goonɗinki ki Alla hokki ɗum.</verse>
				<verse number="4">Moy meeɗen fu e woodi jokkule ɗuuɗɗe der ɓannu gootol. Jokkule ɗen fu golle goote bane waɗata.</verse>
				<verse number="5">Hande non, enen bo, no ɗuuɗirɗen fu, en laati nun ɓannu gootol, gam kawtal meeɗen e Almasiihu. En fu, een jeyontiri.</verse>
				<verse number="6">Alla hokkii en dokke feere feereeje e moƴƴere mum. Kokkaaɗo gaɗol annabaaku, waɗa ɗum no fottiri e goonɗinki.</verse>
				<verse number="7">To wallugo woɓɓe nun, o waɗa ɗum e hakkillo makko fu. Janŋinoowo bo, hiinnoo janŋinol mum.</verse>
				<verse number="8">Kokkaaɗo dokkal semmiɗingo himɓe, o semmiɗina ɓe. Kokkaaɗo dokkal wallugo woɓɓe, walla e ɓerne woore. Ardiiɗo, ardoo e tinnaare. Enɗotooɗo himɓe, waɗa ɗum e seyo.</verse>
				<verse number="9">Yidde mon laatoo ne walaa munaafitaare. Banyee ko halli, takkee ko wooɗi e semme.</verse>
				<verse number="10">Jiɗontiree e yidde banniraagu. Moy mooɗon fu teddina banniraawo mum, ɓurina hoore mum.</verse>
				<verse number="11">Laatee tinniiɓe, to on laatee ciiwankeeɓe. Accee hakkillo mon e fini. Gollanee Joomiraawo e ɓerɗe mon fu.</verse>
				<verse number="12">Ceyoree ko kooliɗon on keɓan, munyanee tooraaji, tinnee e waɗugo du'aaje.</verse>
				<verse number="13">Ballitee himɓe Alla e haajeeji mum, laatee weernooɓe hoɓɓe.</verse>
				<verse number="14">Barkiɗinee tooranɓe on, barkiɗinee, to on jaa'ee.</verse>
				<verse number="15">Ceyodee e seyotooɓe, bullidee e wullooɓe.</verse>
				<verse number="16">Goodee miilooji gooti hakkune mon. To on dartee ko mawni, amma nootee bo waɗugo ko leesi. To on daaree ko'e mooɗon hande wooduɓe hakkillo.</verse>
				<verse number="17">To goɗɗo waɗanii on ko halli, to on battee mo. Dartee waɗugo ko wooɗi yeeso himɓe fu.</verse>
				<verse number="18">To waɗoto, gaɗee no baawuɗon fu, gonidon e himɓe fu e jam.</verse>
				<verse number="19">Banniraaɓe am yiɗaaɓe, to on battanee ko'e mooɗon, amma accee mone Alla waɗa ɗum. Gam Joomiraawo wi'i der Dewtere: «Min nun wattaago wonani, mi yoɓan moy fu ko waɗi.»</verse>
				<verse number="20">E winnaa kade: «To ganyo maa e rafaa, hokku mo o nyaama, to emo ɗonɗaa, hokku mo o yara. To a waɗii ɗum, ƴulɓe yiite nun jowanɗaa mo ɗon dow hoore makko.»</verse>
				<verse number="21">Taa accu hallande jaalee, amma jaalora ne ko wooɗi.</verse>
			</chapter>
			<chapter number="13">
				<verse number="1">Sey moy fu ɗowtanoo laamiiɓe. Laamiiɗo walaa to hinaa mo Alla suɓi, gam laamiiɓe fu, Alla nun laaminta ɗum.</verse>
				<verse number="2">Gam majjum, caliiɗo ko ɗowtanii laamiiɗo, salike ka Alla bati. Caliiɗo ka Alla bati fu, fooɗanan hoore mum kiita.</verse>
				<verse number="3">Gaɗoowo ko wooɗi hulaataa mawɓe genni, sey gaɗoowo ko halli. A yiɗaa aa huli laamiiɓe na? waɗu ko wooɗi, den ɓe manete.</verse>
				<verse number="4">Golle Alla nun laamiiɓe waɗata gam nafuwe maa. Amma to a waɗii ko halli, sey kulaa, gam baanji bane acci ɓee bakkii kaafahi. Ɓe laati nun gollantooɓe Alla gam ɓe battoo, ɓe kollita mone makko dow waɗooɓe ko halli.</verse>
				<verse number="5">To non non, eɗum haani ɗowtanoɗon laamiiɓe, hinaa gam oon kula hiiteego tan, amma gam miilooji ɓerɗe mooɗon cuuɗiiɗi e holla on ɗum.</verse>
				<verse number="6">Gam majjum acci oon joɓa ceede faada. Alla ɓe gollantoo, der golle ɗen.</verse>
				<verse number="7">Kokkee moy fu ko haanani ɗum. Joɓee ceede faada to haanuɓe joɓon ɗe. Joɓee ko tannyanaɗon to haanuɓe joɓon. Kulee kaanuɗo huleego. Teddinee kaanuɗo teddineego.</verse>
				<verse number="8">To on joganee goɗɗo nyamaane, to hinaa nyamaane yiɗontirgo hakkune mon. Gam jiɗuɗo banniraawo mum, hebbinii ko tawreeta ƴami.</verse>
				<verse number="9">Gam tawreeta wi'i: «Taa jeenu, taa waru neɗɗo, taa wujju, taa suuna.» Tawreeta ka, e tawreetaaji koriiɗi fu, hawtii dow haala goota kaa ɗo: «Yiɗu banniraawo maa hande no jiɗirɗaa hoore maa.»</verse>
				<verse number="10">Yidde waɗantaa banniraawo ko halli. To non yidde laati nun hebbingo tawreeta.</verse>
				<verse number="11">Gaɗee ɗum, gam oon anni der iri wakkati kiye nun gonuɗen. Wakkati kaanuki pinen diga e ɗoyŋol nun. Gam jooni kisidam men e ɓadii ɓuri de goonɗinnoɗen.</verse>
				<verse number="12">Jemma jenŋii, nokkuuje faanake weetugo. Gam majjum, en accee waɗugo golle niwre, en ɓornee kaɓirɗum ɗum jayŋol.</verse>
				<verse number="13">En gonee hande no haani wonuɓe der nyalooma wonira. En accee deereraaku e jarɗe, accen bo jeenu e suunooji baanji baanji, accen kaɓe e nawniraagu.</verse>
				<verse number="14">Ɓornee jikku Joomiraawo meeɗen Yeesu Almasiihu hande no ɓornortoɗon kolte. To on kiinnitanee ɓannu gam deƴƴitingo suunooji maggol.</verse>
			</chapter>
			<chapter number="14">
				<verse number="1">Jaɓee mo goonɗinki mum semmiɗaa, to on jeddontiree dow miilooji makko.</verse>
				<verse number="2">Hande jon, goɗɗo, goonɗinki mum hokkan ɗum semme nyaamugo huune fu. Mo goonɗinki tampuki bo nyaamataa goɗɗum, sey baafe tan.</verse>
				<verse number="3">Nyaamoowo huune fu, to yawoo mo nyaamataa. Mo nyaamataa huune fu bo, to hiitoo nyaamoowo ko yiɗi fu, gam Alla jaɓii mo.</verse>
				<verse number="4">An, moy laatiɗaa faa kiitoɗaa gollantooɗo goɗɗo? To oo darii, ɗum bo to o yanii, ka joomiraawo makko nun. O daroto bo, gam Joomiraawo e woodi baawɗe darnugo mo.</verse>
				<verse number="5">Goɗɗo e daari hande nyalaane nee ɗo e ɓuri nee to teddugo, oo to bo e daari no nyalaaɗe fu fotan nun. Sey moy fu anna to darii der hakkillo mum.</verse>
				<verse number="6">Ɓurontiroowo nyalaaɗe e waɗa ɗum gam Joomiraawo. Nyaamoowo ko yiɗi fu, e waɗa ɗum gam Joomiraawo, oo yetta Alla. Mo nyaamataa huune fu bo e waɗa ɗum gam Joomiraawo, oo yetta Alla kanko bo.</verse>
				<verse number="7">Gam walaa e meeɗen buuruɗo gam hoore mum, nun nun bo walaa maayoowo gam hoore mum.</verse>
				<verse number="8">To een buuri, Joomiraawo nun buuranɗen, to en maayii bo, Joomiraawo on nun maayanɗen. To een buuri ɗum bo to en maayii, Joomiraawo laataniɗen.</verse>
				<verse number="9">Gam *Almasiihu maayii, o fintii bo gam o laatoo Joomiraawo wuuruɓe e maayuɓe fu.</verse>
				<verse number="10">Amma an, gam ume kiitotoɗaa banniraawo maa goonɗinɗo? An bo, ume jawantoɗaa banniraawo maa goonɗinɗo? En fu, en daroyto yeeso hiitorde Alla,</verse>
				<verse number="11">gam e winnii: Joomiraawo wi'i: «Min, mii wuuri moy fu jiccoto yeeso am, ɗelle fu teddinan am.»</verse>
				<verse number="12">Den moy meeɗen fu toontanto hoore mum yeeso Alla.</verse>
				<verse number="13">Gam majjum, en accee gaccontirgo. Ko haani gaɗen woni accen resango banniraaɓe ko ferginta ɓe, ɓe jana.</verse>
				<verse number="14">Mii anni, mii tabbitini bo der kawtal men e Joomiraawo Yeesu, no nyaamdu walaa karmuŋol e hoore mum. Amma to goɗɗo e miili e woodi huune ko harmi, dow makko ɗum harmi.</verse>
				<verse number="15">To gam sabbu nyaamdu, a accii ɓerne banniraawo maa biisake, a tokkay laawol yidde. Taa accu gam nyaamdu maa, neɗɗo mo *Almasiihu maayi gam mum halka.</verse>
				<verse number="16">Gam majjum, to on accee himɓe bata kalluka dow ko laatanii on booɗuɗum.</verse>
				<verse number="17">Gam *Laamaare Alla laataaki gam nyaamɗe e jarɗe, amma ne laati nun foonnitaare, e jam, e seyo ɗum *Ruuhu Ceniiɗo hokkata.</verse>
				<verse number="18">Golliranoowo Almasiihu hande non, fottanan Alla, himɓe bo yettan mo.</verse>
				<verse number="19">Gam majjum, en dartee ko waddata jam hakkune meeɗen, e ko mawninta goonɗinki moy meeɗen fu.</verse>
				<verse number="20">Gam sabbu nyaamdu, taa biisu golle Alla. E gooŋa, nyaamdu fu e laaɓi. Amma nyaamaa nyaamdu, den ɗum doƴƴa goɗɗo, ɗum wooɗaa.</verse>
				<verse number="21">E ɗum wooɗi, to neɗɗo ƴakku tew, to o yaru bo innabojam, o acca waɗugo huune ko ferginta banniraawo makko.</verse>
				<verse number="22">Ko kooliɗaa dow haala ka fu, joga ɗum gam maa yeeso Alla. Barke laatanto mo gaccataako hoore mum dow ko o suɓi o waɗa!</verse>
				<verse number="23">Amma gaɗuɗo seko dow ko nyaamata, hiitaama, gam joomum nyaamiray ɗum e goonɗinki. Nani bo, huune fu ko waɗaaka e goonɗinki, laati nun hakke.</verse>
			</chapter>
			<chapter number="15">
				<verse number="1">Enen ɓe goonɗinki mum semmiɗi, e haani balliten ɓe goonɗinki mum semmiɗaa. Haanay daarten ko fottanta en tan.</verse>
				<verse number="2">Sey moy meeɗen fu darta ko fottanta banniraawo mum gam nafuwe makko e gam mawningo goonɗinki makko.</verse>
				<verse number="3">Gam Almasiihu dartay ko welata ɗum. Amma hande no winnaa: «Jennooje yennanɓe maa yanii dow am.»</verse>
				<verse number="4">Ko artaa winnaa e dewte fu, winnaama gam janŋingo en. Kanjum hokkata en munyal, e ɓerɗe deƴƴuɗe, een keɗorii ko warata.</verse>
				<verse number="5">Munyal e deƴƴitinki ɓerne, diga Alla nun ƴiwata. Alla on hokka on laatoɗon miilo wooto hakkune mon. Ɗum laatoo deydey no Yeesu *Almasiihu ekkitiniri on.</verse>
				<verse number="6">Den on teddinan Alla, *Baaba Yeesu Almasiihu, Joomiraawo meeɗen e ɓerɗe goote, e daane woore.</verse>
				<verse number="7">Jaɓɓontiree hakkune mon hande no *Almasiihu jaɓɓorii on, gam tedduŋal Alla.</verse>
				<verse number="8">Mii bata on no Almasiihu laatike jaggiiɗo caka *Yahuduuɓe. O waɗii ɗum gam o hebbina alkawal ŋal Alla waɗanno maamiraaɓe men gam o tabbitina Alla laati nun gooŋaajo.</verse>
				<verse number="9">Den ɓe lenyi janani bo teddina Alla gam enɗam makko, hande no Dewtere wi'i: «Mi maantete caka ɓe lenyi janani, mi yiman, mi teddina inne maa.»</verse>
				<verse number="10">Dewtere wi'i kade: «Lenyi janani, belbeltee e himɓe Joomiraawo.»</verse>
				<verse number="11">Kade: «Onon ɓe lenyi janani fu, Jettee Joomiraawo, Himɓe fu yetta mo.»</verse>
				<verse number="12">Annabi *Esaaya bo wi'i: «Ƴiwuɗo e lenyol Yesa waraan, O ummoto gam o laamanoo himɓe lenyi janani, Ɓe jowan hoolaare maɓɓe dow makko.»</verse>
				<verse number="13">Alla mo tammuwe hebbina ɓerɗe mooɗon seyo e jam gam goonɗinki mon. Tammuwe mooɗon ɓeydoo der ɓerɗe mooɗon diga e baawɗe *Ruuhu Ceniiɗo!</verse>
				<verse number="14">Banniraaɓe am, min e hoore am, mii hoolii, oon goodi ko wooɗi, oon keewi annal, on baawan ko hokkontiri saawari hakkune mooɗon.</verse>
				<verse number="15">Amma der nokkuuje goɗɗe der ɗerewol am ŋol, mi winnanii on e cuusal gam siwtorgo on ko annuɗon. Mi waɗii ɗum sabbu moƴƴere ne Alla waɗanimmi.</verse>
				<verse number="16">O waɗii am gollantooɗo Yeesu *Almasiihu caka ɓe lenyi janani. Mii golloo hande *Limaamiijo. Mii waajoo ɓe lenyi janani *linjiila gam ɓe laatoo sadaka belanka Alla, ka *Ruuhu Ceniiɗo laaɓini.</verse>
				<verse number="17">Gam majjum, sabbu kawtal am e Yeesu Almasiihu, mi waawan ko jurorii golle am yeeso Alla.</verse>
				<verse number="18">Gam mi suusataa batango goɗɗum, to hinaa ko Almasiihu waɗi diga e am, gam waddugo ɓe lenyi janani ɗowtanoo Alla. O waɗii ɗum diga haala am, e gaɗu am,</verse>
				<verse number="19">non bo diga e baawɗe kaayeefiiji e haaynaareeji, e baawɗe Ruuhu Alla. Hande non baajoriimi linjiila Almasiihu diga Urusaliima e nokkuuje piiltitiiɗe ɗum, faa yottii leydi Illiriya.</verse>
				<verse number="20">Mi tinnake gam to mi waajoo linjiila to inne Almasiihu meeɗi noddeego. Mi waɗii ɗum, gam mi yiɗaa mahugo dow daɗɗa goɗɗo.</verse>
				<verse number="21">Hande no Dewtere wi'i: «Ɓe bataakano haala makko, yi'aan, ɓe nanayno oo batanee, faamaan.»</verse>
				<verse number="22">Golle am ɗen nun haɗimmi de ɗuuɗɗum warugo to mooɗon.</verse>
				<verse number="23">Amma jooni mi woodaa to gollotoomi, golle am heennyii der leyɗe ɗee, kade bo diga duuɓi ɗuuɗɗi nun jiɗumi warugo to mooɗon.</verse>
				<verse number="24">Mii yiɗi yaalugo on to mii yaha Espaniya. Mi jooɗodoto e mooɗon seɗɗa, ballon am der jahaaŋal am ɓaawo de ji'umi on go hakkillo am fukkii.</verse>
				<verse number="25">Amma jooni mi yahan Urusaliima walloygo himɓe Alla wonɓe ton.</verse>
				<verse number="26">Goonɗinɓe Maseduwaan e ɓe Akaya hawritii ceede, gam ɓe balla goonɗinɓe talakaaɓe wonɓe Urusaliima.</verse>
				<verse number="27">Ɓe gaɗii ɗum e sago maɓɓe, e haani bo ɓe gaɗana ɓe ɗum. Gam to ɓe lenyi janani heɓii kujje ruuhunkeeje diga e *Yahuduuɓe, den e haani bo ɓe balla ɓe e jawdi maɓɓe.</verse>
				<verse number="28">To mi yottinii golle ɗen, kokkumi ko hawritaa to haanuɓe ɗum yottoo, den mi yahan Espaniya, mi yaalan bo to mooɗon.</verse>
				<verse number="29">Mii anni to mii wara to mooɗon, mi waridan e barke *Almasiihu fu.</verse>
				<verse number="30">Banniraaɓe, mii eela on gam sabbu Joomiraawo meeɗen Yeesu *Almasiihu, e gam yidde ne *Ruuhu hokkata: Ballee am hawre, oon eelanammi Alla.</verse>
				<verse number="31">Du'ee gam mi daɗa e juuɗe himɓe Yahudiya ɓe goonɗinay. Du'ee bo gam himɓe Alla wonɓe *Urusaliima jaɓa ballal ŋal jaaranmi.</verse>
				<verse number="32">Hande non, to Alla e yiɗi, mi yottoto to mooɗon e welwelo, den mi siwtoo seɗɗa hakkune mooɗon.</verse>
				<verse number="33">Alla kokkoowo jam wonda e mooɗon, on fu. Aami!</verse>
			</chapter>
			<chapter number="16">
				<verse number="1">Mii yowana on sakiike meeɗen Fiibi junŋo, o laati nun gollotooɗo der Eklesiya Kenkereya.</verse>
				<verse number="2">Jaɓee mo e inne Joomiraawo hande no haani himɓe Alla waɗa. Ballee mo dow huune ko o haajaa e mon fu, gam kanko bo, o wallii ɗuuɓɓe, min e hoore am bo o wallii am.</verse>
				<verse number="3">Mi sannii Pirisilla e Akilas, gollidooɓe e am golle Yeesu *Almasiihu.</verse>
				<verse number="4">Ɓe kokkii ko'e maɓɓe gam ɓe kisina yonki am. Min tan bane seedantooɓe ɗum, eklesiyaaji ɓe lenyi janani fu e seedanoo ɓe ɗum.</verse>
				<verse number="5">Cannanee am goonɗinɓe hawritintooɓe wuro maɓɓe. Mii sanna Epaynetus, giɗo am. Kanko arti goonɗini Almasiihu der leydi Asiya.</verse>
				<verse number="6">Mii sanna Mariyama, kokkuɗo hoore muuɗum sanne gam mooɗon.</verse>
				<verse number="7">Mii sanna Andoronikus e Yuniyas, himɓe lenyol am. Min e maɓɓe nun maɓɓidanoo der kasu. Ɓee laatii lilaaɓe teddinaaɓe, ɓe arti am bo goonɗingo Almasiihu.</verse>
				<verse number="8">Mii sanna bo Ampiliyatus jiɗaaɗo am sabbu kawtal amen e Joomiraawo.</verse>
				<verse number="9">Mi sannii Urbanus, gollidoowo e meeɗen der golle *Almasiihu, kanko e Estakis, giɗo am.</verse>
				<verse number="10">Mii sanna Apelles goonɗinɗo Almasiihu e gooŋaaku. Mi sannii bo himɓe wuro Aristobil.</verse>
				<verse number="11">Mii sanna Herodiyon, mo lenyol am. Mii sanna bo himɓe wuro Narsisi hawtuɓe e Joomiraawo.</verse>
				<verse number="12">Mii sanna Tirifen e Tirifos, rewɓe gollantooɓe Joomiraawo puy. Mii sanna bo Persis, debbo jiɗaaɗo, kokkuɗo hoore mum sanne gam golle Joomiraawo.</verse>
				<verse number="13">Mi sannii Rufus mo Joomiraawo suɓi, e inna mum, laatiiɗo inna am min bo.</verse>
				<verse number="14">Mii sanna Asinkiriti e Felegon e Hermes e Patorobas e Hermas e goonɗinɓe Yeesu wonduɓe e maɓɓe fu.</verse>
				<verse number="15">Mii sanna Filologus e Yuliya. Mii sanna bo Nere e sakiike mum, mii sanna Olimpas e himɓe Alla wonduɓe e maɓɓe fu.</verse>
				<verse number="16">Moy mooɗon fu sanna banniraawo mum e mammilontirgo, e yidde. Kawtal Eklesiyaaji *Almasiihu fu e sanna on.</verse>
				<verse number="17">Banniraaɓe, nani ɗo ko eelanmi on: kakkilanee waddooɓe ceennirgu caka mon. Kamɓe ɓee darta selingo on diga ekkitinol ŋol keɓuɗon. Boɗɗodee ɓe!</verse>
				<verse number="18">Gam himɓe ɓen, *Almasiihu Joomiraawo meeɗen bane ɓe gollantoo, amma deeɗi maɓɓe. E haalaaji belɗi, eytooji ɓe jarbortoo himɓe ɓe walaa hakkillo.</verse>
				<verse number="19">Amma onon, himɓe fu e anni habaru ɗowtaare mooɗon. Gam majjum mii seyorii on. Amma mii yiɗi laatoɗon hakkilɓe dow waɗugo ko wooɗi, laatoɗon bo laaɓuɓe dow waɗugo ko halli.</verse>
				<verse number="20">Alla kokkoowo jam muunyitan *Seyɗan yeeso seɗɗa ley koyɗe mooɗon. Moƴƴere Joomiraawo meeɗen Yeesu wonda e mooɗon!</verse>
				<verse number="21">Timote gollidoowo am sannii on. Lusiyus e Yason e Sosipater himɓe lenyol am bo e sanna on.</verse>
				<verse number="22">Min Tertiyus binnuɗo ɗerewol ŋol mi sannii on der kawtal meeɗen e Joomiraawo.</verse>
				<verse number="23">Gayus, beero am, e beero goonɗinɓe sannii on. Erastus cuuɗoowo ceede siire sannii on, e Kartus banniraawo meeɗen. [</verse>
				<verse number="24">Moƴƴere Joomiraawo men Yeesu *Almasiihu wonoo e mon on fu. Aami!]</verse>
				<verse number="25">Yettoore laatanoo Alla! Oo woodi baawɗe semmiɗingo on der goonɗinki, hande no *linjiila ka baajotoomi batiri. *Linjiila kan laati nun habaru Yeesu *Almasiihu, eka hollita laabi Alla cuuɗiiɗi diga ɗum ɓooyi.</verse>
				<verse number="26">Amma jooni ɗum hollitake. Dewte annabiiɓe e seedoo ka. Alla tabitiiɗo batii ka anninee himɓe lenyi janani fu, gam ɓe goonɗina, ɓe ɗowtoo.</verse>
				<verse number="27">Alla tan woodi faamu. Tedduŋal laatanoo mo diga e Yeesu *Almasiihu, faa abada. Aami!</verse>
			</chapter>
		</book>
		<book number="46">
			<chapter number="1">
				<verse number="1">Min Pol e banniraawo men Sosteni winnani on ɗerewol ŋol. Min Pol noddaaɗo gam laatoo lilaaɗo Yeesu *Almasiihu e muunyo Alla.</verse>
				<verse number="2">Emen canna eklesiya Alla gonuka Korintu. Alla laaɓinii on gam on kawtii e Yeesu Almasiihu, onon noddaaɓe gam laatoɗon seniiɓe, noddooɓe inne Joomiraawo meeɗen Yeesu Almasiihu to gonuɗon fu. Yeesu on laatii Joomiraawo maɓɓe, e Joomiraawo meeɗen.</verse>
				<verse number="3">Alla *Baaba e Joomiraawo meeɗen Yeesu Almasiihu waɗana on moƴƴere, hokka on jam!</verse>
				<verse number="4">Wakkati fu mii yetta Alla gam mooɗon sabbu moƴƴere makko ne o holliti on. O hollitii on ne gam on kawtii e Yeesu *Almasiihu.</verse>
				<verse number="5">Der kawtal e makko, on keɓii huune fu, ko ɓuri du, der haala, e der annal fu,</verse>
				<verse number="6">eɗum hollita no on jaɓii seedaago amen haala Almasiihu no wooɗi.</verse>
				<verse number="7">Kanjum acci on dullay dokkal Alla baa gootal, oon keɗorii Joomiraawo meeɗen Yeesu Almasiihu wittaa.</verse>
				<verse number="8">Kanko semmiɗinta on faa heennyitirde, gam laatoɗon ɓe walaa gacce der nyalaane wittoygo makko.</verse>
				<verse number="9">Gam Alla laati nun koolaaɗo, kanko nodduɗo on kawton e Ɓiyiiko Yeesu Almasiihu, Joomiraawo meeɗen.</verse>
				<verse number="10">Banniraaɓe, mii eela on e inne Joomiraawo meeɗen Yeesu *Almasiihu, batee haala goota, to on ceenniree, gaɗee hakkillo wooto e miilo wooto.</verse>
				<verse number="11">Banniraaɓe am, mi nanii diga e getti wuro Kolowe, kaɓe tawaaɗe caka mooɗon.</verse>
				<verse number="12">Ko jiɗum wi'ugo woni mi nanii moy mooɗon e wi'a min, mo Pol nun, goɗɗo bo e wi'a: «Min, mo Apollos nun,» goɗɗo feere kade e wi'a: «Min, mo Piyer nun,» faa hanne goɗɗo e wi'a: «Min, mo Almasiihu nun.»</verse>
				<verse number="13">Almasiihu seennu nun na? Pol nun maayi gam mon dow *leggal palaaŋal na, naa e inne Pol nun gaɗiraɗon *batisi?</verse>
				<verse number="14">Mi yettii Alla gam mi waɗay baa gooto mooɗon *batisi, to hinaa Kirispus e Gayus.</verse>
				<verse number="15">Non non, goɗɗo mooɗon waawataa ko wi'i waɗaama batisi e inne am.</verse>
				<verse number="16">Ee, gooŋa, mi waɗii getti wuro Estefanas batisi. Baka ɗon, mi annaa naa mi waɗii goɗɗo kade batisi.</verse>
				<verse number="17">*Almasiihu du lilay am gam mi waɗa batisi. Ko o lilanimmi woni, mi waajoo *linjiila. To emi waajoo ka bo, mi waɗirtaa ɗum e baawal haala, gam to maayde Almasiihu dow *leggal palaaŋal laatoo baanji.</verse>
				<verse number="18">Haala maayde Yeesu dow *leggal palaaŋal laati nun haaŋaare dow gite halkooɓe, amma dow meeɗen enen hisinaaɓe, ka laati nun baawɗe Alla.</verse>
				<verse number="19">Eɗum winnaa der dewtere: «Mi halkan faamu faamuɓe, mi jirgitan annal annuɓe»</verse>
				<verse number="20">Den, toy wooduɓe faamu woni? Toy moodiɓɓe tawreeta woni? Toy waawuɓe jeddi der jamaanuuru nuu ɗo woni? Alla bane wayliti annal himɓe duuniyaaru nuu waɗi ŋal haaŋaare na?</verse>
				<verse number="21">Himɓe duuniyaaru nuu e faamu mum fu, annitay Alla no o holliti faamu makko. Ɗum laatake nun nun gam Alla e yiɗi hisingo goonɗinɓe ɗum fu diga e waaji amen ɗi woɓɓe daari haaŋaare.</verse>
				<verse number="22">Gooŋa nun, *Yahuduuɓe e ƴama haaynaareeji, Yunaninkeeɓe bo e darta annal.</verse>
				<verse number="23">Amma enen, habaru tiggol *Almasiihu dow *leggal palaaŋal baajotoɗen. Yahuduuɓe e daari ɗum ko ferginta ɓe, Yunaninkeeɓe bo e daari ɗum haaŋaare.</verse>
				<verse number="24">Amma ɓe Alla noddi, baa ɓee Yahuduuɓe, ɗum bo ɓee Yunaninkeeɓe, ɓee anni no Almasiihu laati nun baawɗe e annal Alla.</verse>
				<verse number="25">Gam haaŋaare Alla e ɓuri annal neɗɗo, kade bo, tampere Alla e ɓuri semme neɗɗo.</verse>
				<verse number="26">Onon banniraaɓe, daaree no Alla noddiri on onon e ko'e mooɗon, caka mooɗon, wooduɓe annal dow gite himɓe, ɗum bo semmenteeɓe, maa bo ɓe lenyi laamiiɓe, ɗuuɗaa.</verse>
				<verse number="27">Amma Alla suɓii kaaŋal duuniyaaru gam o sentina wooduɓe annal, o suɓii tampuɓe gam o sentina wooduɓe semme.</verse>
				<verse number="28">O suɓii ko walaa tedduŋal e jawniiɗum, e ko wattiraaka der duuniyaaru nuu, gam o yawna ko teddi,</verse>
				<verse number="29">gam to goɗɗo heɓu juraago yeeso Alla.</verse>
				<verse number="30">Kanko hawti en e Yeesu *Almasiihu, go Yeesu laatanii en annal Alla, der makko keɓuɗen gooŋaaku e laaɓineego e rinɗineego diga hakke.</verse>
				<verse number="31">To non «jurotooɗo fu, juro gam kawtal mum e Joomiraawo», hande no winniraa.</verse>
			</chapter>
			<chapter number="2">
				<verse number="1">Banniraaɓe, no garunoomi waajaago on haala Alla cuuɗiika, mi waajoraaki on e annal, ɗum bo e baawal batu.</verse>
				<verse number="2">Mi yiɗayno waajaago on goɗɗum feere to hinaa Yeesu *Almasiihu e no o tiggiraa dow *leggal palaaŋal.</verse>
				<verse number="3">Mi wonakeno to mooɗon e tampere, e kulol, mii diwna puy.</verse>
				<verse number="4">Haala am e waaji am daraaki dow baawal haala e annal himɓe. Eɗum darii dow ko *Ruuhu Ceniiɗo hollitinta e baawɗe,</verse>
				<verse number="5">gam to goonɗinki mooɗon daroo dow annal himɓe, amma dow baawɗe Alla.</verse>
				<verse number="6">E nun fu, emen baajoo annal lugguŋal yeeso ɓe goonɗinki mum semmiɗi. Amma annal himɓe duuniyaaru nuu ɗo bane men baajotoo, ɗum bo annal himɓe halkooɓe wooduɓe baawɗe.</verse>
				<verse number="7">Annal Alla kaayniiŋal, cuuɗaniiŋal himɓe men baajotoo, ŋal o siriyanii en diga duuniyaaru tagaaka, gam tedduŋal men.</verse>
				<verse number="8">Baa gooto der semmenteeɓe duuniyaaru nuu annaano ŋal, gam to ɓee annunoo ŋal, ɓe tiggataano Joomiraawo mo tedduŋal dow *palaaŋal.</verse>
				<verse number="9">Amma hande no winnaa: «Ko itere meeɗay ko yi'i, noppi bo meeɗay ko nani, ko hakkillo goɗɗo yahay dow mum abada, kanjum Alla siriyanii yiɗuɓe ɗum.«»</verse>
				<verse number="10">Amma enen, Alla hollitii en ɗum diga e *Ruuhu mum. Ruuhu on e wiɗitoo huune fu, faa e lugguɗum Alla.</verse>
				<verse number="11">Moy waawata ko anni neɗɗo to hinaa yonki gonuki der joomum? Hande nun Alla bo, walaa annuɗo mo to hinaa Ruuhu gonɗo der makko.</verse>
				<verse number="12">Enen kan, ruuhu duuniyaaru bane keɓuɗen, Ruuhu Alla nun, gam annen ko Alla waɗani en e moƴƴere nun.</verse>
				<verse number="13">Men batirtaa ɗum bo e boliiɗe ɗe himɓe duuniyaaru janŋinta, amma e boliiɗe ɗe Ruuhu janŋinta. Hande non men paaminirta heɓuɓe Ruuhu, kujje ruuhunkeeje.</verse>
				<verse number="14">Mo heɓay *Ruuhu Alla waawataa ko jaɓi kujje Ruuhu, gam ɗe laatani mo nun haaŋaare. O waawataa ko anni ɗe, gam e ballal Ruuhu tan ɗe annitirtee.</verse>
				<verse number="15">Gooduɗo Ruuhu Alla e suttontira huune fu, amma kanko e hoore makko, walaa cuttontiroowo haala makko.</verse>
				<verse number="16">Eɗum winnaa der Dewtere: «Moy anni miilooji Joomiraawo? Moy tintinta mo gokka?» Amma enen, *Ruuhu *Almasiihu na'on der meeɗen.</verse>
			</chapter>
			<chapter number="3">
				<verse number="1">Banniraaɓe, mi waaway ko baddi on hande heɓuɓe *Ruuhu Ceniiɗo, doole mi badda on hande himɓe duuniyaaru, e hande sukahon petton der goonɗinki *Almasiihu.</verse>
				<verse number="2">Gam majjum baajiimi on hande yarooɓe kosam, hinaa nyaamdu tekkuŋol kokkumi on, gam on potanay ŋol taw. Faa jooni bo, on potanay ŋol,</verse>
				<verse number="3">gam jikku duuniyaaru nun jogii on taw. To nawniraagu e kaɓe e woni hakkune mooɗon, ɗum hollitintaa no jikku duuniyaaru nun jogii on na? Ɗum hollitintaa no ɓalli mooɗon nun jaalii on na?</verse>
				<verse number="4">To oon ceenniri hakkune mooɗon faa moy mooɗon fu e wi'a: «Min mo Pol nun,» oya bo e wi'a: «Min mo Apollos nun,» ɗum hollataa no onon e ɓe duuniyaaru fu on gootum nun na?</verse>
				<verse number="5">Moy nun Apollos laatii? Moy nun Pol laatii? Men laati nun gollantooɓe Alla, ɓe diga e muuɗum goonɗinɗon, jaka no Joomiraawo hokkiri moy maɓɓe fu.</verse>
				<verse number="6">Min, mi aawi, go Apollos misi diyam, amma Alla mawnini.</verse>
				<verse number="7">Hande non, aawuɗo e misuɗo diyam fu laataaki goɗɗum, Alla mawninɗo tan laatii goɗɗum.</verse>
				<verse number="8">Aawuɗo e misuɗo diyam fu laati nun gootum, moy maɓɓe fu heɓan riiba jaka golle mum.</verse>
				<verse number="9">Gam minon men gollidooɓe e Alla, onon laatii deme makko, e suudu makko maheteeŋol.</verse>
				<verse number="10">Dow moƴƴere ne Alla waɗanimmi, daɗɗumi daɗɗa suudu, hande mahoowo annanaaɗo. Jooni goɗɗo feere e maha dow makka. Amma sey moy fu waɗa hakkillo dow no mahirta.</verse>
				<verse number="11">Gam goɗɗo waawataa ko daɗɗi daɗɗa gokka to hinaa arana, kanka woni Yeesu *Almasiihu.</verse>
				<verse number="12">Woɓɓe e maha dow daɗɗa kan e kanŋeeri, woɓɓe e cardi, woɓɓe bo e kaaƴe dime, woɓɓe bo e mahira leɗɗe e fuɗo e ƴomme.</verse>
				<verse number="13">Nyalaane darŋal, Almasiihu sumpitan golle moy fu, gam moy fu yiite foonnan golle mum, gam yiite hollan no golle moy fu wa'i.</verse>
				<verse number="14">Mo golle mum jaɓay yiite dow daɗɗa, joomum heɓan riiba golle mum.</verse>
				<verse number="15">Amma mo golle mum yiite nyaami, dullan riiba mum, kanko o hisan, amma o nandan hande cuttaaɗo e yiite.</verse>
				<verse number="16">Faa jooni on annitay onon nun laatii suudu Alla na? On annaa *Ruuhu Alla na'on der mooɗon na?</verse>
				<verse number="17">To goɗɗo halkii suudu Alla, Alla halkan joomum. Gam suudu Alla laati nun seniinu, onon nun bo laatii suudu makko.</verse>
				<verse number="18">To goɗɗo jammoo hoore mum. Miiluɗo e mooɗon e woodi faamu der jaamanuuru nuu ɗo, sey o laatoo taw kaaŋaaɗo, gam o heɓa faamu gooŋawu.</verse>
				<verse number="19">Gam annal duuniyaaru nuu laati nun haaŋaare yeeso Alla. E winnii der dewtere: «Alla nanŋiran annuɓe e dabareeji maɓɓe.»</verse>
				<verse number="20">E winnii kade: «Joomiraawo e anni miilooji annuɓe, ɗi laati nun baanji.»</verse>
				<verse number="21">Gam majjum, to goɗɗo juroro himɓe, gam huune fu onon woodi.</verse>
				<verse number="22">Pol e Apollos e Piyer, ko woni der duuniyaaru, yonki e maayde, hanne e jaaŋo fu, onon woodi.</verse>
				<verse number="23">Onon, *Almasiihu jey on, Almasiihu bo, Alla woodi ɗum.</verse>
			</chapter>
			<chapter number="4">
				<verse number="1">Min Pol e Appolos, daaree men hande gollantooɓe *Almasiihu, yowanaaɓe haala Alla cuuɗiika.</verse>
				<verse number="2">Ko yiɗaa yi'ee dow yowaanaaɓe golle woni ɓe gaɗa golle ɗe ɓe jowanaa e hoolaare.</verse>
				<verse number="3">Mi faalaaka baa to on kiitake am, ɗum bo to woɓɓe hiitake am. Min e hoore am bo, mi hiitataako hoore am.</verse>
				<verse number="4">Baa to ɓerne am gaccaaki am, ɗum yiɗay wi'ugo mii poonnitiiɗo. Joomiraawo woni kiitotooɗo am.</verse>
				<verse number="5">Gam majjum, to on kiitee goɗɗo ko wakkati yottoo, keɗee faa Joomiraawo wara. Kanko wurtinta ko suuɗii der niwre, o hollita ko woni der ɓerɗe himɓe. Nyalaane majjum, moy fu heɓan yettoore kaananne mo to Alla.</verse>
				<verse number="6">Banniraaɓe, haalaaji ɗi batumi dow am e Apollos fu, gam mooɗon batumi ɗi. Men jiɗu nun tokkitoɗon koyɗe amen, golliron haala bi'uka to neɗɗo ƴartoo ko winnaa. To on mawnitoree janŋinoowo oo ɗo, jawoɗon oo to.</verse>
				<verse number="7">Den moy ɓurnu maa dow woɓɓe? Ume gooduɗaa ko a hokka ɗum bane? To laatake a hokka ɗum nun, ume waɗi go aa mawnitoroo ɗum hande a hokka ɗum bane?</verse>
				<verse number="8">On kaarii ko, on keɓii ko jawdi, on puɗɗii laamaago, men laamodaaki e mon! Kay, emen jiɗi laamoɗon, gam men laamodoo e mooɗon minon bo!</verse>
				<verse number="9">Gam eɗum nandi hande minon lilaaɓe, Alla laatinii men sakitiiɓe. O nandinii men hande hiitaaɓe waree, ko duuniyaaru e malaykaaɓe e himɓe e daara men.</verse>
				<verse number="10">Minon men kaaŋaama gam *Almasiihu, amma onon oon goodi annal gam kawtal mon e Almasiihu. Minon men galaa semme, amma onon oon cemmiɗi. On teddinaaɓe, amma minon men jawaaɓe.</verse>
				<verse number="11">Faa e jooni, minon men dafaaɓe e ɗonɗaaɓe, funtu men goni, emen piyee, emen jiiloo toy fu.</verse>
				<verse number="12">Emen golloo e ko'e amen hande maayooɓe gam nyaannugo ko'e amen. To men jennaama, men barkiɗina, emen tooree emen munyi,</verse>
				<verse number="13">to men batanaama kalluka, men toonto geeta. Men laatake buuri duuniyaaru, e tuuni ni himɓe fu woppata.</verse>
				<verse number="14">Mi winnanay on gam mi sentina on, amma gam mi waggina on, hande sukaaɓe am yiɗaaɓe.</verse>
				<verse number="15">E nun fu, baa to oon goodi ekkitinooɓe ujune sappo der goonɗinki mon *Almasiihu, on goodaa baabiraaɓe ɗuuɓɓe kan. Gam der kawtal mooɗon e Almasiihu, min on laatii baaba mooɗon diga e waaji *linjiila.</verse>
				<verse number="16">Gam majjum mii eela on, yemminee am.</verse>
				<verse number="17">Kan waɗi lilumi Timote ɓiyam jiɗaaɗo to mooɗon, koolaaɗo der kawtal mum e Joomiraawo. O siwtoran on no tokkirmi Almasiihu, e ko baajotoomi nokku fu der eklesiyaaji.</verse>
				<verse number="18">E woodi mawnitiiɓe caka mooɗon, ɓee miiji mi warataa kade to mooɗon.</verse>
				<verse number="19">Amma ɓooyataa ko mi wara to mooɗon, to Joomiraawo e yiɗi. To mi warii, mi yiɗaa nanugo haala mawnitiiɓe ɓen tan, amma baawɗe maɓɓe.</verse>
				<verse number="20">Gam *Laamaare Alla, hollitintaako e haala tan, amma e baawɗe.</verse>
				<verse number="21">Ume ɓuruɗon yiɗugo? Mi warida to mooɗon e sawru na? Naa e yidde e ɗiggere?</verse>
			</chapter>
			<chapter number="5">
				<verse number="1">Men nanii huune centiniiɗum waɗii caka mooɗon. Iri majjum meeɗay ko waɗii baa caka heeferɓe. Men nanii gooto mooɗon e yiɗi debbo baaba mum!</verse>
				<verse number="2">Go oon juroro ɗum! Ko haanuno ɓerɗe mooɗon biisoo, burtinon gaɗuɗo iri baadi bonni nii caka mooɗon.</verse>
				<verse number="3">Min, mii woɗɗodii on e ɓannu, amma miilooji am e wondi e mon. Mi hiitake gaɗuɗo baadi ni hande mi na'on to mooɗon.</verse>
				<verse number="4">De kawritiɗon fu, hakkillo am e wondi e mooɗon, gaɗee ɗum ɗo e baawɗe Joomiraawo meeɗen Yeesu:</verse>
				<verse number="5">gattee neɗɗo on der juuɗe Seyɗan, gam suunooji ɓannu makko halka, amma yonki makko hisa der nyalaane garki Joomiraawo.</verse>
				<verse number="6">E gooŋa, on goodaa laawol juraago! On annaa no *ƴuufinirɗum seɗɗa ƴuufinan conni peen laawaani fu na?</verse>
				<verse number="7">Laaɓinee ko'e mooɗon, ikkinee ƴuufinirɗum kiiɗɗum hakkune mooɗon, heɓa laatoɗon conni laawaani keyri, on galaa ƴuufinirɗum. Oon laaɓi ko, gam *Almasiihu jawgiiri *Paska meeɗen hiisaama.</verse>
				<verse number="8">Gam majjum, en nyaamee juulɗe Paska hinaa e ƴuufinirɗum kiiɗɗum ɗum hallande e ganyaani. Amma nyaamen ɗe e conni peen ni walaa ƴuufinirɗum, laatiini alaama laaɓal e gooŋa.</verse>
				<verse number="9">Mi winnaniino on der ɗerewol am bi'umi, to on kawtee e waɗooɓe jeenu.</verse>
				<verse number="10">Himɓe duuniyaaru jeenooɓe bane batananmi, to ɗum bo suunaaɓe, maa bo wuyɓe, to ɗum bo saafooɓe tooruuje, gam to kamɓe nun batananmi, doole sey burtoɗon duuniyaaru.</verse>
				<verse number="11">Ko binnumi woni, to on kawtee e goɗɗo noddeteeɗo goonɗinɗo, go emo laatii jeenoowo, to ɗum cuunaaɗo, maa bo caafoowo tooruuje, maa bo nyo'oowo himɓe, ɗum bo jaroowo bagi, to ɗum bo gujjo, baa nyaamɗe to on kawtee e iri makko.</verse>
				<verse number="12">Ume faalii am e hiitaago himɓe ɓe goonɗinay? Onon yowanaa hiitaago wonɓe caka mooɗon.</verse>
				<verse number="13">Himɓe ɓe goonɗinay, Alla nun hiitotoo ɗum. Gam e winnaa: «Burtinee neɗɗo kalluɗo caka mooɗon.»</verse>
			</chapter>
			<chapter number="6">
				<verse number="1">To goɗɗo mon e woodi haala gom e banniraawo mum, o suusan o yaara ka to hiitotooɓe ɓe duuniyaaru, ɓe goonɗinay, o acca himɓe Alla na?</verse>
				<verse number="2">E gooŋa on annaa no seniiɓe nun hiitoytoo himɓe duuniyaaru na? Den, to onon nun hiitoyto himɓe duuniyaaru, noy tampirɗon ko hiiti haalaaji petti?</verse>
				<verse number="3">On annaa enen nun hiitoyto malaykaaɓe na? Gam ume tampeten ko hiiti haalaaji goonki ki jooni?</verse>
				<verse number="4">Den, to haala gom waɗii caka mooɗon, himɓe ɓe eklesiya daaray goɗɗum cuɓoton ɓe kiitoo ka!</verse>
				<verse number="5">Mii bata ka gam centon! E gooŋa on goodaa mo hakkillo baa gooto caka mooɗon, baawoowo ko hiiti haala caka banniraaɓe na?</verse>
				<verse number="6">Goonɗinɗo e yaara goonɗinɗo bannu kiita to ɓe goonɗinay!</verse>
				<verse number="7">Maa to oon gaccontira, eɗum hollita no on tampii. Ume waɗi on jaɓataa gaɗaneɗon ko wooɗaa? Ume waɗi on munyantaa nyaameego amaana?</verse>
				<verse number="8">Amma onon, oon parkana woɓɓe, oon nyaama ɓe amaana, banniraaɓe mooɗon bo gaɗanton ɗum.</verse>
				<verse number="9">On annaa ɓe fonnitaaki naatataa der *Laamaare Alla na? To on jammee ko'e mooɗon: Soɓuɓe, e saafooɓe tooruuje e jeenooɓe e luudiiɓe,</verse>
				<verse number="10">e wuyɓe e suunaaɓe e yarooɓe bagi, e nyo'ooɓe, e pasotooɓe, ɓe fu ɓe naatataa Laamaare Alla.</verse>
				<verse number="11">Woɓɓe mooɗon laatakeno hande non, amma jooni on lootaama, cenaɗon, on laatinaama foonnitiiɓe e baawɗe inne Joomiraawo meeɗen Yeesu *Almasiihu, e *Ruuhu Alla meeɗen.</verse>
				<verse number="12">Oon bi'a, oon goodi laawol waɗugo huune fu. Gooŋa nun, amma huune fu bane nafata on. Mii woodi laawol waɗugo huune fu, amma mi nootataako mi laatoo jeyaaɗo majjum.</verse>
				<verse number="13">Oon bi'a, nyaamdu waɗaaka maa gam reedu, reedu bo gam nyaamdu. Gooŋa nun, amma Alla halkan ɗum ɗum fu ɗiɗum. Ɓannu ɓii aadama tagaaka gam waɗugo jeenu, ŋol laatani nun Joomiraawo, Joomiraawo bo gam maggol.</verse>
				<verse number="14">Hande nun, Alla pintinɗo Joomiraawo meeɗen e maayde, fintinan en enen bo e baawɗe mum.</verse>
				<verse number="15">E gooŋa, on annaa ɓalli mooɗon laati nun jokkulal gootal der ɓannu *Almasiihu na? Den, e haani mi etta jokkulal Almasiihu mi laatina jokkulal jeenoowo na? Waɗataako!</verse>
				<verse number="16">E gooŋa on annaa kawtuɗo e debbo jeenoowo fu, laatake ɓannu gootol e makko na? E winnaa: «Ɓe fu ɗiɗo, ɓe laatoto ɓannu gootol.»</verse>
				<verse number="17">Amma kawtuɗo e Joomiraawo laatoto ruuhu gootu e makko.</verse>
				<verse number="18">Boɗɗodee haala jeenu fu. Hakke ɗe neɗɗo waɗata fu, meemataa ɓannu mum, amma gaɗuɗo jeenu, waɗii hakke der ɓannu mum.</verse>
				<verse number="19">On annaa ɓalli mooɗon laati nun suudu *Ruuhu Ceniiɗo gonɗo der mooɗon, mo Alla hokki on na? On jeyaa ko'e mooɗon,</verse>
				<verse number="20">gam Alla soodirii on e huune tedduɗum. Gam majjum, teddinee mo e ɓalli mooɗon.</verse>
			</chapter>
			<chapter number="7">
				<verse number="1">Jooni kan mii yiɗi toontaago on ƴanɗe ɗe binnanɗon am. E gooŋa, e ɗum wooɗi to gorko meemay debbo.</verse>
				<verse number="2">Amma, gam to on gonee der jeenu, e haani gorko fu e woodi debbo mum, debbo moy fu bo, e woodi gorko mum.</verse>
				<verse number="3">Gorko huntana debbo haaje mum, debbo bo hande nun.</verse>
				<verse number="4">Debbo jeyaa ɓannu mum, gorum jey ŋol. Gorko bo hande non, jeyaa ɓannu mum, debbo mum jey ŋol.</verse>
				<verse number="5">To on calontiree dow kawtal ɓalli mooɗon, sey to on nannantiri dow majjum der wakkati seɗɗa gam du'aago. Ɓaawo majjum, kawtee kade gam to *Seyɗan jarboo on dow tampere jogaago ko'e mon.</verse>
				<verse number="6">Ka batumi on ɗo, doole bane, saawari nun.</verse>
				<verse number="7">Mii yiɗi himɓe fu laatoo hande am, amma moy fu bane Alla hokki ɗum. Moy fu e dokkal muuɗum non, oo ɗo hande nii, oya bo hande nun.</verse>
				<verse number="8">Mii yiɗi wi'ugo ɓe ɓaŋay e ɓe ɓaŋaaka, e gowniiɓe, eɗum wooɗi ɓe jooɗoo hande am.</verse>
				<verse number="9">Amma to ɓe baawataa ko jogii ko'e maɓɓe, ɓe ɓaŋontira. Ɓaŋontirgo e ɓuri wonaago der suunooji.</verse>
				<verse number="10">Ɓaŋontirɓe, mii hokka ɓe dooka, to am bane ka ƴiwi, amma to Joomiraawo: debbo haanay saloo gorum.</verse>
				<verse number="11">To o salake bo, sey o jooɗoo nun nun, maa bo o naara e goriiko. Nunnun gorko bo, haanay seera debbo mum.</verse>
				<verse number="12">Amma dow horiiɓe, min nun batata kaa ɗo, Joomiraawo bane. To goonɗinɗo e woodi debbo mo goonɗinay, go debbo on nootii wondugo e makko, to o seeru mo.</verse>
				<verse number="13">Non non nun bo, to debbo goonɗinɗo e woodi gorko mo goonɗinay, to gorko on nootake wondugo e makko, to o saloo mo.</verse>
				<verse number="14">Gam gorko mo goonɗinay senaama gam debbo mum, nun bo debbo mo goonɗinay senaama gam gorko mum. To hinaa nun, ɓiɓɓe maɓɓe laatataako seniiɓe, nani bo ɓee ceniiɓe.</verse>
				<verse number="15">Amma mo goonɗinay, to e yiɗi seerugo goonɗinɗo, o seera. Den fu goonɗinɗo, debbo, to ɗum bo gorko, doolaaka jooɗoo der teegal mum, Alla noddu en nun gam gonoɗen der jam.</verse>
				<verse number="16">Debbo, aa anni naa a hisinan gorko maa na, nun bo gorko, aa anni naa a hisinan debbo maa na?</verse>
				<verse number="17">To non, moy fu wonoo hande no Joomiraawo hokkiri ɗum, moy fu wonoo der goonki ki wonuno go Alla nodda ɗum. Kanjum umuranmi der eklesiyaaji fu.</verse>
				<verse number="18">Juulniiɗo go Alla noddi ɗum, wonoroo nun nun, mo juulnaakino bo go Alla noddi ɗum, wonoroo nun nun.</verse>
				<verse number="19">Juulnaago e dullere juulnaago fu, laataaki goɗɗum, sey tokkugo umurooje Alla.</verse>
				<verse number="20">Moy fu wonoro hande no laatinoo go Alla nodda ɗum.</verse>
				<verse number="21">To jeyaaɗo nun laatinoɗaa go Alla noddu maa, taa accu ɗum ɓillee. Amma to a heɓii laawol no dimɗirtaa, taa yeeba ɗum.</verse>
				<verse number="22">Gam jeyaaɗo mo Joomiraawo noddi, laatake dimo gam Joomiraawo. Dimo mo Alla noddi bo, laatake jeyaaɗo *Almasiihu.</verse>
				<verse number="23">On coodiraama e huune ko teddi. Gam majjum, to on laatinee ko'e mon jeyaaɓe himɓe.</verse>
				<verse number="24">Banniraaɓe, moy fu wonoro yeeso Alla, hande no laatinoo go o noddee.</verse>
				<verse number="25">Dow himɓe ɓe meeɗay ɓaŋugo, ɗum bo ɓaŋeego, mi woodaa umuroore gom ƴiwne to Joomiraawo, amma mi batan ko miilumi, min mo Joomiraawo yurmii, waɗimmi koolaaɗo.</verse>
				<verse number="26">Mii miila to neɗɗo wonake non, ɗum ɓuran wooɗugo, sabbu tooraaji ɗi jooni.</verse>
				<verse number="27">Ɓaŋuɗo, to seeru, mo ɓaŋay bo to daartu ɓaŋugo.</verse>
				<verse number="28">Amma ɓaŋuɗo waɗay gacce, gatol bo to ɓaŋaama, waɗay gacce. Amma annee no ɓaŋuɓe e woodi ɓillaaje der goonki mum. Kanji bo woni mi yiɗanaa on.</verse>
				<verse number="29">Banniraaɓe, ko jiɗum batugo on nani: Wakkati juutaa, gam majjum, ɓaŋuɓe laatoo hande ɓe ɓaŋay,</verse>
				<verse number="30">wullooɓe laatoo hande ɓe bullataa, seyotooɓe waɗa hande ɓe ceyataako, soodooɓe bo waɗa hande ɓe goodaa goɗɗum,</verse>
				<verse number="31">seyortooɓe jawdi duuniyaaru, wonoo hande ɓe ceyataako, gam duuniyaaru nuu ɗo faanake heennyugo.</verse>
				<verse number="32">Ko jiɗumi woni, burtoɗon e sugullaaji. Mo ɓaŋay e hiinnitano golle Joomiraawo, ko fottanta Joomiraawo tan o dartata.</verse>
				<verse number="33">Amma ɓaŋuɗo, hakkillo mum, to kujje duuniyaaru wonoto, ko welata debbo makko o dartata,</verse>
				<verse number="34">hakkillo joomum seennake. Hande non bo, mo ɓaŋaaka, hakkillo mum to kujje Joomiraawo wonoto, gam ɓannu e yonki makko fu laatoo ko senaa. Amma ɓaŋuɗo, hakkillo mum to kujje duuniyaaru wonoto, ko welata goriiko o dartata.</verse>
				<verse number="35">Mi batay ka, gam mi fergina on, amma gam wallugo on batanmi ka. Mii yiɗi gonoɗon der goonki kaanuki, tokkoɗon bo Joomiraawo e ɓerɗe goote.</verse>
				<verse number="36">To goɗɗo e woodi ɗaɓɓere mum, go o yiɗaa sentingo mo diga o ɓaŋay mo, o waɗa ko o yiɗi. O ɓaŋa mo, o farkay to o ɓaŋii mo.</verse>
				<verse number="37">Amma to gorko waɗi niiya der ɓerne mum, hinaa e doole, laatoo bo o waawan ko jogii hoore makko, o ɓaŋay, o waɗii ko wooɗi.</verse>
				<verse number="38">Ɓaŋuɗo ɗaɓɓere mum waɗii ko wooɗi, amma mo ɓaŋay mo, waɗii ko ɓuri wooɗugo.</verse>
				<verse number="39">Debbo ɓaŋaaɗo laati nun kaɓɓaaɗo to goriiko e wuuri. Amma to goriiko wuuraa, o rinɗii, o waawan ko etti mo o yiɗi fu, amma tawee der laawol Joomiraawo nun.</verse>
				<verse number="40">Dow miilo am, to debbo jooɗake ɓaŋaaka, o ɓuran heɓugo seyo. Miilooji am nun batanmi ɗon, mii miila bo mii woodi *Ruuhu Alla.</verse>
			</chapter>
			<chapter number="8">
				<verse number="1">Jooni faa mi toontoo ƴanɗe mooɗon dow tew caafiranaaɗum tooruuje. Gooŋa nun, en fu, een goodi annal. Annal e wadda manŋu hoore, amma yidde woni ko yaarata eklesiya yeeso.</verse>
				<verse number="2">Neɗɗo miijuɗo e anni, joomum annaa taw no haani anniree.</verse>
				<verse number="3">Amma neɗɗo fu jiɗuɗo Alla, Alla e anni ɗum.</verse>
				<verse number="4">Dow ƴakkugo tew caafiranaaɗum tooruuje, een anni tooruure laataaki goɗɗum der duuniyaaru, Alla gooto tan woni.</verse>
				<verse number="5">Himɓe e saafa tooruuje ɗe dow e ɗe ley. E gooŋa, saafeteeɓe ɗuuɓɓe e wi'eteeɓe joomiraaɓe ɗuuɓɓe na'on.</verse>
				<verse number="6">Amma e nun fu, enen kan, Alla gooto tan woni, Baaba taguɗo huune fu, mo gam mum buuruɗen. Kade bo Joomiraawo gooto tan woni, Yeesu *Almasiihu mo huune fu laatorii e mum, e mo gam mum keɓuɗen yonki.</verse>
				<verse number="7">Amma himɓe fu bane anni gooŋa kaa ɗon. Woɓɓe woowunooɓe tooruuje, e ƴakka tew caafiranaaɗum tooruuje, go miilooji ɓerɗe maɓɓe tampuɗi e hiitoo ɓe.</verse>
				<verse number="8">Nyaamdu ɓeydantaa en goɗɗum to Alla. To en nyaamii, ɗum nafataa en goɗɗum, to en nyaamay bo, ɗum ɓuytataa en goɗɗum.</verse>
				<verse number="9">Amma kakkilee to dimaaku mooɗon doƴƴa ɓe goonɗinki mum semmiɗaa.</verse>
				<verse number="10">An gooduɗo annal, to goɗɗo yi'ii maa aa nyaama to tooruure saafetee, hakkillo makko tampuŋo hokkan mo o nyaama kanko bo. Den fu, der cuuɗiiɗum ɓerne makko, nafa caafiranaaka tooruure bane o nyaami na?</verse>
				<verse number="11">Den banniraawo tampuɗo halkan gam annal maa, kanko mo *Almasiihu maayi gam muuɗum halka gam annal maa.</verse>
				<verse number="12">To oon gaɗa hakke dow banniraaɓe mooɗon ɓe goonɗinki mum semmiɗay hande nun, oon nawna miilooji ɓerɗe maɓɓe, hakke nun gaɗoton ɗon dow Almasiihu.</verse>
				<verse number="13">Gam majjum to nyaamdu nun doƴƴata banniraawo am, mi ƴakkataa kade tew abada, gam to mi doƴƴu mo.</verse>
			</chapter>
			<chapter number="9">
				<verse number="1">Mi jeyaa hoore am na? Mi laataaki lilaaɗo na? Mi yi'ay Joomiraawo meeɗen Yeesu na? Diga golle ɗe gollaniimi Joomiraawo bane goonɗinirɗon na?</verse>
				<verse number="2">Baa to woɓɓe daaray am hande lilaaɗo, to mooɗon kan, mi lilaaɗo nun, gam onon laati ko hollitinta no Joomiraawo nun lilimmi.</verse>
				<verse number="3">Daa ko bi'anmi yiɗuɓe gaccaago am:</verse>
				<verse number="4">Men kaanaa nyaamugo e yarugo der golle amen na?</verse>
				<verse number="5">Men kaanaa woositaago e rewɓe goonɗinɓe hande no lilaaɓe woɓɓe, e miiraaɓe Joomiraawo, e Kefas waɗata na?</verse>
				<verse number="6">Min e Barnabbas tan nun haani golloo gam nyaannugo ko'e amen na?</verse>
				<verse number="7">Soogeeru nuye haɓata konu e nyaanna hoore mum bo? Demoowo moy woni mo nyaamataa ɓiɓɓe gesa mum? Moy woni duroowo mo yarataa kosam darne mum?</verse>
				<verse number="8">Ka batanmi ɗo, dow miilooji himɓe bane ɗum ƴiwi, tawreeta bo batii ɗum.</verse>
				<verse number="9">E winnaa der tawreeta: «Taa haɓɓu hunnuko gaari gollotooni der nafa.» Ga'i demooji nun Alla batani ka na?</verse>
				<verse number="10">E gooŋa enen bane batanaa ka na? Enen nun batanaa haala ka, gam demoowo e duggoowo fu waɗa golle muuɗum e miiliri heɓugo geɗu mum.</verse>
				<verse number="11">Men aawii der mooɗon kujje ruuhunkeeje. To men duggii jawdi ni gooduɗon, ko mawni nun na?</verse>
				<verse number="12">To woɓɓe e woodi laawol dow mooɗon, minon, men ɓuraa ɓe woodugo ŋol na? Amma minon, men nafitoraaki baawɗe amen. Men munyanii huune fu gam to men paddoo *linjiila *Almasiihu yahugo yeeso.</verse>
				<verse number="13">E gooŋa, on annaa gollotooɓe der suudu Alla e heɓa nyaamdu mum der ko sakketee na? On annaa bo no gollotooɓe der wuuɗirde sadakaaji, der ɗon nun heɓata geɗu mum na?</verse>
				<verse number="14">Hande non bo, Joomiraawo batii waajotooɓe linjiila, heɓa nyaamdu mum diga waaji linjiila.</verse>
				<verse number="15">Amma min, mi nafitoraaki kujje ɗee fu, to mi winnii ka bo, gam mi heɓa ɗe bane. Gomma mi maaya, mi nootataako goɗɗo haɗanmi juraago dow majjum.</verse>
				<verse number="16">Gam waajaago *linjiila laatanaaki am juro, doole nun mi waajoo ka. Bone woodanimmi to mi waajaaki ka!</verse>
				<verse number="17">To e anniya ɓerne am nun gaɗiranmi golle ɗen, mi heɓan riiba am. Amma min bane suɓi, mi yowana ɗe nun.</verse>
				<verse number="18">Den fu, ume woni riiba am? Riiba am woni waajaago linjiila hinaa gam joddi. Mi dartay nafitoraago ko haani mi heɓa gam gollal ŋal.</verse>
				<verse number="19">Mii dimo dow himɓe fu, amma mi laatinii hoore am jaggantooɗo himɓe fu, gam mi heɓana *Almasiihu ɗuuɓɓe maɓɓe.</verse>
				<verse number="20">To mi na'on caka *Yahuduuɓe, mi waɗa hoore am hande Yahuduujo, gam mi heɓa ɓe. To mi yahii to tokkuɓe tawreeta, mii waɗa hoore am hande tokkuɗo tawreeta, gam mi heɓa ɓe, baa to mi tokkay tawreeta.</verse>
				<verse number="21">Hande nun bo to mi yahii to ɓe annaa tawreeta, mii waɗa hoore am hande mo annaa tawreeta, gam mi heɓa ɓe, ɗum yiɗay wi'ugo mi tokkay tawreeta Alla, gam der umuroore Almasiihu gonumi.</verse>
				<verse number="22">To mi yahii to goonɗinɓe tampuɓe, mii waɗa hoore am hande tampuɗo, gam mi heɓa ɓe. Walaa fu no mi laatinay hoore am dow himɓe fu gam mi hisinira woɓɓe maɓɓe, baa no waɗi fu.</verse>
				<verse number="23">Ɗum fu, mi waɗii ɗum gam *linjiila, gam mi heɓa geɗu am der barke makka.</verse>
				<verse number="24">E gooŋa, on annaa himɓe fu nun doggata der jayri, to waɗooɓe daɗontiro doggata na? Amma e non fu, gooto maɓɓe tan nun heɓata ko resaa on. Gam majjum, doggee gam keɓal.</verse>
				<verse number="25">Jiɗɗo daɗugo der doggudu fu, sey elta ɓannu mum der huune fu. Kamɓe, ɓee gaɗa ɗum gam heɓugo keɓal meetalol ɗayloowol, amma enen, een tammi heɓugo meetalol ŋol ɗaylataa.</verse>
				<verse number="26">Gam majjum to emi dogga, gam baanji bane dogganmi, to emi lukka bo, dow hennu bane lukkanmi.</verse>
				<verse number="27">Amma mii gollina ɓannu am e naawɗum faa mi jaaloo ŋol, gam mii hula mi dulla heɓugo yetteego ɓaawo baajiimi woɓɓe *linjiila.</verse>
			</chapter>
			<chapter number="10">
				<verse number="1">Banniraaɓe, mii yiɗi paamon ɗum ɗo: ɓaawo no kaakiraaɓe meeɗen wurtii Misira, der wakkati Muusa, ɓe fu ɓe gonake ley duulere ardanii ne ɓe, ɓe fu bo, ɓe jolii maayo.</verse>
				<verse number="2">Ɓe fu ɓe gaɗanaama batisi der duulere e der maayo sabbu kawtal maɓɓe e Muusa.</verse>
				<verse number="3">Kade bo, ɓe fu ɓe nyaamii nyaamdu ruuhunkewol gootol,</verse>
				<verse number="4">ɓe fu ɓe jarii jaram ruuhunkejam gootam, burtiiɗam e tepaare ruuhunkeere, jaadannoore e maɓɓe. Tepaare nen woni *Almasiihu.</verse>
				<verse number="5">Amma e non fu, ɗuuɓɓe maɓɓe, Alla yerdaaki ɗum. Ɓe baraama der ladde.</verse>
				<verse number="6">Huune ɗum fu, laatanake en misaalu gam to en tokkee jiɗaaɗi yonki meeɗen, hande no maɓɓe.</verse>
				<verse number="7">To on laatee saafooɓe tooruuje hande no woɓɓe maɓɓe waɗi, hande no winnaa: «Himɓe jooɗii nyaami yari, den ɓe ummii gam ɓe pija fijo jaayŋo.»</verse>
				<verse number="8">To on naatee jeenu hande no woɓɓe maɓɓe waɗi. Faa himɓe ujune laso e tato maayi nyalaane woore.</verse>
				<verse number="9">To on jarbee Joomiraawo hande no woɓɓe maɓɓe waɗi, ko bolle halki ɓe.</verse>
				<verse number="10">To on dumbitee hande no woɓɓe maɓɓe waɗi, go malaykaajo maayde halki ɓe.</verse>
				<verse number="11">Huune ɗum fu, tawii ɓe gam keɓen misaalu. Ɗum winnaama bo gam keɓen hakkillo, enen wonuɓe der wakkatiiji cakitiiɗi.</verse>
				<verse number="12">Gam majjum, miiluɗo e darii fu, waɗa hakkillo to yanu.</verse>
				<verse number="13">Jarbeeji walaa ɗi keɓuɗon, ɗi woɓɓe heɓayno. Alla e laatii koolaaɗo, o accataa jarbeɗon ɓura semme mon. To ɗi garii bo, o hokkan on laawol no munyirton, e no burtortoɗon e majji.</verse>
				<verse number="14">Gam majjum, banniraaɓe am yiɗaaɓe, boɗɗodee caafol tooruuje.</verse>
				<verse number="15">Mii badda on hande wooduɓe hakkillo, onon e ko'e mooɗon biɗitee ko batumi.</verse>
				<verse number="16">Jarirgel hiraane seniine ŋel jetteten Alla gam mum, ŋel hollitintaa en kawtii e ƴiiƴam *Almasiihu na? Peen ceenneten een nyaama, ŋa hollitintaa en kawtii e ɓannu Almasiihu na?</verse>
				<verse number="17">Peen ŋan laati nun goota, nun nun enen bo, no ɗuuɗirɗen fu, en laati nun ɓannu gooton, gam en fu, een keɓa geɗu meeɗen e peen goota ŋan.</verse>
				<verse number="18">Daaree Isira'iilaaɓe: himɓe maɓɓe nyaamooɓe sadakaaji cakkanaaɗi Alla, ɓe goodaa kawtal e Alla cakkanteeɗo sadakaaji ɗin na?</verse>
				<verse number="19">Ko jiɗum wi'ugo woni: Tooruure e tew ko ne saafiranaa e laatii goɗɗum? Aawo!</verse>
				<verse number="20">Amma, ko heeferɓe saafirta, ginnaaji ɓe caafanta ɗum, Alla bane. Nani bo mi yiɗaa oon goodi kawtal e ginnaaji.</verse>
				<verse number="21">On baawataa ko yariri jarirgel Joomiraawo, jariron bo ŋel ginnaaji, on baawataa ko nyaamidi e Joomiraawo, nyaamidon e ginnaaji bo.</verse>
				<verse number="22">Naa en jiɗu nun ummingo nawniraagu Joomiraawo? Een ɓuri mo semme na?</verse>
				<verse number="23">Gooŋa nun: «Huune fu e dagii». Amma huune fu bane nafata. «Huune fu e dagii,» amma huune fu bane yaarata eklesiya yeeso.</verse>
				<verse number="24">To goɗɗo mooɗon daartu ko nafata ɗum kan tan, amma ko nafata woɓɓe bo.</verse>
				<verse number="25">Ko sippetee der luumo fu, on baawan ko nyaami ɗum, to on daartee annugo to ɗum ƴiwi, gam ɓerɗe mon e gaccoo on.</verse>
				<verse number="26">Gam: «Leydi e ko woni e mayri fu, Joomiraawo jey.»</verse>
				<verse number="27">To mo goonɗinay noddinii on nyaamɗe, go nootiɗon noddoore makko, nyaamee ko o resani on fu e jam, to on biɗitee ɗum gam ɓerɗe mooɗon e gaccoo on.</verse>
				<verse number="28">Amma to goɗɗo wi'ii on: «Tew ɗum ɗo caafiranaaɗum tooruure nun,» den kan, to on nyaamee gam sabbu ceedinɗo on, e gam sabbu cuuɗiiɗum ɓerne.</verse>
				<verse number="29">Mi batantaa ɗo miilooji ɓerɗe mon, amma ɗi oya. E gooŋa, gam ume miilooji ɓerne goɗɗo hiitotoo dimaaku am?</verse>
				<verse number="30">To mi yettii Alla dow nyaamdu am, gam ume gacceteemi dow nyaamdu nu jettumi Alla gam mum?</verse>
				<verse number="31">Gam majjum, on nyaaman nun, on jaran nun, ko gaɗoton fu de, gaɗee ɗum gam teddinon Alla.</verse>
				<verse number="32">To on laatanee *Yahuduuɓe e Yunaninkeeɓe e eklesiya Alla fergere.</verse>
				<verse number="33">Laatee hande am, gam dow huune fu, mii darta fottango himɓe fu, mi dartataa ko nafatammi min tan, ko nafata himɓe fu dartanmi, gam ɓe kisa.</verse>
			</chapter>
			<chapter number="11">
				<verse number="1">Yemminee am hande no min e hoore am yemminiranmi *Almasiihu.</verse>
				<verse number="2">Mii yetta on gam oon ciwtorammi wakkati fu, e kade bo gam oon joggii ekkitinooje hande no ekkitinirmi on.</verse>
				<verse number="3">Mii yiɗi bo paamon no *Almasiihu nun woni hooreejo dow gorko fu, gorko bo woni hooreejo dow debbo, Alla bo woni hooreejo Almasiihu.</verse>
				<verse number="4">To gorko e du'oo, ɗum bo e waɗa annabaaku, go e suddii hoore mum, o teddinay hooreejo makko.</verse>
				<verse number="5">Amma to debbo kan e du'oo, ɗum bo e waɗa annabaaku, go fiilaaki, o teddinay hooreejo makko, oo nandi e pemmiiɗo laaɓune.</verse>
				<verse number="6">Gam to debbo fiilaaki, sey o hesa gaasa makko. Amma to hesugo gaasa, ɗum bo femmugo ka e sentinoo mo, den fu, o fiiloo.</verse>
				<verse number="7">Gorko haanay sudda hoore mum gam o laati nun nandi Alla e tedduŋal mum. Amma debbo, laati nun tedduŋal gorko.</verse>
				<verse number="8">Gam gorko bane ƴiwi e debbo, debbo nun ƴiwi e gorko,</verse>
				<verse number="9">gorko bane tagaa gam debbo, debbo nun tagaa gam gorko.</verse>
				<verse number="10">Gam daliila malaykaaɓe, debbo fiiloo gam hollita baawɗe mum.</verse>
				<verse number="11">Hande no Joomiraawo resiri, debbo wonataako to gorko walaa, gorko bo wonataako to debbo walaa.</verse>
				<verse number="12">Gam hande no debbo ƴiwiri e gorko, non non nun gorko bo rimiraa e debbo. Amma ɗum fu, to Alla ɗum ƴiwi.</verse>
				<verse number="13">Miilee onon e ko'e mooɗon: E wooɗi debbo e du'oo, o fiilaaki na?</verse>
				<verse number="14">Tawaaŋal hollataa to gorko yoofitii gaasa mum, femmay ka, eɗum sentinii na?</verse>
				<verse number="15">Amma to debbo, tedduŋal muuɗum nun, gam o hokkaama gaasa juutuka hande fiilaanu.</verse>
				<verse number="16">Jiɗɗo yeddugo ka fu, baa minon, baa eklesiya Alla, en goodaa tawaaŋal ŋal ɗon.</verse>
				<verse number="17">Woodi ko jiɗum batugo on kade dow haala no kawritirton. Dow majjum mi waawataa ko mani on, gam no kawritirton laataaki gam yaarugo on yeeso, amma gam wittingo on ɓaawo.</verse>
				<verse number="18">Taw, mi nanii to on kawtii, hunnuko wooto walaa hakkune mon, mi hoolake bo haala kan gokka mum, gooŋa nun.</verse>
				<verse number="19">Haani du ceenniigu laatoo caka mooɗon, gam heɓa gooŋaaɓe wurtoo e mooɗon.</verse>
				<verse number="20">To on kawritii, hiraane Joomiraawo bane nyaamoton.</verse>
				<verse number="21">Gam to on kawritii oon nyaama, moy mooɗon fu, e yawɗanoo nyaamugo nafa mum, den tawaa woɓɓe e rafaa, woɓɓe bo bagi e doƴƴi ɗum.</verse>
				<verse number="22">E gooŋa on goodaa cuuɗi to haani nyaamon, jaron na? Naa on jawu nun eklesiya Alla? On jiɗu nun sentingo talakaaɓe na? Ume bi'anmi on? Mi yetta on na? Mi waawataa ko yetti on dow majjum.</verse>
				<verse number="23">Min, diga Joomiraawo nun keɓumi ko jottimmi on: Jemmaare ne der muuɗum Joomiraawo meeɗen Yeesu jammaa, o etti peen,</verse>
				<verse number="24">o yetti Alla, o ŋappiti ŋa, o wi'i: Ɗum ɗo woni ɓannu am kokkaaŋol gam mooɗon. Gaɗee ɗum, oon ciwtorirammi.</verse>
				<verse number="25">No ɓe keennyi, o etti jarirgel innabojam, o wi'i: Jarirgel ŋel woni alkawal kesal tabbitiniraaŋal e ƴiiƴam am. De jaroton ɗam fu, jaree ɗam, oon ciwtorirammi.</verse>
				<verse number="26">De nyaamoton peen oon jara der jarirgel ŋel fu, oon baajoo wa ɗon haala maayde Joomiraawo faa de o wittoy.</verse>
				<verse number="27">Gam majjum, neɗɗo fu ƴakkuɗo peen, yariri jarirgel Joomiraawo hande no haaniray, waɗii hakke dow ɓannu Joomiraawo e ƴiiƴam mum.</verse>
				<verse number="28">Gam majjum, moy fu wiɗitoo hoore mum go ƴakka peen, yara bo der jarirgel ŋel.</verse>
				<verse number="29">Gam neɗɗo ƴakkuɗo peen, yari der jarirgel ŋel, go suttontiray ko woni ɓannu Joomiraawo, o fooɗanan hoore makko kiita diga nyaamɗe e jarɗe makko.</verse>
				<verse number="30">Gam majjum waɗi ko ɗuuɓɓe mooɗon laatii nyawɓe e moofiɗinɓe, ɗuuɓɓe bo maayi.</verse>
				<verse number="31">To en biɗitake ko'e meeɗen, en kiitataake.</verse>
				<verse number="32">Amma Joomiraawo e hiitoo en gam o elta en, wara doƴƴideɗen kiita e himɓe duuniyaaru.</verse>
				<verse number="33">To non, banniraaɓe am, to on kawritii gam nyaamon hiraane Joomiraawo, keɗontiree.</verse>
				<verse number="34">To woodi e mooɗon mo rafo waɗata, joomum nyaama diga wuro mum, gam to kawtal mooɗon waddana on kiita. Dow ko horii fu, to mi warii, mi laaɓinanan on ɗum.</verse>
			</chapter>
			<chapter number="12">
				<verse number="1">Banniraaɓe, dow haala dokke *Ruuhu Ceniiɗo hokkata, mi yiɗaa dullon annal dow mum.</verse>
				<verse number="2">Ciwtoree, den ko on goonɗinayno, on pooɗeno far to tooruuje muume.</verse>
				<verse number="3">Gam majjum waɗi ko mii yiɗi paamon ɗum ɗo. Walaa bi'oowo Yeesu laati nun naalaaɗo to Ruuhu Alla o batirta ka, kade bo walaa bi'oowo Yeesu laati nun Joomiraawo to joomum woodaa Ruuhu Ceniiɗo.</verse>
				<verse number="4">Dokke *Ruuhu Ceniiɗo feere feereeje nun woni, amma Ruuhu on gooto nun.</verse>
				<verse number="5">Golle feere feereeje nun woni, amma Joomiraawo majje laati nun gooto.</verse>
				<verse number="6">Baawal golle feere feereeje nun woni, amma Alla gooto on waɗata huune fu der moy fu.</verse>
				<verse number="7">Moy fu heɓii kokkal kollitoowal baawɗe Ruuhu, nafoowal himɓe fu.</verse>
				<verse number="8">Ruuhu hokkata oo ɗo dokkal batugo e hakkillo, o hokka oo to dokkal batugo e annal. Ruuhu gooto on waɗata ɗum.</verse>
				<verse number="9">Kanko on hokkata oo ɗo goonɗinki, oo to nyawtugo nyawɓe,</verse>
				<verse number="10">o hokka oo ɗo baawɗe waɗugo haaynaareeji, oo to baawɗe waɗugo annabaaku, oo ɗo baawɗe annitingo ko warata diga Ruuhu, oo to baawɗe batugo e ɗelle Ruuhu, goɗɗo bo o hokka ɗum baawɗe nantingo ɗelle ɗen.</verse>
				<verse number="11">Ruuhu gooto on tan waɗata ɗum ɗon fu, o seennirana moy fu dokkal hande no o yiɗiri.</verse>
				<verse number="12">Hande no ɓannu laatorii gootol baa no jokkule ɗuuɗɗe ŋol woodi, nun bo, jokkule ɗuuɗɗe laatorii ɓannu gootol. Non *Almasiihu bo wa'i.</verse>
				<verse number="13">Gam en fu, en keɓii batisi diga e *Ruuhu gooto gam laatoɗen ɓannu gootol, *Yahuduuɓe e Yunaninkeeɓe, maccuɓe e rimɓe, en fu en jarinaama Ruuhu gooto on.</verse>
				<verse number="14">Ɓannu neɗɗo laataaki jokkulal gootal, amma jokkule ɗuuɗɗe.</verse>
				<verse number="15">To koyŋal wi'i: «No mi junŋo bane, mi jeyaaka e ɓannu,» e nun fu ŋal jeyaaka e ɓannu na?</verse>
				<verse number="16">Naa to nowru wi'i: «No mi laataaki itere, mi jeyaaka e ɓannu,» ɗum haɗan ne jeyeego e ɓannu na?</verse>
				<verse number="17">To jokkule ɓannu fu laatake gite, noy neɗɗo nanirta? Naa to ɗe fu ɗe laatake nowru, noy neɗɗo luuttirta?</verse>
				<verse number="18">Amma, Alla resii jokkulal baaŋale fu der ɓannu, hande no o yiɗiri.</verse>
				<verse number="19">To jokkule fu laatakeno gootal, noy ɓannu laatotonoo?</verse>
				<verse number="20">E gooŋa, jokkule e ɗuuɗi, amma ɗe fu, ɗe laati nun ɓannu gootol.</verse>
				<verse number="21">Itere waawataa ko wi'i junŋo: «Mi woodaa haaje maa». Hoore bo waawataa ko wi'i koyɗe: «Mi woodaa haaje mooɗon».</verse>
				<verse number="22">Amma, jokkule ɓannu daaraaɗe e ɓuri tampugo, kanje bo ɗee nafa.</verse>
				<verse number="23">Jokkule ɗe daareten walaa tedduŋal, kanje ɓuruɗen teddingo. Jokkule ɗe centirten bo kanje ɓuruɗen hakkilango.</verse>
				<verse number="24">Jokkule meeɗen goɗɗe en kaajaaka hakkilango ɗum. Alla hawtii jokkule fu, hokki ɓuruɗe faanɗugo, tedduŋal,</verse>
				<verse number="25">gam to ceennirgu waɗu der ɓannu, o acci jokkule fu e wallontira hakkune mum.</verse>
				<verse number="26">To jokkulal gootal e naawee, ɗe fu ɗe nana naawɗum e maggal. To jokkulal gootal teddinaama, ɗe fu ɗe maata welwelo e maggal.</verse>
				<verse number="27">Onon, on laati nun ɓannu *Almasiihu, moy mooɗon fu laati nun jokkulal ɓannu makko.</verse>
				<verse number="28">Hande nun Alla resiri himɓe der eklesiya mum. Aran, lilaaɓe, ɗiɗawre annabiiɓe, tatawre janŋinooɓe, ɓaawo majjum waɗooɓe haaynaareeji, e nyawtooɓe nyawɓe, e faabotooɓe, e ardiiɓe, e batooɓe ɗelle Ruuhu.</verse>
				<verse number="29">Himɓe ɓen fu laati nun lilaaɓe na? Naa ɓe fu ɓee annabiiɓe nun? Naa ɓe fu ɓee janŋinooɓe nun? Himɓe fu nun waɗata haaynaareeji na?</verse>
				<verse number="30">Himɓe fu bane hokkaa baawɗe nyawtugo nyawɓe, ɓe fu bane hokkaa baawɗe batugo e ɗelle *Ruuhu, ɓe fu bane bo hokkaa baawɗe nantingo ɗelle ɗen.</verse>
				<verse number="31">To non, tinnee daartee dokke ɓuruɗe nafugo. Jooni mi hollan on laawol ɓurŋol wooɗugo.</verse>
			</chapter>
			<chapter number="13">
				<verse number="1">Baa to mii waawi batugo ɗelle himɓe e ɗelle malaykaaɓe fu, to mi walaa yidde, mi laati nun hande lenŋuru piyeteenu, ɗum bo hande rimmo baggu.</verse>
				<verse number="2">To Alla hokkii am dokkal waɗugo annabaaku, to mi heɓii annal dow siiriiji e dow huune fu, ɗum bo to mii woodi goonɗinki faa mi sottina baalle, amma mi woodaa yidde, mi laataaki goɗɗum.</verse>
				<verse number="3">Baa to mi hokkii jawdi am fu talakaaɓe, mi sakka ɓannu am bo wuuɗee yiite, to mi woodaa yidde, ɗum nafataa am.</verse>
				<verse number="4">Gooduɗo yidde e woodi munyal, nee hebbi neɗɗaaku. Yidde walaa nawniraagu, ne jurataako, ne woodaa manŋu hoore.</verse>
				<verse number="5">Gooduɗo yidde waɗataa ko sentinii, o dartataa ko nafata mo tan, o monnortaako goɗɗo, o jogataako hallande.</verse>
				<verse number="6">Gooduɗo yidde seyortaako ko halli, amma e seyoroo gooŋa.</verse>
				<verse number="7">Oo yaafoo huune fu, oo hoolo huune fu, oo heɗoo Alla der ko waroyta, oo munyana huune fu.</verse>
				<verse number="8">Yidde heennyataa faa abada. Annabaaku heennyan, batugo e ɗelle feere feereeje heennyan, annal bo heennyan.</verse>
				<verse number="9">Annal meeɗen laaɓidaa, annabaaku meeɗen bo laaɓidaa.</verse>
				<verse number="10">Amma to huune fu laaɓinaama, ko laaɓaa fu majjitan.</verse>
				<verse number="11">No laatinoomi suka, mi batii hande suka, mi miijono hande suka, jiiɗe am bo hande jiiɗe suka. Amma no mawnumi, mi accii golle sukaaku.</verse>
				<verse number="12">Jooni en ji'ataa taw huune fu e laaɓal, ɗum nandi hande daanorgal niɓɓuŋal nun daanortoɗen. Amma wakkati waraan, en ji'an e gite meeɗen deydey. Jooni taw annal am laaɓay, amma wakkati waraan de annanmi faa laaɓa, hande no Alla annirimmi.</verse>
				<verse number="13">Den, huune tati woni ko tabitii, goonɗingo, e heɗaago moƴƴere Alla, e yidde. Amma yidde ɓuri ɗum ɗum fu mawnugo.</verse>
			</chapter>
			<chapter number="14">
				<verse number="1">To non, daartee yidde. Daartee bo dokke *Ruuhu Ceniiɗo, hakko du dokkal annabaaku.</verse>
				<verse number="2">Batoowo e ɗelle Ruuhu, Alla nun joomum baddata, himɓe bane. Gam goɗɗo faamataa ka o batata, Ruuhu nun hokkata mo haalaaji Alla cuuɗiiɗi.</verse>
				<verse number="3">Amma gaɗoowo annabaaku wallan nun woɓɓe mawnugo der goonɗinki, e tiiɗina ɓe, e hokka ɓe semme.</verse>
				<verse number="4">Batoowo e ɗelle Ruuhu, semmiɗinan nun goonɗinki mum, gaɗoowo annabaaku bo e walla eklesiya yahugo yeeso.</verse>
				<verse number="5">Mii yiɗi on fu baton e ɗelle *Ruuhu, amma ko ɓurumi yiɗugo woni, gaɗon annabaaku. Gaɗoowo annabaaku e ɓuri batoowo e ɗelle Ruuhu, gam batoowo e ɗelle Ruuhu mawnintaa eklesiya to jottinoowo ɗe walaa.</verse>
				<verse number="6">Banniraaɓe, hande jon bi'en, mi wara to mooɗon, mi yanta baddirgo on e ɗelle Ruuhu tan, laatoo mi janŋinay on ko Alla hollitimmi, mi waddanay on bo annal kesal, mi ekkitinay on bo, ume nafanmi on?</verse>
				<verse number="7">Daaree ji'en, baa huune jimirɗum, hande jon fuuraanu ɗum bo moolooru. To puuroowo fuuraanu, ɗum bo piyoowo moolooru fiyay hande no haaniri, moy tintotoo ko fuuretee ɗum bo ko fiyetee?</verse>
				<verse number="8">Naa moy siriyanto konu to puuroowo walaldu konu fuuray hande no haani?</verse>
				<verse number="9">Hande non onon bo, to haala mooɗon laaɓay, moy faamata ko jiɗɗon wi'ugo? On boppii haala mooɗon!</verse>
				<verse number="10">Ɗelle ɗuuɗɗe nun woni der duuniyaaru nu, ɗe fu, ɗee goodi ko ɗe bi'ata.</verse>
				<verse number="11">Amma to goɗɗo baddii am e ɗenŋal ŋal mi nanataa, mi laatake janano makko, kanko bo o laatake janano am.</verse>
				<verse number="12">Hande non, onon bo, no oon tinnii daartugo dokke Ruuhu, daartee aran dokke puy, jaarooje eklesiya yeeso.</verse>
				<verse number="13">Gam majjum, batoowo e ɗelle *Ruuhu fu, eela Alla walla ɗum nantingo ɗe.</verse>
				<verse number="14">Gam to mii du'oo e ɗenŋal Ruuhu, ruuhu am e du'oo, amma hakkillo am gollataako.</verse>
				<verse number="15">Den, noy gaɗanmi? Mi du'oto e ruuhu am, mi du'oto bo e hakkillo am. Mi yiman e ruuhu am, mi yiman bo e hakkillo am.</verse>
				<verse number="16">To hinaa nun, to aa yetta Alla e ruuhu, noy tawaaɗo caka hettiniiɓe, mo annaa ɗum, waawirta ko wi'i «aami» to a yettidii? Gam joomum nanataa ko batataa.</verse>
				<verse number="17">Baa to yettoore maa e wooɗi hande noy, ɗum mawnintaa goonɗinki joomum.</verse>
				<verse number="18">Mii yetta Alla gam mii ɓuri on, on fu batugo e ɗelle Ruuhu.</verse>
				<verse number="19">Amma der eklesiya, mii ɓuri yiɗugo mi bata haalaaji joy paameteeɗi gam ekkitingo woɓɓe, ɓuri batugo haalaaji ujune sappo e ɗelle *Ruuhu ɗe faamataake.</verse>
				<verse number="20">Banniraaɓe, to on laatee hande sukaaɓe der hakkillo mooɗon. Amma dow hallande laatee hande sukaaɓe, dow suttontirgo huune, laatee ɓe hakkillooji mum ɓenni hande mawɓe.</verse>
				<verse number="21">E winnaa der tawreeta: Joomiraawo wi'i: «Himɓe ɓee, e ɗelle *Ruuhu, e kunnuɗe hoɓɓe nun baajortoomi ɓe. Amma e nun fu, ɓe kettinantaako am.»</verse>
				<verse number="22">Hande non, batugo e ɗelle Ruuhu laati nun maane kiita dow ɓe goonɗinay. Waɗugo annabaaku laati nun gam goonɗinɓe, hinaa gam ɓe goonɗinay.</verse>
				<verse number="23">Hande jon, to himɓe eklesiya fu hawritii, den moy maɓɓe fu e bata ɗelle *Ruuhu feere feere, to himɓe ɓe janŋinaaka, ɗum bo ɓe goonɗinay warii yi'ii ɗum, ɓe bi'ataa ko'e mon sottake na?</verse>
				<verse number="24">Naa bo, hande jon, mo goonɗinay, ɗum bo mo annaa ɗum, naati der juulirde mooɗon, go o tawi himɓe fu e waɗa annabaaku, ka o nanata hiitoto mo, o faama no oo woodi hakke.</verse>
				<verse number="25">Miilooji ɓerne makko cuuɗiiɗi wurtinte, den o jiccoo, o sujidana Alla, o wi'a: «E gooŋa, Alla e wondi e mooɗon.»</verse>
				<verse number="26">Banniraaɓe, noy haani gaɗen? To on kawritii, go oo ɗo e woodi jimol, oo to e woodi janŋinol, goɗɗo bo e woodi kollitol gom, goɗɗo bo e bata e ɗelle *Ruuhu, goɗɗo bo e nantina ɗe, sey huune fu waɗee gam goonɗinɓe mawna.</verse>
				<verse number="27">To ɗelle Ruuhu nun batete, sey himɓe ɗiɗo bata, to ɗum ɓuru tato, moy fu e wakkati mum. Goɗɗo mooɗon nantina ɗe.</verse>
				<verse number="28">Amma to nantinoowo walaa, gooduɗo dokkal batugo e ɗelle Ruuhu jeeɗoo der eklesiya, bata der ɓerne mum, badda e Alla.</verse>
				<verse number="29">Dow waɗooɓe annabaaku, ɗiɗo ɗum bo tato etta haala, horiiɓe wiɗitoo haala maɓɓe.</verse>
				<verse number="30">To goɗɗo der jooɗiiɓe e woodi ka Alla holli ɗum bata, sey aranneejo batoowo jeeɗoo.</verse>
				<verse number="31">Hande nun, on baawan ko waɗi annabaaku gooto gooto, gam moy mooɗon fu ekkitoo, semmiɗina goonɗinki mum.</verse>
				<verse number="32">Waɗooɓe annabaaku sey waawa ko jogii ko'e mum,</verse>
				<verse number="33">gam Alla laataaki Alla mo jiɓayeere, amma Alla mo jam. Hande no ɗum laatii toy fu der eklesiyaaji Alla,</verse>
				<verse number="34">sey rewɓe jeeɗoo der eklesiya, ɓe kokkaaka laawol ɓe bata. Sey ɓe baawa jogaago ko'e maɓɓe ɓee ɗowtii hande no winniraa der tawreeta.</verse>
				<verse number="35">To woodi ko ɓe jiɗi faamineego, ɓe acca faa to ɓe kooti wuro, ɓe ƴama worɓe maɓɓe. Gam to debbo batii haala der eklesiya, ɗum centiniiɗum.</verse>
				<verse number="36">Naa oon miili to mooɗon nun haala Alla ƴiwi? Onon tan heɓi ka na?</verse>
				<verse number="37">To goɗɗo e miili e laati annabiijo, ɗum bo e miili heɓii *Ruuhu Ceniiɗo, e haani joomum annita ko binnanmi on laati nun umuroore Joomiraawo.</verse>
				<verse number="38">To goɗɗo salake ko jaɓi haala ka, eɗum hollita no kanko e hoore makko Alla jaɓay mo.</verse>
				<verse number="39">Gam majjum, banniraaɓe, tinnee daartee dokke annabaaku. To on calee bo himɓe bata e ɗelle *Ruuhu,</verse>
				<verse number="40">amma kakkilee, huune fu waɗoo e hakkillo, e no haaniri.</verse>
			</chapter>
			<chapter number="15">
				<verse number="1">Banniraaɓe, mii yiɗi siwtorgo on *linjiila ka baajiimi on, jaɓuɗon ko oon darii dow makka e semme.</verse>
				<verse number="2">Diga e makka kisinteɗon to oon jogii ka hande no baajoriimi on. To hinaa non, goonɗinki mooɗon laatoto baanji.</verse>
				<verse number="3">Aran, mi yottinii on ko keɓumi min e hoore am, kanjum woni. *Almasiihu maayii gam hakkeeji meeɗen, hande no Dewtere wi'i.</verse>
				<verse number="4">O uwaama, o fintii nyalaane tatawre, hande no Dewtere batiri.</verse>
				<verse number="5">O hollitanake Piyer, ɓaawo majjum o hollitanii aahiiɓe sappo e ɗiɗo.</verse>
				<verse number="6">Ɓaawo majjum o hollitanii banniraaɓe ko ɓuri keme joyo de woore. Ɗuuɓɓe maɓɓe e wuuri faa jooni, amma woɓɓe mum maayi.</verse>
				<verse number="7">Ɓaawo majjum, o hollitanake Yaakuuba, den go o hollitanii lilaaɓe fu.</verse>
				<verse number="8">Faa sakitiineere, o hollitanii am, min nanduɗo hande sukeel dimaaŋel lebbi mum hebbay.</verse>
				<verse number="9">Gam min ɓuri lilaaɓe fu faanɗugo, mi fotay du noddeego lilaaɗo, gam mi tooriino eklesiya Alla.</verse>
				<verse number="10">Gam moƴƴere Alla laatoriimi ko laatiimi. Moƴƴere ne o waɗanimmi bo laataaki baanji, gam mi gollake ko ɓuri lilaaɓe fu. Min bane waɗata ɗum, amma moƴƴere Alla wonne der am waɗata ɗum.</verse>
				<verse number="11">To non, min nun, kamɓe nun, haala goota kan men piinata, kanka nun bo goonɗinɗon.</verse>
				<verse number="12">To emen baajoo no *Almasiihu fintii e maayde, den noy woɓɓe mooɗon wi'irta maayɓe fintataa?</verse>
				<verse number="13">To pintol maayɓe walaa, *Almasiihu e hoore mum bo fintay,</verse>
				<verse number="14">to Almasiihu fintay bo, waaji amen laatake baanji, goonɗinki mooɗon bo laatake baanji.</verse>
				<verse number="15">Ko ɓuri fu, to e gooŋa maayɓe fintataa, minon bo men laatake seedaniiɓe Alla fewre, gam emen ceedoo o fintinii Almasiihu, nani bo gooŋa bane, to maayɓe fintataa.</verse>
				<verse number="16">Gam to maayɓe fintataa, Almasiihu e hoore mum fintay.</verse>
				<verse number="17">To Almasiihu fintay, goonɗinki mooɗon laatake baanji, der hakkeeji mooɗon bo gonuɗon faa jooni,</verse>
				<verse number="18">maayunooɓe e goonɗinki Yeesu bo halkii.</verse>
				<verse number="19">To der duuniyaaru ɗo tan miiluɗen heɓugo riiba gonuka der kawtal men e Almasiihu, enen ɓurannoo himɓe fu yurminaago.</verse>
				<verse number="20">Amma e gooŋa, *Almasiihu fintii, o laatake arano der maayɓe fintooɓe.</verse>
				<verse number="21">Hande no maayde naatiri der duuniyaaru diga neɗɗo, hande non bo pintol wariri diga e neɗɗo.</verse>
				<verse number="22">Hande no himɓe fu maayirta gam kawtal mum e Aadamu, hande non himɓe heɓirta yonki gam kawtal mum e Almasiihu.</verse>
				<verse number="23">Moy fu fintan e wakkati mum. Almasiihu laatii arano, ɓaawo mum, goonɗinɓe mo tokkina der nyalaane garki makko.</verse>
				<verse number="24">Ɓaawo majjum, timmoode duuniyaaru waran. Almasiihu halkan hooreeɓe e wooduɓe baawɗe e semmeeji kalluɗi fu, den o hokka Alla Baaba meeɗen laamaare.</verse>
				<verse number="25">Gam doole Almasiihu laamoo faa to Alla wattii wayɓe makko ley teppe makko.</verse>
				<verse number="26">Ganyo cakitorteeɗo halkeego woni maayde.</verse>
				<verse number="27">E winnaa: «Alla wattii huune fu ley koyɗe makko». Amma to wi'aama, «huune fu» Alla gattuɗo huune fu ley koyɗe makko bane wondaa.</verse>
				<verse number="28">To Almasiihu laatake hooreejo dow huune fu, kanko Ɓiɗɗo bo, o hokkan Alla hoore makko, den Alla laamoo dow huune fu, e dow moy fu.</verse>
				<verse number="29">To non, riiba kaye waɗeteeɓe *batisi faa maayira woodi to maayɓe fintataa? Ume waɗi ko himɓe e waɗee batisi faa maayira?</verse>
				<verse number="30">Enen e ko'e meeɗen bo, gam ume potteten wakkati fu kaliije maayde?</verse>
				<verse number="31">Banniraaɓe, nyalaane fu der hunnuko maayde nun gonumi. Amma e nun fu mii juroro on gam daliila kawtal mooɗon e Joomiraawo meeɗen Yeesu *Almasiihu.</verse>
				<verse number="32">To e miilooji heɓugo goɗɗum der duuniyaaru ɗo nun gaɗirmi duuro der wanŋarde Efesu, kaɓumi e bisaaji ladde kalluɗi, ume ɗum nafatammi to maayɓe fintataa? Ɗum laatotono hande no ballool ŋol ɗo wi'i: «Nyaamen jaren, gam jaaŋo en maayan.»</verse>
				<verse number="33">To on jammee ko'e mooɗon: «Yaadugo e kalluɗo biisan jikku booɗuŋu.»</verse>
				<verse number="34">Pukkinee hakkillooji mooɗon hande no haani, to on gaɗee hakke. Mi batii ka gam centon, gam woɓɓe mooɗon annaa Alla.</verse>
				<verse number="35">Amma, waɗoto goɗɗo ƴama: «Noy maayɓe fintirta? Ɓannu iri ŋole ɓe bittiroyta?»</verse>
				<verse number="36">Onon ɓe galaa hakkillo! To a aawi awdi, doole ni waata go ni fuɗa.</verse>
				<verse number="37">Awdi ni aawuɗaa fu, to gawri nun, ɗum bo awdi feereeri gom nun, gitel tan aawataa, puɗol e haako mum bane.</verse>
				<verse number="38">Ɓaawo mum, Alla nun hokkata awdi fu iri puɗol mum no o yiɗiri, awdi fu bo e puɗol muuɗum nun.</verse>
				<verse number="39">Kujje yonkinteeje fu bane woodi ɓannu gootol. Himɓe e woodi ɓannu mum, bisaaji e ɓannu mum, pooli e ɓannu mum, liƴƴi bo e ɓannu mum.</verse>
				<verse number="40">E woodi ɓannu ŋol dow kammu, e ɓannu ŋol leydi. Ɓannu ŋol dow e ŋari mum, ŋol leydi bo e ŋari mum.</verse>
				<verse number="41">Naaŋe e jayŋol mum, lewru e jayŋol mum, koode bo e jayŋol mum, baa koode ɗen jayŋol mum e suttontiri.</verse>
				<verse number="42">Hande non, pintol maayɓe bo laatii. To ɓannu uwaama, ŋol nyola, to ŋol fintinaama, ŋol nyolataa.</verse>
				<verse number="43">To ŋol uwaama ŋol woodaa tedduŋal, ŋol fintinee, eŋol woodi tedduŋal. To ŋol uwaama, ŋol tampuŋol, ŋol fintinee eŋol woodi semme.</verse>
				<verse number="44">To ŋol uwaama ɓannu leydinkewol, ŋol fintinee eŋol laatii ɓannu ruuhunkewol. To ɓannu leydinkewol na'on, ɓannu ruuhunkewol bo na'on.</verse>
				<verse number="45">E winnaa: «Aadamu neɗɗo aranneejo laatake yonkinteejo». Aadamu cakitiiɗo laatake *Ruuhu kokkoowo yonki.</verse>
				<verse number="46">Ruuhunkejum bane ardii, ɗum ɓannu nun ardii. Ɓaawo mum ko ɗum Ruuhu tokkii.</verse>
				<verse number="47">Aadamu neɗɗo arandeejo e sollaare leydi nun tagiraa, e leydi o ƴiwi, neɗɗo ɗiɗaɓo bo, dow kammu ƴiwi.</verse>
				<verse number="48">No tagiraaɗo e sollaare leydi wa'i, hande non wooduɓe ɓannu leydinkewol bo wa'i. No ƴiwuɗo dow kammu wa'i, hande non ɓe dow kammu bo waɗoyta.</verse>
				<verse number="49">Hande no nandirɗen e neɗɗo tagiraaɗo sollaare leydi, hande non bo nandiroyten e neɗɗo ƴiwuɗo dow kammu.</verse>
				<verse number="50">Banniraaɓe, ko jiɗum wi'ugo on nani: Ɓannu e ƴiiƴam waawataa ko roni *Laamaare Alla, kade bo, nyoloojum waawataa ko roni ko nyolataa.</verse>
				<verse number="51">Nani mi hollan on asiiri gom: en fu bane maayata, amma en fu en baylitinte,</verse>
				<verse number="52">der wakkati gooti, der maƴƴande itere, to rimmo walaldu sakitiinewol nanaama. To ŋol fuuraama, maayɓe artan finta e ɓannu ŋol nyolataa, enen horiiɓe en baylitinte.</verse>
				<verse number="53">Den fu, ɓannu nyoloowol ɓornoto ko nyolataa, ɓannu maayoowol bo ɓornoo ko maayataa.</verse>
				<verse number="54">To ɓannu nyoloowol ɓorninaama ko nyolataa, maayoowol bo ɓoorninaama ko maayataa, den haala annabaaku binnaaka ka hebban: «Maayde jaalaama, moɗaa.</verse>
				<verse number="55">Maayde, toy jaalorgal maa woni? Maayde, toy tooke maa woni?»</verse>
				<verse number="56">Hakke woni tooke maayde, baawɗe hakke bo woni tawreeta.</verse>
				<verse number="57">Yettoore laatanoo Alla kokkoowo en jaalaago diga e Joomiraawo meeɗen Yeesu *Almasiihu.</verse>
				<verse number="58">Gam majjum banniraaɓe am yiɗaaɓe, laatee tabitiiɓe, ɓe dimmataako. Wakkati fu kiinnee golle Joomiraawo, gam oon anni ko gaɗuɗon sabbu kawtal mooɗon e Joomiraawo yanataa baanji.</verse>
			</chapter>
			<chapter number="16">
				<verse number="1">Jooni, wallirgo goonɗinɓe wonɓe *Urusaliima e ceede nun batananmi. Onon bo gaɗee hande no batumi eklesiyaaji leydi Galaatiya.</verse>
				<verse number="2">Alal fu, moy mooɗon fu resa wecco dow ko o heɓi. To on keɗee mi wara go kawriton ɗe.</verse>
				<verse number="3">To mi warii, mi lilan ɓe cuɓoton ɓe jaara ballal mooɗon faa Urusaliima, e ɗereeji paaminooji haala ballal mooɗon.</verse>
				<verse number="4">To fotii mi yaha min e hoore am, ɓe jaadan e am.</verse>
				<verse number="5">Mi waran to mooɗon, amma mi ƴiwiran e leydi Maseduwaan, gam ton tokkiranmi.</verse>
				<verse number="6">Waɗoto to mi warii mi jooɗoo to mooɗon balɗe seɗɗa, ɗum bo mi dabba ton. Den ballon am der jahaaŋal am mi yahira to jahanmi fu.</verse>
				<verse number="7">Gam e laawol ŋol ɗo, mi yiɗaa yaalugo on to mii yawta, to Joomiraawo e yiɗi mi jooɗoto to mooɗon balɗe seɗɗa.</verse>
				<verse number="8">Amma mi jooɗoto taw Efesu faa juulɗe Pantekosta yottoo,</verse>
				<verse number="9">gam laawol manŋol maɓɓitanake am mi waɗa golle am, baa no wayɓe bo e ɗuuɗi.</verse>
				<verse number="10">To Timote warii to mooɗon, jaɓɓee mo, jogoɗon mo faa wooɗa, gam golle Joomiraawo nun o waɗata hande am.</verse>
				<verse number="11">Gam majjum, to goɗɗo yawoo mo. Ballitee mo dow jahaaŋal makko. O yaha e jam, o warta to amen. Min e banniraaɓe emen keɗii mo.</verse>
				<verse number="12">Banniraawo meeɗen Apollos, mi tiiɗinii ɗum de ɗuuɗɗum o yaada e banniraaɓe to mooɗon, amma faa hanne o nootaaki. Amma o waran to o heɓori.</verse>
				<verse number="13">Kakkilee, daree e semme der goonɗinki, kollitee cuusal mon, goodee semme.</verse>
				<verse number="14">Ko gaɗoton fu, gaɗiree ɗum e yidde.</verse>
				<verse number="15">Banniraaɓe, ko eelanmi on woni, oon anni Estefanas e himɓe wuro mum, kamɓe nun arti goonɗini der leydi Akaya fu. Ɓe tinnake gollanaago himɓe Alla.</verse>
				<verse number="16">Ɗowtanee himɓe iri maɓɓe, tinniiɓe e gollodoo e maɓɓe.</verse>
				<verse number="17">Ɓerne am weli e garki Estefanas e Fortunatus kan e Akaykus. Ɓe gaɗanii am ko on baaway ko waɗanimmi gam oon boɗɗi.</verse>
				<verse number="18">Ɓe pukkinii ɓerne am e ɓerɗe mooɗon. Gam majjum teddinee himɓe hande maɓɓe.</verse>
				<verse number="19">Himɓe eklesiyaaji leydi Asiya fu sannii on. Akilas e Pirisikiila, e goonɗinɓe Yeesu hawritintooɓe der wuro maɓɓe fu e sanna on sanne e inne Joomiraawo.</verse>
				<verse number="20">Banniraaɓe fu e sanna on. Moy mooɗon fu sanna banniraawo mum e yidde mawne.</verse>
				<verse number="21">Min Pol mi sannii on e binni junŋo am.</verse>
				<verse number="22">Neɗɗo fu mo yiɗaa Joomiraawo, o naalaaɗo! Maranata, yaa Joomiraawo Yeesu, war!</verse>
				<verse number="23">Moƴƴere Joomiraawo meeɗen Yeesu wonda e mooɗon!</verse>
				<verse number="24">Mii yiɗi on on fu, gam kawtal meeɗen e Yeesu *Almasiihu.</verse>
			</chapter>
		</book>
		<book number="47">
			<chapter number="1">
				<verse number="1">Ɗerewol ŋol ɗo ƴiwii e am, min Pol, e banniraawo meeɗen Timote. Mii lilaaɗo Yeesu *Almasiihu e sago Alla. Emen canna eklesiya Alla gonuka Korintu, e himɓe Alla wonɓe leydi Akaya fu.</verse>
				<verse number="2">Alla Baaba meeɗen e Yeesu Almasiihu Joomiraawo, waɗana on moƴƴere, hokka on jam!</verse>
				<verse number="3">Barke laatanoo Alla *Baaba Yeesu *Almasiihu Joomiraawo meeɗen. Oo laatii Baaba enɗotooɗo, Alla deƴƴitinoowo ɓerɗe der huune fu.</verse>
				<verse number="4">Kanko deƴƴitinta ɓerɗe meeɗen der ɓillaaje fu, gam enen bo, baawen ko deƴƴitini ɓerɗe wonɓe der ɓillaaje feere feere, diga deƴƴitinki ki o deƴƴitini en.</verse>
				<verse number="5">No tooraaji ɗi keɓeten gam Almasiihu ɗuuɗiri, non non bo deƴƴitinki men ɗuuɗiri diga e makko.</verse>
				<verse number="6">To men tooraama, ɗum laati nun gam ɓerɗe mooɗon deƴƴita e gam kisidam mon. To men deƴƴitinaama, ɗum laati nun gam deƴƴitinki mon, gam baawon munyango iri tooraaji ɗi men tooretee.</verse>
				<verse number="7">Emen goodi hoolaare dow mooɗon puy. Emen anni no goodirɗon geɗu e tooraaji amen, non non bo goodirɗon geɗu der deƴƴitinki ki men goodi.</verse>
				<verse number="8">Banniraaɓe, emen jiɗi anningo on tooraaji ɗi men keɓi der leydi Asiya. Tooraaji ɗin sattii faa yiɗi ɓura semme amen. Men miilayno du wonaago e yonki.</verse>
				<verse number="9">Laaɓanii men, der ɓerɗe amen, men kiitaamaa men baree. Ɗum laatake gam to men kooloo ko'e amen, amma men kooloo Alla pintinoowo maayɓe.</verse>
				<verse number="10">Kanko hisini men e kaliire maayde iri nee ɗon, o hisinan men kade bo. Emen koolii mo, o hisinan men kade.</verse>
				<verse number="11">Onon bo, oon ballita men e du'aaje mon. Ɗuuɓɓe e du'anoo men. Alla bo jaɓan du'aaje ɓe gaɗanta men, den ɗuuɓɓe yetttan mo sabbu amen.</verse>
				<verse number="12">Ko laatii juro amen nani: miilooji ɓerɗe amen e seedanoo men, men gonorake der duuniyaaru e laaɓal ɓerɗe, e gooŋa, ɓurna mum hakkune mon. Men gaɗiray ɗum e faamu himɓe, amma e moƴƴere Alla.</verse>
				<verse number="13">Ko men binnanta on, goɗɗum suuɗaaki der ɗon, to hinaa ko janŋoton e ko paamoton. Mii miili bo, on paaman ɗum faa heennyitirde.</verse>
				<verse number="14">On puɗɗii faamugo no menen nun laatii juro mon, onon bo laatii juro amen nyaanne Joomiraawo meeɗen Yeesu wittoy.</verse>
				<verse number="15">Mi hoolake on puɗɗii faamugo ɗum. Gam majjum jiɗunoomi warugo to mooɗon aran, gam keɓon moƴƴere de ɗiɗi.</verse>
				<verse number="16">Ko jiɗunoomi woni, mi yaala to mooɗon to emi yaha leydi Maseduwaan, den mi wartira to mooɗon, ballon am mi yaha leydi Yahudiya.</verse>
				<verse number="17">No bi'umi mi waran to mooɗon, mi miilay batirmi ka na? Naa bo ko miilumi mi waɗa, e miilo duuniyaaru gaɗiranmi ɗum na, faa laatoo mii wi'a «ee» e «aawo» sannu?</verse>
				<verse number="18">Alla e laatii koolaaɗo, oo anni mi fewataa. Haala ka men bati on laataaki «ee» e «aawo» sannu.</verse>
				<verse number="19">Yeesu *Almasiihu *Ɓii Alla, mo men baajii on batu mum, min e Silaasi e Timote, o laataaki ''ee'' e ''aawo'', amma ''ee'' tan woni der makko.</verse>
				<verse number="20">Yeesu nun laatii «ee» alkawalji ɗi Alla haɓɓi fu. To non, diga e makko bi'eten aami, gam Alla teddinee.</verse>
				<verse number="21">Alla nun woni cemmiɗinoowo kawtal men e Almasiihu, menen e mooɗon. Kanko suɓi en.</verse>
				<verse number="22">Kanko maanii en e maanorɗum makko, o wattii *Ruuhu makko der ɓerɗe meeɗen, gam tabbitingo o hokkan en moƴƴereeji ɗi o resani en.</verse>
				<verse number="23">Alla e laatii seedeejo am, gam to mi sattana on woni mi wittay Korintu.</verse>
				<verse number="24">Men jiɗaa laamanaago goonɗinki mooɗon. Gollodaago on gam seyo mon men jiɗi, gam goonɗinki mon e semmiɗi.</verse>
			</chapter>
			<chapter number="2">
				<verse number="1">Gam majjum desumi mi wittataa to mooɗon gam to mi biisu ɓerɗe mooɗon.</verse>
				<verse number="2">Gam to mi biisii ɓerɗe mon, moy welinta ne am, to hinaa onon ɓe biisumi ɓerɗe mum?</verse>
				<verse number="3">Mi winnaniino on hande no binnirmi ɗo, gam to mi yottake to mooɗon, to mi heɓu biisere ɓerne diga e onon haanunooɓe seyina ɓerne am. Mii hoolii, seyo am e laatii seyo mooɗon on fu.</verse>
				<verse number="4">Gam majjum e toora mawka, e ɓerne biisiine, e gonɗi ɗuuɗɗi nun binniranmi on. Mi winnay gam mi biisa ɓerɗe mooɗon, amma gam anningo on yidde mawne ne jiɗumi on.</verse>
				<verse number="5">To goɗɗo mooɗon laatike daliila biisere ɓerne, min bane o biisi ɓerne. Onon nun o biisi ɓerne, naa bo mi wi'a woɓɓe mooɗon, gam to mi batu mi yawtina jaka.</verse>
				<verse number="6">Kiita ka ɗuuɓɓe mooɗon hiitii joomum, heƴii.</verse>
				<verse number="7">Jooni, ko ɓuri wooɗugo nun, jaafoɗon mo, deƴƴitinon mo, gam to biisere ɓerne mawne jaaloo mo.</verse>
				<verse number="8">Gam majjum, mii eela on, kollee mo yidde.</verse>
				<verse number="9">Mi winnanii on bo, gam mi foonna on, mi daara naa oon ɗowtanii am der huune fu.</verse>
				<verse number="10">Mo jaafiɗon fu, min bo mi yaafake ɗum. Min bo, to emi yaafoo to e woodi ko haani mi yaafoo, mi yaafoto ɗum gam mooɗon, yeeso *Almasiihu,</verse>
				<verse number="11">heɓa to *Seyɗan jaaloo en, gam een anni dabareeji makko no wooɗi.</verse>
				<verse number="12">No jottiimi Torowas gam mi waajoo *linjiila *Almasiihu, baa no Joomiraawo maɓɓitanii am laawol,</verse>
				<verse number="13">hakkillo am fukkaaki, gam mi taway ton Titus banniraawo am. Den bayniimi ɓe, jawtirmi leydi Maseduwaan.</verse>
				<verse number="14">Yettoore laatanoo Alla, gam oo hokka en wakkati fu jaalaago, gam kawtal meeɗen e *Almasiihu. Alla e gollira men gam sankitingo habaru Almasiihu nokku fu, hande luunŋol belŋol.</verse>
				<verse number="15">Men laatani nun Alla luunŋol Almasiihu belŋol, caka hisinteeɓe, e caka halkooɓe.</verse>
				<verse number="16">Caka halkooɓe, men laati nun luunŋol maayde, jaaroowol e maayde. Caka hisinteeɓe, men laati nun luunŋol yonki, jaaroowol e yonki. Moy foti waɗugo ɗum?</verse>
				<verse number="17">Men laataaki dartirooɓe batu Alla jawdi hande no ɗuuɓɓe waɗata. Men laati nun lilaaɓe Alla, emen bata e ɓerɗe laaɓuɗe yeeso makko, gam emen kawti e Almasiihu.</verse>
			</chapter>
			<chapter number="3">
				<verse number="1">Men puɗɗii hollitingo ko'e amen na? Emen kaajaa yaarango on ɗereeji anninooji ko men laatii, naa bo men jaɓa ɗi to mooɗon, hande no woɓɓe waɗata na?</verse>
				<verse number="2">Onon laatii ɗerewol amen, binnaaŋol der ɓerɗe amen. Himɓe fu e anni ŋol, e janŋa ŋol.</verse>
				<verse number="3">E laaɓi, no on laati nun ɗerewol *Almasiihu ŋol golle amen winni. Ŋol winniraaka e dawa, amma e *Ruuhu Alla yonkinteejo. Ŋol winnaaka bo dow alluwaaje ɗe kaaƴe, amma der ɓerɗe mon.</verse>
				<verse number="4">Emen bata ka gam emen koolii Alla diga e *Almasiihu.</verse>
				<verse number="5">Menen e ko'e amen, men goodaa baawɗe waɗugo goɗɗum. Baawɗe amen, to Alla ƴiwi.</verse>
				<verse number="6">Kanko waɗi men fotuɓe gollanaago alkawal kesal. Alkawal ŋal daraaki dow sariya binnaaka, amma dow *Ruuhu Ceniiɗo. Gam sariya binnaaka e yaara himɓe to maayde, amma Ruuhu e hokka yonki.</verse>
				<verse number="7">Sariya binnaaka e karfeeje dow alluwaaje kaaƴe yaari to maayde. Wakkati mum tedduŋal Alla hollitii. Den, yeeso Muusa gollantooɗo sariya kan e jalbitoo, faa himɓe Isira'iila waaway ko daari mo, sabbu tedduŋal ŋal, baa no ŋal ɓooyoowal bane. To sariya gaddoowa maayde e woodi tedduŋal hande ni,</verse>
				<verse number="8">noy golle *Ruuhu ɓurirtaa non tedduŋal!</verse>
				<verse number="9">To golle doƴƴooje neɗɗo kiita e woodi tedduŋal, noy golle kokkooje himɓe foonnitaare yeeso Alla ɓurirtaa ni tedduŋal?</verse>
				<verse number="10">En baawan ko wi'i, goodunooɗum tedduŋal arande, foonnataake e gooduɗum tedduŋal ŋal jooni.</verse>
				<verse number="11">To keennyoojum heɓii tedduŋal, noy tedduŋal ko heennyataa fotata?</verse>
				<verse number="12">Gam men goodi hoolaare acci emen bata e cuusal.</verse>
				<verse number="13">Men gaɗataa hande Muusa, cudduɗo yeeso mum e suddaare, gam to himɓe Isira'iila yi'a heennyitirde tedduŋal jalboowal ŋal.</verse>
				<verse number="14">Amma, hakkillo maɓɓe waaway faamugo. Gam faa hanne, to ɓee janŋa Alkawal Kiinŋal, suddaare nen e wirni hakkillo maɓɓe, ne sottintaako sey to goɗɗo hawtii e *Almasiihu.</verse>
				<verse number="15">Faa e hanne, to dewte Muusa e janŋee, suddaare nen e wirni hakkillo maɓɓe.</verse>
				<verse number="16">Hande no winniraa, to neɗɗo wittoy to Joomiraawo, den suddaare nen sottintoo.</verse>
				<verse number="17">Noddeteeɗo Joomiraawo ɗo, *Ruuhu non, to Ruuhu Joomiraawo woni fu, ɗon nun jeyde hoore mum woni.</verse>
				<verse number="18">En fu, enen ɓe geese mum suddaaki, een daara tedduŋal Joomiraawo hande der daanorgal. Oo waylita en, faa nanden e makko, tedduŋal makko ɓeydoo dow meeɗen. Kanjum woni golle Joomiraawo, laatiiɗo Ruuhu.</verse>
			</chapter>
			<chapter number="4">
				<verse number="1">Alla hokkii men golle ɗen sabbu enɗam mum. Gam majjum ɓerɗe amen biisaaki.</verse>
				<verse number="2">Men calake kujje cuuɗiiɗe e centiniiɗe. Men ƴoyrataa himɓe, men baylitintaa bo batu Alla. Ko men gaɗata woni, emen kollita gooŋa. Neɗɗo liinyoowo ɓerne mum fu yeeso Alla annitan gooŋa nun men batata.</verse>
				<verse number="3">To *linjiila ka men baajotoo e suuɗii, halkooɓe nun ka suuɗanii.</verse>
				<verse number="4">Kamɓe, ɓe goonɗinay, gam Seyɗan wuminii hakkillo maɓɓe. O waɗii ɗum gam to ɓe ji'u jayŋol linjiila kolloowa tedduŋal *Almasiihu, laatiiɗo nandi Alla.</verse>
				<verse number="5">Haala amen bane men baajotoo, ko men baajotoo woni batu Yeesu Almasiihu, Joomiraawo meeɗen. Menen, men laatake maccuɓe mooɗon sabbu makko.</verse>
				<verse number="6">Alla bi'uɗo: «Jaayŋol yayna der niwre,» kanko yaynini jayŋol mum der ɓerɗe amen, gam kolliten annal tedduŋal makko ji'eteeŋal dow yeeso Almasiihu.</verse>
				<verse number="7">Menen wooduɓe jawdi mawni nin, men laati nun hande payanɗe loopeeje. Den annitinte no baawɗe mawɗe ɗen, to Alla ƴiwi, e amen bane.</verse>
				<verse number="8">Emen ɓillee der laabi fu, amma men kalkay. Emen jiɓii wakkati fu, amma ɓerɗe amen biisaaki.</verse>
				<verse number="9">Emen tooree, amma Alla accay men, emen doƴƴee, amma men maayay.</verse>
				<verse number="10">Wakkati fu, maayde Yeesu e tawaa der ɓalli amen, gam yonki makko bo yi'ee der majji.</verse>
				<verse number="11">Menen wuuruɓe, wakkati fu der hunnuko maayde men gonii gam Yeesu, heɓa yonki makko yi'ee der ɓalli amen maayooji.</verse>
				<verse number="12">To non, maayde e golloo der amen, go yonki e golloo der mon.</verse>
				<verse number="13">Dewtere batii wi'i: «Mi goonɗinii Joomiraawo, kanjum waɗi batumi ka». Menen bo, iri goonɗinki kin men goodi, kan waɗi emen bata.</verse>
				<verse number="14">Emen anni pintinɗo Yeesu Joomiraawo diga maayde, fintinan men e makko, darna men e mon yeeso makko.</verse>
				<verse number="15">Huune ɗum fu laatake gam mooɗon, gam moƴƴere Alla ɓeydoo sankitaago caka himɓe ɗuuɓɓe. Nun nun jettooje ɗuuɓɓe ɓeydortoo heɓa Alla teddinee.</verse>
				<verse number="16">Gam daliila majjum acci ɓerɗe amen biisaaki. Baa to ɓalli amen e halka, yonkiiji amen e laatoo kesi nyalaane fu.</verse>
				<verse number="17">Tooraaji amen ɗi jooni e hoyi, jawtooji nun. Eɗii ciryanoo men tedduŋal manŋal, tabitiiŋal, ŋal fonnataako e tooraaji ɗi jooni.</verse>
				<verse number="18">Der ko yi'etee bane hakkillo amen woni, amma der ko yi'ataako. Gam ko yi'etee, yawtan, amma ko yi'ataako, tabitinto faa abada.</verse>
			</chapter>
			<chapter number="5">
				<verse number="1">Een anni ɓalli men leydiiji, nanduɗi e cuuɗi, pusete. To ɗi pusaama, Alla e siriyanii en cuuɗi goɗɗi dow kammu, ɗi junŋo neɗɗo mahay, tabitintooɗi faa abada.</verse>
				<verse number="2">Jooni, een uuma der ɓalli ɗii ɗo. Een kaaɓi naatugo suudu men ŋol dow kammu.</verse>
				<verse number="3">To en naatii ŋol, en tawataake funtu.</verse>
				<verse number="4">Gam de gonuɗen der suudu ŋol ɗo, een uuma, een ɓillii. En jiɗaa accugo ŋol, amma heɓugo gonŋol dow maggol, gam yonki moɗa ko maayata.</verse>
				<verse number="5">Alla nun siriyanii en ɗum. O hokkii en *Ruuhu makko gam tabbitingo ko keɓoyten jaaŋo.</verse>
				<verse number="6">Gam majjum gooduɗen tinnaare wakkati fu, een anni to en na'on der ɓannu ŋol ɗo, een boɗɗidi e Joomiraawo.</verse>
				<verse number="7">Gam e goonɗinki jahirten, en jahataa dow ko yi'etee.</verse>
				<verse number="8">Een goodii tinnaare, amma ko jiɗuɗen ɓuri woni, eggugo ɓannu ŋol ɗo, gonden e Joomiraawo.</verse>
				<verse number="9">Gam majjum tinniɗen fottango mo, baa to een goni der ɓalli ɗii ɗo, ɗum bo to en accii ɗi.</verse>
				<verse number="10">Doole en fu daroɗen yeeso hiitorde *Almasiihu, moy fu heɓa riiba ko waɗunoo der duuniyaaru, geetum naa bo kalluɗum.</verse>
				<verse number="11">Emen anni ume woni ɗowtanaago Joomiraawo. Gam majjum men dartata faamingo ɗum himɓe. Alla e anni men. Mii miili onon bo, oon anni men der cuuɗiiɗum ɓerɗe mooɗon.</verse>
				<verse number="12">Men jiɗaa hollitingo on, e ko'e amen ko men laatii, amma hokkugo on daliila juroraago men. Den on keɓan no toontortoɗon jurortooɓe kujje yaasiije, ɓe jurortaako gonɗe der ɓerɗe.</verse>
				<verse number="13">To men laatike ɓe walaa hakkillo, gam Alla nun. To men laatike wooduɓe hakkillo bo, gam mooɗon nun.</verse>
				<verse number="14">Yidde *Almasiihu nun jogii men, menen annitinɓe no gooto maayanii himɓe fu, den himɓe fu nun maayi ɗon.</verse>
				<verse number="15">O maayanii himɓe fu, gam wuuruɓe acca wuurango ko'e mum, amma ɓe buurana maayanɗo ɓe, go finti gam maɓɓe.</verse>
				<verse number="16">Gam majjum, diga jooni, men annaa kade goɗɗo dow laawol ɓannu. Baa to men anniino *Almasiihu dow laawol ɓannu, jooni, nun nun bane men anniri mo.</verse>
				<verse number="17">To neɗɗo hawtii e Almasiihu, o laatake tagudi keyri. Kujje kiiɗɗe yawtii, jooni huune fu laatake kesum.</verse>
				<verse number="18">Ɗum fu diga Alla ɗum ƴiwi. Kanko weldini en e makko, diga e Almasiihu, o yowanii men golle weldingo himɓe e makko.</verse>
				<verse number="19">Alla wonunoo der Almasiihu e weldina duuniyaaru e makko. O limanay ɓe boofi maɓɓe, o yowani men batu weldingo himɓe e makko.</verse>
				<verse number="20">To non, lilaaɓe gollantooɓe *Almasiihu men laatii. Alla nun waajotoo on diga e kunnuɗe amen. Emen eela on e inne Almasiihu: Jaɓee Alla weldina on e mum!</verse>
				<verse number="21">Almasiihu meeɗay waɗugo hakke. Amma Alla yowii hakkeeji meeɗen fu dow makko, gam laatoɗen, foonnitiiɓe yeeso Alla diga e kawtal men e makko.</verse>
			</chapter>
			<chapter number="6">
				<verse number="1">Menen, men gollidooɓe e Alla. Gam majjum emen eela on, to on accee moƴƴere Alla ne jaɓuɗon laatoo baanji.</verse>
				<verse number="2">Gam Alla wi'i: «Mi jaɓii du'aare maa der wakkati pottuki. Nyalaane kisidam, mi faabake maa.» Jooni woni wakkati pottuki, hanne woni nyalaane kisidam.</verse>
				<verse number="3">Men jiɗaa doƴƴugo goɗɗo baa der noy, gam to goɗɗo heɓu laawol felugo golle amen.</verse>
				<verse number="4">Amma der huune fu, emen kolla no men laati nun gollantooɓe Alla. Kan acci emen tinnii, emen munyani tooraaji e caɗeele e jiɓayeere.</verse>
				<verse number="5">Men piyaama, men gattaa der kasu. Ɓe umminii fitinaaji dow amen, men gollike men comi, men ɗaanaaki, men nyaamay.</verse>
				<verse number="6">Emen kolla men laati nun gollantooɓe Alla diga e *laaɓal amen, e annal, e munyal, e neɗɗaaku, e ballal *Ruuhu Ceniiɗo, e yidde ne walaa munaafitaare.</verse>
				<verse number="7">Emen baajoo batu gooŋaha, e baawɗe Alla. Kaɓirɗum amen ɗum men diiwirta wayɓe, e ɗum men paddortoo ko'e amen woni foonnitaare.</verse>
				<verse number="8">Woɓɓe e teddina men, woɓɓe e yawoo men. Woɓɓe e batana men geeta, woɓɓe e batana men kalluka. Emen daaree fewooɓe, baa no gooŋa men batata.</verse>
				<verse number="9">Ɓee daari men hande men annaaka, amma men annaaɓe. Ɓee daari men hande maayooɓe, amma emen poofa. Ɓee piya men, amma ɓe baray men.</verse>
				<verse number="10">Ɓee biisa ɓerɗe amen, amma emen ceyii. Emen nandi hande talakaaɓe, amma emen laatina ɗuuɓɓe jom jawdiiɓe. Emen daaree hande ɓe walaa goɗɗum, amma menen woodi huune fu.</verse>
				<verse number="11">Onon Korintuuɓe, men laaɓinanii on batu, men maɓɓitanii on ɓerɗe amen jaajuɗum.</verse>
				<verse number="12">Men cuuɗanay on ɓerɗe amen, amma onon on maɓɓanii men ɓerɗe mooɗon.</verse>
				<verse number="13">Jooni mii badda on hande sukaaɓe am: Onon bo, gaɗanee men hande no men gaɗani on. Maɓɓitanee men ɓerɗe mooɗon jaajuɗum.</verse>
				<verse number="14">To on piɓontiree e ɓe goonɗinay, gam ɗum nandi hande on kawtii dabbaaji ɗiɗi ɗi nandaa der demal. Ume hawti foonnitaare e hallande? Naa bo ume hawti jayŋol e niwre?</verse>
				<verse number="15">Ume hawti *Almasiihu e *Seyɗan? Ume hawti goonɗinɗo e mo goonɗinay?</verse>
				<verse number="16">Kawtal ŋale woni hakkune suudu Alla e tooruuje? Enen nun laatii suudu Alla yonkinteejo, hande no o wi'i: «Mi jooɗoto caka maɓɓe, mi yahan caka maɓɓe, mi laatoo Alla maɓɓe, ɓe laatoo himɓe am.»</verse>
				<verse number="17">Gam majjum Joomiraawo wi'i kade: «Burtee caka maɓɓe! Ceenniree e maɓɓe! To on meemee ko soɓi! Den, mi jaɓan on.</verse>
				<verse number="18">Mi laatanto on *Baaba, Onon bo on laatanto am ɓiɓɓe worɓe e rewɓe.» Joomiraawo Jom baawɗe bati ka.</verse>
			</chapter>
			<chapter number="7">
				<verse number="1">Banniraaɓe am yiɗaaɓe, enen nun alkawalji ɗii fu laatanii. Gam majjum en laaɓinee ko'e meeɗen e tuuni ɓannu, e jiɗaaɗe yonki fu. En kebbinee senaare men een ɗowtoranii Alla.</verse>
				<verse number="2">Jaɓee men! Men parkanay goɗɗo, men talakiɗinay goɗɗo, men nyaamay goɗɗo amaana.</verse>
				<verse number="3">Mi batay ka gam gaccaago on. Gam mi batiino diga naane, bi'umi: emen jiɗi on, walaa ko seennata en, baa guurnam, baa maayde.</verse>
				<verse number="4">Mii hoolii on puy, mii juroro on bo. Ɓerne am e hebbi jam, mii seyii bo sanne der tooraaji amen fu.</verse>
				<verse number="5">Diga men jottii leydi Maseduwaan, men ciwtaaki baa seɗɗa. Men keɓii tooraaji diga toy fu, woɓɓe e haɓida men, kulol bo na'on der ɓerɗe amen.</verse>
				<verse number="6">Amma Alla deƴƴitinoowo ɓe ɓerɗe mum biisii, deƴƴitinii ɓerɗe amen e garki Titus.</verse>
				<verse number="7">Garki makko tan bane waɗi ɗum, amma no deƴƴitinirɗon ɓerne makko, fukkinii hakkillo amen. O batii men jaka no jiɗirɗon yi'ugo am. O batii men bo no bullirɗon, e no tinnoriɗon gam am. Ɗum ɗon fu hebbinii seyo am.</verse>
				<verse number="8">To ɗerewol am biisiino ɓerɗe mon, ɗum ɓillay am kade. Ɗum ɓilliino am, gam mi yi'ii ɗerewol ŋol biisiino ɓerɗe mooɗon, wakkati seɗɗa.</verse>
				<verse number="9">Ɓerne am welii jooni, hinaa gam ɓerɗe mooɗon biisii acci ne am weli. Amma biisere ɓerne mon accii tuubuɗon, baylitiɗon. Gam biisere ɓerɗe mon laatake no Alla yiɗiri. To non, walaa ko men biisani on.</verse>
				<verse number="10">Biisere ɓerne hande no Alla yiɗiri e wadda tuubu, tuubu bo wadda kisidam. Biisere ɓerne hande nee ɗon woodaa to mii annunoo. Amma biisere ɓerne ƴiwune e duuniyaaru, maayde nun waddata.</verse>
				<verse number="11">Daaree ko biisere ɓerne hande no Alla yiɗiri waddani on: Ne waddanii on gaɗuɗon law ko haani gaɗon, eeluɗon yaafuye. Ɗum ellinake on, ɗum hunnii on, on kaaɓii yi'ugo am. Ɗum waddanii on anniya hiitaago boofuɗo on. Der huune fu, on kollii oon laaɓi dow batu kan.</verse>
				<verse number="12">To mi winnanii on, hinaa gam boofuɗo, hinaa bo gam boofanaaɗo. Amma, heɓa tinnaare mon gam amen hollitoo caka mooɗon yeeso Alla.</verse>
				<verse number="13">Gam majjum ɓerɗe amen deƴƴitii. Amma ɓaawo deƴƴitinki ɓerɗe amen, men ceyake sanne gam seyo Titus, mo pukkinɗon hakkillo muuɗum, on fu.</verse>
				<verse number="14">Mi jurorake on yeeso makko, amma on centinay am. Wakkati fu, gooŋa men batata on, hande nun bo juro amen dow mooɗon yeeso Titus laati nun gooŋa.</verse>
				<verse number="15">Ɓerne makko ɓeydake yiɗugo on, de o miilata no ɗowtoraniɗon am, on fu, e no jaɓɓoriiɗon mo e kulol e diwnugo.</verse>
				<verse number="16">Mii seyii gam mi waawan hoolaago on dow huune fu.</verse>
			</chapter>
			<chapter number="8">
				<verse number="1">Banniraaɓe, emen jiɗi anningo on no moƴƴere Alla hollitorii der eklesiyaaji leydi Maseduwaan.</verse>
				<verse number="2">Ɓe poonnaama e ɓillaaje ɗuuɗɗe. Amma seyo maɓɓe e mawni puy. Gam majjum ɓe kokki dokke ɗuuɗɗe e ɓerɗe goote baa no ɓee talakiɗi puy.</verse>
				<verse number="3">Mii seedanoo ɓe ɗum, ɓe kokkii jaka no ɓe baawi, ɗum ɓurii du baawɗe maɓɓe, e yidde ɓerɗe maɓɓe ɓe kokkiri.</verse>
				<verse number="4">Ɓe eelii men sanne gam ɓe gatta juuɗe maɓɓe der wallugo goonɗinɓe *Urusaliima.</verse>
				<verse number="5">Ɓe gaɗii ɓuri ko men miili. Ɓe kokkii aran Joomiraawo ko'e maɓɓe, den e sago Alla, ɓe kokkii men ko'e maɓɓe, menen bo.</verse>
				<verse number="6">Gam majjum men eeli Titus, o heennyita gollal moƴƴere ŋal to mooɗon hande no o fuɗɗirnoo ŋal.</verse>
				<verse number="7">On keɓii huune fu faa faanti: Goonɗinki e baawal batu, e annal, e tinnaare dow huune fu, e yidde gam amen. Gam majjum, tinnee bo der golle moƴƴere ɗen.</verse>
				<verse number="8">Mi batay ka gam mi hokka on umuroore, amma, mii holla on tinnaare woɓɓe, gam gooŋaaku yidde mon hollitoo.</verse>
				<verse number="9">Oon anni moƴƴere Joomiraawo meeɗen Yeesu *Almasiihu. Kanko jom jawdiijo, o laatinii hoore makko talakaajo gam mooɗon, gam laatoɗon jom jawdiiɓe diga e talakaaku makko.</verse>
				<verse number="10">Miilo am kollumi dow majjum. Kanjum haanani on: Rowani, onon arti yiɗi wallugo ɓe, onon bo arti fuɗɗi golle ɗen.</verse>
				<verse number="11">Jooni keennyitee ɗe, hande no jiɗirnoɗon ko puɗɗuɗon ɗe, keennyitiree ɗe hande non, jaka no baawɗe mon foti.</verse>
				<verse number="12">To neɗɗo e yiɗi waɗugo geetum, Alla jaɓanan mo dow ko o woodi, hinaa dow ko o woodaa.</verse>
				<verse number="13">Mi wi'ay naaton der ɓillaare gam woɓɓe fowta, mi yiɗu nun himɓe fu e foti.</verse>
				<verse number="14">Jooni, no oon goodi ko ɗuuɗi, e wooɗi balliton ɓe woodaa. Ɓaawo ni, to onon bo on dulloy, ɓe balla on e ko ɓe goodi. Nun nun himɓe fotirta.</verse>
				<verse number="15">Dewtere wi'ii: «Kawritinnooɗo puy, ɓurinay, kawritinnooɗo seɗɗa bo, jaccinay.»</verse>
				<verse number="16">Yettoore laatanoo Alla gattuɗo der ɓerne Titus iri anniya ka men goodi gam mon.</verse>
				<verse number="17">Titus nootake ka men bi'i ɗum, o tinnake, o waɗi anniya e sago makko, o yahi to mooɗon.</verse>
				<verse number="18">Men lilii mo, kanko e banniraawo mo eklesiyaaji fu seedantoo geeta, sabbu golle ɗe o waɗi gam *linjiila.</verse>
				<verse number="19">Kanjum tan bane. Eklesiyaaji bo suɓii mo gam o yahida e amen der golle moƴƴere ɗe men jowanaa. Emen gaɗa golle ɗen gam teddingo Joomiraawo e gam hebbingo miilooji amen geeti.</verse>
				<verse number="20">Emen kakkili to goɗɗo nyo'u men der jogaago jawdi ɗuunni ni men jowanaa.</verse>
				<verse number="21">Gam hinaa yeeso Joomiraawo tan men dartata ko wooɗi, amma yeeso himɓe bo.</verse>
				<verse number="22">Emen lilida banniraawo meeɗen e maɓɓe. Men poonni tinnaare makko de ɗuuɗɗum, der laabi ɗuuɗɗi. Faa jooni bo oo tinnii gam oo hoolii on puy.</verse>
				<verse number="23">Titus kan laati nun gonduɗo e am, gollodintooɗo e am caka mooɗon. Banniraaɓe meeɗen wonduɓe e makko bo e laatii lilaaɓe eklesiyaaji, ɓee teddina *Almasiihu.</verse>
				<verse number="24">To non, kollee ɓe yidde. Den eklesiyaaji annitan no emen goodi daliila juroraago on.</verse>
			</chapter>
			<chapter number="9">
				<verse number="1">Doole bane mi winnana on dow batu wallugo himɓe Alla wonɓe *Urusaliima.</verse>
				<verse number="2">Gam mii anni oon jiɗi wallugo ɓe sanne. Mi jurorake on yeeso himɓe Maseduwaan, bi'umi: «Himɓe Akaya siriyake wallugo diga rowani.» Tinnaare mooɗon finninii ɗuuɓɓe maɓɓe.</verse>
				<verse number="3">Mii lila e mooɗon banniraaɓe, gam ko men jurorii on dow batu ka, to laatoo baanji, laatoɗon siriyiiɓe hande no batumi.</verse>
				<verse number="4">To ɓe Maseduwaan waridii e amen, tawi on ciriyaaki, den hoolaare ne men goodunoo dow mooɗon laatanto men senteene, amma ne mooɗon ɓurata.</verse>
				<verse number="5">Gam majjum, tawumi e haani mi eela banniraaɓe ɓen ardoo am, yaha to mooɗon, ɓe kawrita ballal ŋal kaɓɓuɗon alkawal on kokkan. Den to mi warii, mi tawan eŋal resii, ŋal laatoo ballal kokkaaŋal e ɓerɗe goote, doole walaa der majjum.</verse>
				<verse number="6">Annitee kaa ɗo: Aawuɗo seɗɗa, seɗɗa nun ruggata, aawuɗo puy, puy nun ruggata.</verse>
				<verse number="7">Moy fu hokka jaka no ɓerne mum resiri, hinaa e biisere ɓerne, hinaa e doole, gam Alla e yiɗi kokkoowo e seyo.</verse>
				<verse number="8">Alla e woodi baawɗe ɗuuɗinango on moƴƴe feere feere, gam goodon wakkati fu ko bukaɗon faa horoo, gaɗiron golle geete fu,</verse>
				<verse number="9">hande no winnaa: «Emo seennana talakaaɓe huune ko wooɗi, geetaaku makko e tabitii faa abada.»</verse>
				<verse number="10">Alla kokkoowo aawoowo awdiiri, e nyaamdu, o hokkan on onon bo awdiiri. O ɗuuɗinan ni, o ɓeyda ɓikkon geetaaku mooɗon.</verse>
				<verse number="11">O laatinan on jom jawdiiɓe der huune fu, gam baawon waɗugo geetum feere feere. Ɗum accan ɗuuɓɓe yetta Alla gam ballal mon ŋal men jaaranta ɓe.</verse>
				<verse number="12">Ballal mon, hinaa himɓe Alla tan ŋal nafata, amma eŋal ɗuuɗinana bo Alla jettooje.</verse>
				<verse number="13">To ɓe daarii no ballal mooɗon teddiri, ɓe teddinan Alla gam on kollii oon ɗowtanii *linjiila *Almasiihu. Ɓe teddinan mo bo, gam oon ceenna jawdi mooɗon e maɓɓe, e woɓɓe bo.</verse>
				<verse number="14">Ɓe du'anto on, ɓe kollitira yidde maɓɓe gam moƴƴere mawne ne Alla waɗani on.</verse>
				<verse number="15">Yettoore laatanoo Alla gam dokkal makko ɓuruŋal bataneego!</verse>
			</chapter>
			<chapter number="10">
				<verse number="1">Min Pol, mii eela on e ɗiggere, e geetaaku *Almasiihu. E wi'ee mii ɗiggi to mi na'on caka mon, amma mii suusi to mii woɗɗodii on.</verse>
				<verse number="2">Cawree, to on doolee am hollugo on cuusal to mi waroy to mooɗon. Emi miili hollitingo cuusal am dow wi'ooɓe e ɓannu nun men jahirta.</verse>
				<verse number="3">E gooŋa, himɓe men laatii, amma men kaɓataa hande no himɓe haɓirta.</verse>
				<verse number="4">Gam kaɓirɗum amen laataaki ɗum ɓannu, kaɓirɗum Alla semmentejum nun, doƴƴoojum bombooji. Emen doƴƴa miilooji himɓe leliiɗi,</verse>
				<verse number="5">e mawnitaare fu, haɗoore himɓe annugo Alla. Emen baylita miilooji himɓe fu, men bittinaa ɗi, ɗi ɗowtanoo Almasiihu.</verse>
				<verse number="6">To ɗowtaare mooɗon hebbii, men ciriyake fooɗugo noppi neɗɗo fu, mo ɗowtaaki.</verse>
				<verse number="7">Daaree huune hande no ɗum laatorii. To goɗɗo e hoolii laati nun mo *Almasiihu, o faama kaa ɗo: To oo laatii mo Almasiihu, menen bo, emen laatii ɓe Almasiihu.</verse>
				<verse number="8">Ɗum sentintaako am baa to mi jurorake puy baawɗe ɗe Joomiraawo hokki men. O hokkii men ɗe, gam mawningo goonɗinki mon, hinaa gam halkugo ki.</verse>
				<verse number="9">Mi yiɗaa miilon mi hulnan on nun e ɗereeji am.</verse>
				<verse number="10">Gam woɓɓe e wi'a «Ɗereeji am e teddi, e woodi semme. Amma to mi na'on caka mooɗon, mii laatii tampuɗo, batu am e yawnii.»</verse>
				<verse number="11">Batoowo hande non, e haani ɗum laaɓana ɗum no ko men binnata der ɗereeji amen to emen boɗɗi, kanjum men gaɗata bo, to emen gondi e mooɗon.</verse>
				<verse number="12">Men cuusataa fotingo, naa bo foonnugo ko'e amen e woɓɓe batanooɓe ko'e mum geeta. Kamɓe, ɓee poonna ko'e maɓɓe e poonnirɗum maɓɓe. Ɓee nandina ko'e maɓɓe e ko'e maɓɓe! Ɓe galaa hakkillo.</verse>
				<verse number="13">Menen, men jiɗaa juroraago ko'e amen faa yawta jaka. Amma emen juroro kaddi golle ɗe Alla yowani men faa men jottorii to mooɗon.</verse>
				<verse number="14">To men jottaakino to mooɗon, den men ƴartikeno kaddi. Amma men ƴartaaki kaddi, gam e haanuno men jaha to mooɗon, menen bo arti waddango on *linjiila *Almasiihu.</verse>
				<verse number="15">Men jurortaako golle woɓɓe faa yawta. Amma emen koolii, to goonɗinki mooɗon e ɓeydoo, golle amen bo ɓeydoto yaajugo caka mooɗon tawee men ƴartaaki jaka to Alla resani men.</verse>
				<verse number="16">Ɓaawo mum, men baawan ko waajii linjiila der nokkuuje gonɗe yeeso mon. Men jurortaako golle ɗe woɓɓe waɗi der nokkuure mum.</verse>
				<verse number="17">E winnii: «Jurotooɗo fu, juroro Joomiraawo.»</verse>
				<verse number="18">Gam hinaa manoowo hoore mum woni jaɓaaɗo, amma mo Joomiraawo mani.</verse>
			</chapter>
			<chapter number="11">
				<verse number="1">Mii yiɗi munyanon am dow kaaŋal am seɗɗa. Mii anni oon munyanimmi.</verse>
				<verse number="2">Mii woodi yidde ne nawniraagu ƴiwune to Alla dow mooɗon. Mi ɗaɓɓanii on gorko gooto, kanko woni *Almasiihu. Mii yiɗi yaarugo on to makko hande gatol ŋol annaa gorko.</verse>
				<verse number="3">Amma mii woodi kulol to hakkillo mooɗon waylitoo, accon yiɗugo Almasiihu e ɓerɗe goote, laaɓuɗe, nandon hande Hawwa, mo boddi ƴoyri.</verse>
				<verse number="4">To goɗɗo warii waajii on Yeesu feereejo, mo men baajaaki on, oon jaɓana mo. Oon jaɓa bo, ruuhu feerewu, ŋu on jaɓayno, ɗum bo *linjiila feereha ka men baajaaki on.</verse>
				<verse number="5">Amma mii miila, lilaaɓe mooɗon ɓe daaruɗon mawɓe ɓen, ɓuraa am der goɗɗum.</verse>
				<verse number="6">Baa to mi laataaki baawuɗo batu, mi dullay annal, men kollii on ɗum e laabi ɗuuɗɗi, e der huune fu.</verse>
				<verse number="7">No leesinmi hoore am gam mawnineɗon, baajiimi on *linjiila Alla on joɓay, gacce nun gaɗumi ɗon na?</verse>
				<verse number="8">Mi jaɓirii eklesiyaaji goɗɗi ko woodi, nootiimi ɗi joɓammi gam mi jagganoo on.</verse>
				<verse number="9">No gonunoomi to mooɗon, baa no kaajanoomi goɗɗum, mi laatanaaki goɗɗo mon dongal. Gam banniraaɓe ƴiwɓe Maseduwaan waddanii am ko kaajaami. Der huune fu, mii hakkili to mi laatana goɗɗo doongal, mi hakkilanan ɗum bo.</verse>
				<verse number="10">E gooŋa *Almasiihu gonuka der am, batiranmi on batu kaa: Der leydi Akaya ɗo, goɗɗo haɗataa am juroraago no mi laatanaaki on dongal.</verse>
				<verse number="11">Gam ume gaɗumi ɗum? Gam mi yiɗaa on na? Alla e anni mii yiɗi on!</verse>
				<verse number="12">Ko gaɗanmi, mi waɗan ɗum kade, gam mi maɓɓa laawol jurotooɓe e wi'a, ɓee golla hande no men gollirta.</verse>
				<verse number="13">Himɓe ɓen laati nun lilaaɓe fewrekuuɓe, gollotooɓe jammotooɓe, nandinɓe ko'e mum hande lilaaɓe *Almasiihu.</verse>
				<verse number="14">Ɗum haaynaaki, gam baa *Seyɗan e nandina hoore mum hande malaykaajo mo jayŋol.</verse>
				<verse number="15">To non non, ɗum haaynaaki to gollantooɓe mo e nandina ko'e mum hande gollantooɓe foonnitaare. Amma heennyitirde maɓɓe laatoto hande golle maɓɓe.</verse>
				<verse number="16">Mii batitoo kade: To goɗɗo daarammi hande kaaŋaaɗo. Amma to oon jiɗi, jaɓee am hande kaaŋaaɗo, gam min bo mi juro seɗɗa.</verse>
				<verse number="17">Ka batanmi jooni, mi batataa ka hande no Joomiraawo yiɗiri. Amma mii bata hande kaaŋaaɗo, gam mi hoolo mi heɓan ko jurortoomi.</verse>
				<verse number="18">No ɗuuɓɓe e juroro kujje duuniyaaru, min bo, mi waawan ko jurorii ɗe.</verse>
				<verse number="19">Onon wooduɓe hakkillo, oon munyana haaŋaaɓe e seyo.</verse>
				<verse number="20">Onon ɓe Korintu, oon munyana lilaaɓe fewrekuuɓe laatina on maccuɓe, nyaama on, teeta jawdi mooɗon, yawoo on, fiya on meeƴe.</verse>
				<verse number="21">Senteene nun batiranmi ka. Asee tampere nun men kolliti ɗon! To goɗɗo suusan juroraago goɗɗum, min bo mi suusan juroraago ɗum. Hande kaaŋaaɗo nun batanmi ɗo.</verse>
				<verse number="22">Ɓe Iburaninkeeɓe nun? min bo mi Iburaninkeejo. Ɓe Isira'iilaaɓe nun? min bo mi Isira'iilaajo. Ɓe lenyol Iburahiima nun? min bo mo lenyol Iburahiima nun.</verse>
				<verse number="23">Ɓe laati nun gollantooɓe *Almasiihu? Mii laatii ɗum ɓuri ɓe, mii bata hande kaaŋaaɗo. Mii ɓuri ɓe gollaago, mii ɓuri ɓe maɓɓeego, mii ɓuri ɓe fiyeego. De ɗuuɗɗum gonumi der kaliire maayde.</verse>
				<verse number="24">De joyi *Yahuduuɓe fiyimmi looci lasoy ɗiɗi gootol walaa.</verse>
				<verse number="25">De tati piyaami cabbi, de woore paɗɗaami kaaƴe. Laabi tati jooliimi der maayo e laana diyam, mi wonake jemmaare woore e nyaloomaare woore der maayo.</verse>
				<verse number="26">Mi waɗii jahaale ɗuuɗɗe. De ɗuuɗɗum mi wonake der kaliije maayo e wuyɓe. Himɓe lenyol am e himɓe lenyi janani laatanake am kaliire. Mi wonake der kaliije der wanŋarde e der ladde, e der maayo ɓalewo, e caka banniraaɓe fewrekuuɓe!</verse>
				<verse number="27">Mi gollake faa comumi. De ɗuuɗɗum mi ɗaanaaki, rafo e ɗonka waɗii am, mi suumake de ɗuuɗɗum. Jaaŋol waɗii am, goniimi der dullere.</verse>
				<verse number="28">Mi batanay du ko horii. Ko jogii am de weeti fu, kan woni batu eklesiyaaji fu.</verse>
				<verse number="29">Moy tampi ko mi tampay? Moy yani go ɗum mettinay yonki am?</verse>
				<verse number="30">To mi juroto, tampere am jurortoomi.</verse>
				<verse number="31">Alla laatiiɗo *Baaba Yeesu Joomiraawo meeɗen e anni mi fewataa. Yettoore laatanoo mo faa abada.</verse>
				<verse number="32">No gonunoomi Damas, kakkilanoowo wuro laamiiɗo bi'eteeɗo Aretas, acciino himɓe reena dammuɗe siire nen, gam ɓe nanŋammi.</verse>
				<verse number="33">Amma mi wurtiniraama e yulande birniwol e killaal. Nun nun daɗirmi e juuɗe makko.</verse>
			</chapter>
			<chapter number="12">
				<verse number="1">Doole mi juro baa to ɗum nafataa. Amma e non, mi batanan ko ji'umi e ko Joomiraawo hollitimmi.</verse>
				<verse number="2">Mii anni goonɗinɗo gom, ɗum waɗii duuɓi sappo e naay, diga ko o eencinaa dow kammu to ɓuri towugo. Mi annaa naa e ɓannu makko nun o eenciniraa, hinaa e ɓannu, Alla tan anni.</verse>
				<verse number="3">Mii anni neɗɗo on eencinaama faa aljanna. E ɓannu makko nun o eenciniraa, naa Joomiraawo nun yi'ini mo ɗum, mi annaa, Alla tan anni.</verse>
				<verse number="4">Ton o nani batu ka neɗɗo waawataa ko bati, ka goɗɗo fotay batugo.</verse>
				<verse number="5">Mi jurorto iri neɗɗo oo, amma mi jurortaako hoore am, sey tampere am.</verse>
				<verse number="6">Baa to mii yiɗuno juraago, mi kaaŋaaɗo bane, gam gooŋa nun batanmi. Amma mi haɗii hoore am juraago, gam to goɗɗo miilu mii ɓuri ko o yi'ata mii waɗa, e ko o nanata mii bata.</verse>
				<verse number="7">Ko ji'umi e mawni. Amma gam to mi mawnito, Alla wattanii am goɗɗum der ɓannu, hande gi'al. Eŋal laatii hande lilaaɗo *Seyɗan. Eŋal fiyammi, gam haɗugo am mawnitaago.</verse>
				<verse number="8">De tati eelumi Joomiraawo o woɗɗinanammi ŋal.</verse>
				<verse number="9">Amma o wi'i: «moƴƴere am heƴii maa, gam baawɗe am e hebba der dullere semme.» Gam majjum mi jurorto tampe am, gam baawɗe *Almasiihu wonoo der am.</verse>
				<verse number="10">Kanjum acci mii seyoroo tampe, e jennooje, e caɗeele e tooraaji e ɓillaaje fu, gam Almasiihu. Gam wakkati tampumi, den nun keɓammi semme.</verse>
				<verse number="11">Mii bata hande kaaŋaaɗo, amma onon nun doolimmi. Onon nun haanunoo bata geeta am. Baa to mi laataaki goɗɗum, lilaaɓe ɓe daaruɗon mawɓe, mi jaccay ɓe dow goɗɗum.</verse>
				<verse number="12">Maaneeji kollitooji mi lilaaɗo hollitaama caka mooɗon. Mi munyanii tooraaji, mi waɗii maaneeji kaayniiɗi e golle kollitooje baawɗe.</verse>
				<verse number="13">Ume woni on gaɗanaaka ko eklesiyaaji goɗɗi waɗanaa ɗum? Boofol nun gaɗumi ɗon no mi laatanaaki on dongal na? Cawranee am ŋol!</verse>
				<verse number="14">Jooni, mii siriyii warugo to mooɗon de tatawre, mi laatantaako on bo dongal. Gam jawdi mooɗon bane dartanmi, onon e ko'e mooɗon dartanmi. Gam sukaaɓe bane hawritanta baabiraaɓe jawdi, baabiraaɓe nun haani hawritana ni sukaaɓe mum.</verse>
				<verse number="15">Min, e seyo kokkanmi ko goodumi fu. Mi hokkan on du baa e hoore am, gam mi walla on. To emii ɓeyda yiɗugo on, onon on ɓuytan yiɗugo am na?</verse>
				<verse number="16">Mi laatanaaki on dongal, amma wi'aama mi ƴoyrii on, jammiimi on.</verse>
				<verse number="17">Mi nyaamii jawdi mooɗon diga e lilaaɓe am gooto mum na?</verse>
				<verse number="18">Mi eelii eelitiimi Titus e banniraawo goɗɗo yaha to mooɗon. Titus nyaamii on na? Miilo amen e laawol amen laataaki gootol na?</verse>
				<verse number="19">Oon miila diga ɗum ɓooyii men laaɓinan nun ko'e amen yeeso mooɗon. Amma yeeso Alla men batata, hande no *Almasiihu yiɗiri. Banniraaɓe yiɗaaɓe, ko men gaɗata fu laati nun gam yaadu mon yeeso.</verse>
				<verse number="20">To mi warii to mooɗon, mii hula to mi tawu on nandaa hande no jiɗirmi. Onon bo tawiron am no on jiɗiraa. Mii hula kade to mi tawu on der jeddi e nawniraagu e mone e kaɓe e jennooje e nyoore e mawnitaare e dullere potal.</verse>
				<verse number="21">To mi yottake to mooɗon, mii hula to Alla am leesinammi caka mooɗon kade, mi wulla dow woɓɓe waɗunooɓe hakke ko ɓe tuubay ɓe acci coɓuɗum, e jeenu e baadiiji baanjaaji ɗi ɓe gaɗi.</verse>
			</chapter>
			<chapter number="13">
				<verse number="1">Mii wara to mooɗon de tatawre. Den «batu gaɗuka fu, moƴƴinto dow seedaaku himɓe ɗiɗo, ɗum bo tato» hande no Dewtere wi'i.</verse>
				<verse number="2">Mi baddiino waɗunooɓe hakke no jahunoomi to mooɗon de ɗiɗawre. Jooni bo, baa no mi walaa ɗon, mii bata ɓe ka kade, kamɓe e horiiɓe fu: To mi warii, mi yurmataako goɗɗo maɓɓe.</verse>
				<verse number="3">Oon jiɗi yi'ugo ko hollitinta no *Almasiihu nun batata diga e am, on ji'an ɗum bo. Almasiihu laataaki tampuɗo hakkune mooɗon, amma oo hollita baawɗe makko caka mooɗon.</verse>
				<verse number="4">E gooŋa nun, o tiggaama dow *leggal palaaŋal gam tampere makko, amma oo wuuri sabbu baawɗe Alla. Menen bo, der kawtal amen e makko, men tampuɓe, amma men buurdan e makko gam baawɗe Alla, on ji'an ɗum bo.</verse>
				<verse number="5">Liinyee ko'e mooɗon, daaron to oon goonɗini. Poonnee ko'e mooɗon. On annitay no Yeesu *Almasiihu na'on der mon na? To o walaa der mon, den on janii.</verse>
				<verse number="6">Amma mii miili on annitan men tampay poonnol ŋol.</verse>
				<verse number="7">Emen eela Alla to on gaɗee kalluɗum baa seɗɗa. Hinaa gam hollitingo emen goodi gooŋa. Amma emen jiɗi gaɗon ko wooɗi, baa to e nandi hande men galaa gooŋa.</verse>
				<verse number="8">Gam men galaa baawɗe haɓidingo e gooŋa. Ko men baawata woni, gollanaago ka.</verse>
				<verse number="9">Emen goodi seyo to emen laatii tampuɓe, go onon oon cemmiɗi. Ko men eelata Alla der du'aaje amen woni, laatoɗon hebbuɓe.</verse>
				<verse number="10">Gam majjum mii winnana on ɗum diga mi waray taw, gam to mi warii, to mi sattana on e baawɗe ɗe Joomiraawo hokkimmi. O hokkii am ɗe gam mawningo on, hinaa gam doƴƴugo on.</verse>
				<verse number="11">Banniraaɓe, ko horii wi'ugo on woni jooɗodee e seyo. Laatee hebbuɓe, cemmiɗinontiree, goodee miilo wooto, jooɗodee e jam. Den Alla mo yidde e jam wondan e mooɗon.</verse>
				<verse number="12">Cannontiree e yidde. Himɓe Alla fu e sanna on.</verse>
				<verse number="13">Moƴƴere Joomiraawo Yeesu *Almasiihu, e yidde Alla, e kawtal *Ruuhu Ceniiɗo, wonda e mooɗon, on fu!</verse>
			</chapter>
		</book>
		<book number="48">
			<chapter number="1">
				<verse number="1">Ɗerewol ŋol ɗo ƴiwii e am, min Pol, lilaaɗo. Himɓe bane lilimmi. Lilal am ƴiway diga e neɗɗo. Amma Yeesu *Almasiihu e Alla *Baaba pintinɗo mo diga maayde nun lilimmi.</verse>
				<verse number="2">Min e banniraaɓe wonduɓe e am fu, emen binnana on ɗerewol ŋol, onon himɓe eklesiyaaji leydi Galaatiya.</verse>
				<verse number="3">Baaba meeɗen Alla, e Joomiraawo meeɗen Yeesu Almasiihu, waɗana on moƴƴere, hokka on jam.</verse>
				<verse number="4">Almasiihu hokkii hoore mum gam hakkeeji meeɗen. O wurtinii en diga e jamaanuuru hallunu nu. Hande non Alla Baaba meeɗen yiɗiri.</verse>
				<verse number="5">Tedduŋal laatanoo mo faa abada. Aami.</verse>
				<verse number="6">Ɗum haaynake am no baylitoriɗon law, tokkuɗon *linjiila gokka, accuɗon Alla, nodduɗo on e moƴƴere *Almasiihu.</verse>
				<verse number="7">Linjiila gokka walaa. Amma himɓe nun laawata on e yiɗi waylitingo linjiila Almasiihu.</verse>
				<verse number="8">To goɗɗo waajike on linjiila feereha ka yaaday e ka men baajii on, baa to menen nun, ɗum bo malaykaajo ƴiwuɗo dow kammu nun, naaloore Alla wonoo dow joomum.</verse>
				<verse number="9">Men batiino on ka, jooni bo mii batitoo on ka: To goɗɗo waajike on linjiila feereha, cuttontirka e ka men baajii on, naaloore Alla wonoo dow joomum.</verse>
				<verse number="10">Den kan, fottango himɓe nun daartanmi, naa fottango Alla? Mi daartan nun mi fottana himɓe na? To mii daartanno fottango himɓe, mi laatataakono maccuɗo *Almasiihu.</verse>
				<verse number="11">Banniraaɓe, mii yiɗi paamon no *linjiila ka baajotoomi ƴiway e neɗɗo.</verse>
				<verse number="12">Neɗɗo bane hokkimmi ka, neɗɗo bane janŋinimmi ka bo, amma Yeesu *Almasiihu hollitanii am, hokkimmi ka.</verse>
				<verse number="13">On nanii no laatinoomi arande, der diina *Yahuduuɓe. Mi toorii eklesiya Alla e cattal, mi tinnakeno halkugo ka.</verse>
				<verse number="14">Mii ɓurunoo igooɓe am ɗuuɓɓe der laawol diina Yahuduuɓe. Mii wooduno tinnaare mawne dow saloraago tawaaŋal kaakiraaɓe am.</verse>
				<verse number="15">Amma Alla suɓii am diga mii woni der reedu inna am, noddimmi sabbu moƴƴere mum.</verse>
				<verse number="16">O hollitii am Ɓiyiiko gam mi waajoo heeferɓe habaru makko. Wakkati mum, mi seedinay goɗɗo.</verse>
				<verse number="17">Mi yahay *Urusaliima to artuɓe am laataago lilaaɓe, amma mi yahii leydi Arabiya, bittoymi Damas.</verse>
				<verse number="18">Duuɓi tati ɓaawo mum jahumi Urusaliima, gam mi annita Piyer, gondumi e makko balɗe sappo e joy.</verse>
				<verse number="19">Mi yi'ay lilaaɗo baa gooto, to hinaa Yaakuuba, miiraawo Joomiraawo.</verse>
				<verse number="20">Ko binnananmi on ɗo, Alla woni seedeejo am, mi fewataa.</verse>
				<verse number="21">Ɓaawo majjum, jahumi leydi Siriya, e leydi Silisiya.</verse>
				<verse number="22">Wakkati majjum, goonɗinɓe ɓe eklesiyaaji leydi Yahudiya meeɗay yi'ugo am e gite mum.</verse>
				<verse number="23">Ɓe nananno nun tan e wi'ee, neɗɗo toorannooɗo en, jooni na'on waajoo haala goonɗinki ki yiɗuno halkugo.</verse>
				<verse number="24">Den ɓe teddinii Alla sabbu am.</verse>
			</chapter>
			<chapter number="2">
				<verse number="1">Duuɓi sappo e naay ɓaawo mum, bittumi *Urusaliima min e Barnabbas. Titus bo e wondi e am.</verse>
				<verse number="2">Mi yahii ton gam ko Alla hollitimmi. Mi hawtii min tan e ardiiɓe, kollumi ɓe *linjiila ka baajotoomi caka ɓe lenyi janani. Gam mi yiɗaa golle am ɗe gaɗumi, e ɗe gaɗanmi laatoo baanji.</verse>
				<verse number="3">Titus gonduɗo e am, laati nun Yunaninkeejo, o doolaaka bo julnaago.</verse>
				<verse number="4">E non fu, banniraaɓe fewrekuuɓe naatuɓe caka men e ƴoyre, e yiɗunoo ɗum. Ɓe daartii liinyugo dimaaku keɓuɗen der kawtal meeɗen e Yeesu *Almasiihu, gam ɓe bittina en der maccunnaaku.</verse>
				<verse number="5">Amma men kokkay ɓe laawol baa seɗɗa, heɓa gooŋa linjiila tabitoo caka mooɗon.</verse>
				<verse number="6">Daaraaɓe mawɓe ɓen, baa to ume ɓe laatiino, walaa ko faalii am, gam Alla ɓurontirtaa himɓe. Mawɓe ɓen yowanay am goɗɗum.</verse>
				<verse number="7">Amma ɓe paamii Alla nun yowanimmi *linjiila mi waajoo ɓe lenyi janani, hande no o yowirani Piyer waajoo *Yahuduuɓe.</verse>
				<verse number="8">Alla laatinɗo Piyer lilaaɗo caka Yahuduuɓe, kanko laatinimmi min bo lilaaɗo caka ɓe lenyi janani.</verse>
				<verse number="9">Yaakuuba e Piyer e Yuhaana, laatiiɓe darŋanal goonɗinɓe annitii moƴƴere ne Alla waɗanimmi. Ɓe kokkii men juuɗe min e Barnabbas gam hollitingo naaral amen. Hande non menen, men jaha men baajoo ɓe lenyi janani, kamɓe bo ɓe baajoo Yahuduuɓe.</verse>
				<verse number="10">Ko ɓe eeli men tan woni, men ciwtora talakaaɓe. Mi tinnike bo waɗugo ɗum.</verse>
				<verse number="11">Amma no Piyer wari Antiyokiya, mi wooltanii mo yeeso himɓe gam o woofii.</verse>
				<verse number="12">Gam ko lilaaɓe Yaakuuba wara, Piyer e nyaamdannoo e ɓe lenyi janani. Amma no ɓe jottii, o takkitii ɓe, o acci nyaamdugo e maɓɓe, gam oo hula *Yahuduuɓe.</verse>
				<verse number="13">Yahuduuɓe goonɗinɓe Yeesu woɓɓe hawtii e makko, faa ɓe naanni Barnabbas bo der munaafitaare maɓɓe.</verse>
				<verse number="14">No ji'umi ɓe jahataa der gooŋa *linjiila, bi'umi Piyer yeeso himɓe fu: «An Yahuduujo, aa waɗa hande no ɓe lenyi janani waɗata, hinaa hande no Yahuduuɓe, noy doolirta ɓe lenyi janani ɓe gaɗa hande Yahuduuɓe?»</verse>
				<verse number="15">Menen, men dimaaka maa der lenyol *Yahuduuɓe, men laataaki hakkeeɓe ɓe lenyi janani.</verse>
				<verse number="16">Emen anni neɗɗo laatintaake poonnitiiɗo e tokkugo tawreeta. E goonɗinki Yeesu *Almasiihu tan neɗɗo laatinirtee poonnitiiɗo. Menen bo men goonɗinii Yeesu Almasiihu, gam men laatinee foonnitiiɓe diga e goonɗinki, hinaa gam tokkugo tawreeta. Gam walaa baa gooto laatinteeɗo poonnitiiɗo e tokkugo tawreeta.</verse>
				<verse number="17">Emen daarta laatineego foonnitiiɓe der kawtal amen e Almasiihu. Der majjum, to tawaama men hakkeeɓe nun, den Almasiihu laati nun gollantooɗo hakke na? Abada!</verse>
				<verse number="18">Gam to mii mahitoo ko pusumi, min e hoore am mii tabbitina no mi boofuɗo.</verse>
				<verse number="19">Amma min, mi maayi dow wecco tawreeta, tawreeta kan warimmi, heɓa mi wuura gam Alla. Mi tiggidaama e Almasiihu dow *leggal palaaŋal.</verse>
				<verse number="20">Min bane wuurata, Almasiihu nun wuuri der am. Guurnam ɓannu buuranmi jooni, e goonɗinki *Ɓiɗɗo Alla nun buuranmi, kanko jiɗɗo am faa hokkitiri hoore mum gam am.</verse>
				<verse number="21">Mi woppataa moƴƴere Alla. Gam to e tokkugo tawreeta nun neɗɗo laatinirtee poonnitiiɗo, den fu Almasiihu maayii gam baanji.</verse>
			</chapter>
			<chapter number="3">
				<verse number="1">Onon ɓe Galaatiya, on galaa hakkillo! Moy jammii on? On laaɓinanaamaa haala Yeesu *Almasiihu, tiggaaɗo dow *leggal palaaŋal.</verse>
				<verse number="2">Toontee am ƴanɗe ɗee ɗo: Gam tokkuɗon tawreeta acci keɓuɗon *Ruuhu Ceniiɗo na, naa gam on nanii *linjiila go goonɗinɗon Yeesu Almasiihu?</verse>
				<verse number="3">Non hakkillo mooɗon faanɗiri? On puɗɗirii e Ruuhu Alla, ko oon jiɗi heennyitirgo e semme mooɗon?</verse>
				<verse number="4">Huune ko heɓi on ɗum fu laatike baanji na? Waɗataako ɗum laatoo baanji.</verse>
				<verse number="5">Kokkuɗo on Ruuhu mum, go e waɗa haaynaareeji hakkune mon, gam tokkuɗon tawreeta o waɗata nun na, naa gam on nanii linjiila ko goonɗinɗon?</verse>
				<verse number="6">Dewtere wi'i: «Iburahiima goonɗinii, go Alla daari mo poonnitiiɗo.»</verse>
				<verse number="7">Gam majjum, paamee kaa ɗo: Goonɗinɓe Alla nun laatii ɓiɓɓe Iburahiima.</verse>
				<verse number="8">Dewtere batiino, no Alla waɗan ɓe lenyi janani foonnitiiɓe gam goonɗinki maɓɓe. Kan acci ne batunoo Iburahiima *linjiila diga law, ne wi'i: «Lenyi fu barkiɗinte diga e maa.»</verse>
				<verse number="9">Iburahiima goonɗinii go o barkiɗinaa. Hande non goonɗinɓe heɓan barkiɗineego e makko.</verse>
				<verse number="10">Amma hooliiɓe tawreeta fu naaloore na'on dow maɓɓe. Gam e winnii der Dewtere: «Naaloore laatanoo mo tokkay baadey e gollira ko winnaa der tawreeta.»</verse>
				<verse number="11">Ɗum laaɓii no baa gooto laatintaake poonnitiiɗo yeeso Alla e tokkugo tawreeta. Gam dewtere wi'i: «Poonnitiiɗo wuuran sabbu goonɗinki mum.»</verse>
				<verse number="12">Nani tawreeta ƴiway e goonɗinki, gam e winnii: «Golliroowo ko tawreeta bati fu wuuran e majjum.»</verse>
				<verse number="13">*Almasiihu sooditake en diga naaloore tawreeta. O laatake naalaaɗo gam men, gam e winnii: «Ɓilaaɗo dow leggal fu laati nun naalaaɗo.»</verse>
				<verse number="14">Yeesu waɗii ɗum gam barke Iburahiima laatanoo ɓe lenyi janani. Goonɗinɗo Yeesu Almasiihu heɓan *Ruuhu mo Alla haɓɓani ɗum alkawal.</verse>
				<verse number="15">Banniraaɓe, mii bata ɗo hande no himɓe batirta. To neɗɗo haɓɓii alkawal tabbitini ŋal, walaa piirtanɗo ŋal, walaa ɓeydoowo ŋal bo.</verse>
				<verse number="16">Alla haɓɓanii Iburahiima e taaniraawo mum alkawal. Dewtere wi'ay: «Taaniraaɓe», hande ɓe ɗuuɓɓe nun, amma gooto ne batani, ne wi'i: «taaniraawo maa», kanko woni *Almasiihu.</verse>
				<verse number="17">Ko jiɗumi wi'ugo woni: Alla haɓɓi alkawal faa wooɗi. Den tawreeta garuka ɓaawo duuɓi keme naay e laso e sappo, waawataa ko fiirti ŋal, laatina ŋal baanji.</verse>
				<verse number="18">To donŋu heɓirte nun e tawreeta, den fu e alkawal bane ŋu heɓirtee. Nani bo e alkawal nun Alla hokkiri Iburahiima moƴƴere.</verse>
				<verse number="19">Den ume sariya wari waɗugo? Ka hokkaamaa gam hollitingo boofi, faa ko taaniraawo Iburahiima wara, kanko nun Alla haɓɓani alkawal. Diga e malaykaaɓe bo tawreeta hokkaa, der junŋo hakkunneejo.</verse>
				<verse number="20">Amma to neɗɗo gooto nun, haaje hakkunneejo walaa. Nani bo Alla kan laati nun gooto.</verse>
				<verse number="21">Den, tawreeta luudontiran nun e alkawal Alla na? Aawo! To tawreeta waawanno ko hokki yonki, den fu e gooŋa neɗɗo laatinteno poonnitiiɗo diga e tawreeta.</verse>
				<verse number="22">Dewtere wi'i, hakke jaalake himɓe fu. To non goonɗinɓe Yeesu *Almasiihu heɓan ko ɓe kaɓɓanaa alkawal gam goonɗinki maɓɓe.</verse>
				<verse number="23">Diga goonɗinki waray, tawreeta e haɓɓunoo en hande der kasu. Ekaa haɓɓi en hakko goonɗinki suppitintoo.</verse>
				<verse number="24">Hande non tawreeta laatorii deenoowo en faa wakkati *Almasiihu wari gam laatineɗen foonnitiiɓe diga e goonɗinki.</verse>
				<verse number="25">Jooni no goonɗinki wari, en burtake e junŋo deenoowo on.</verse>
				<verse number="26">On fu, on laatake ɓiɓɓe Alla gam on goonɗini Yeesu *Almasiihu.</verse>
				<verse number="27">On fu, on kawtii e Almasiihu, gaɗanaɗon *batisi e inne makko, nanduɗon mo.</verse>
				<verse number="28">Cuttontirol walaa hakkune *Yahuduujo e Yunaninkeejo, dimo naa bo maccuɗo, gorko naa bo debbo, gam on fu on laatike gootum der kawtal mooɗon e Yeesu Almasiihu.</verse>
				<verse number="29">To on laatike himɓe Almasiihu, den on laatike ɓe lenyol Iburahiima, on donan ko Alla haɓɓannoo mo alkawal.</verse>
			</chapter>
			<chapter number="4">
				<verse number="1">Ko jiɗum wi'ugo woni, to donoowo e laatii sukeel, walaa ko suttontirta mo e maccuɗo, baa no kanko nun woodi huune fu.</verse>
				<verse number="2">O ɗowtanto reenooɓe mo e dawranooɓe jawdi makko faa wakkati ki baabiiko resi yottoo.</verse>
				<verse number="3">Enen bo, no laatinoɗen sukaaɓe, en laatikeno maccuɓe baawɗeeji duuniyaaru.</verse>
				<verse number="4">Amma no wakkati ki Alla resi hebbi, o lilii Ɓiɗɗo makko. Ɓiɗɗo on rimaama e debbo, o umminaama ley baawɗe tawreeta,</verse>
				<verse number="5">gam o rinɗina wonɓe der makka, o laatina en ɓiɓɓe Alla.</verse>
				<verse number="6">Gam een laatii ɓiɓɓe Alla, o lilii *Ruuhu Ɓiyiiko der ɓerɗe meeɗen. Kanjum acci Ruuhu on e wi'a: «Abba», waato *Baaba.</verse>
				<verse number="7">To non, a laataaki kade maccuɗo, ɓiɗɗo nun laatiɗaa. No aa laatii ɓiɗɗo, a ronan ko Alla resani ɓiɓɓe mum.</verse>
				<verse number="8">Den ko on annaano Alla, on jagganakeno safeteeɓe ɓe laataaki Alla e gooŋa.</verse>
				<verse number="9">Amma jooni no annitinɗon Alla, ɗum bo mi wi'a no Alla anniti on, noy ɗum waɗi ko oon bitta to ruuhuuji ɗi walaa baawɗe e tedduŋal? Ko jey sabbu ko oon jiɗi laataago maccuɓe majji kade?</verse>
				<verse number="10">Oon kakkilana nyalaaɗe goɗɗe, e lebbi goɗɗi, e wakkatiiji goɗɗi, e duuɓi goɗɗi.</verse>
				<verse number="11">Mii hula to golle gaɗumi gam mooɗon laato baanji.</verse>
				<verse number="12">Banniraaɓe, mii eela on, laatee hande am, gam min bo mii laatii hande mooɗon. On gaɗay am fu gacce gom.</verse>
				<verse number="13">Oon anni gam sabbu nyaw nun acci ko baajiimi on *linjiila aran.</verse>
				<verse number="14">Nyaw am toorii on, amma on jawaaki am, on elay am bo. On jaɓii am hande malaykaajo Alla, e hande Yeesu *Almasiihu.</verse>
				<verse number="15">To non, toy seyo mooɗon goodunoɗon woni? Gam mii seedanoo on ɗum, to on baawiino, on ɗoofanno gite mooɗon kokkon am.</verse>
				<verse number="16">Mi laatike ganyo mooɗon gam mii bata on gooŋa na?</verse>
				<verse number="17">Tinnaare himɓe ɓen woodi dow mooɗon wooɗaa, gam ɓe jiɗu nun seennugo on e am, gam tokkoɗon ɓe e tinnaare.</verse>
				<verse number="18">Waɗugo ko nafata e tinnaare baadey e wooɗi, amma hinaa to mii woni e mooɗon tan.</verse>
				<verse number="19">Sukaaɓe am, mii tooro kade gam mooɗon hande no debbo nanirta ŋatawre. Ɗum laato faa jikku *Almasiihu wonoo der mooɗon.</verse>
				<verse number="20">Mii yiɗunoo wonaago to mooɗon jooni, gam mi heɓa no baddirmi e mooɗon. Jooni mi annaa noy gaɗanmi e haala mooɗon.</verse>
				<verse number="21">Batee am onon yiɗuɓe ɗowtanaago tawreeta. On nanay ko tawreeta kan wi'i na?</verse>
				<verse number="22">E winnii no Iburahiima e woodi ɓiɓɓe worɓe ɗiɗo, gooto ɓii korɗo, gooto bo ɓii dimo.</verse>
				<verse number="23">Ɓii korɗo rimaama hande no himɓe fu rimirtee, ɓii dimo bo rimiraa e alkawal Alla.</verse>
				<verse number="24">E woodi ko soomii der haala ka. Rewɓe ɗiɗo ɓen laati nun alkawalji Alla ɗiɗi. Gootal, waato Hajara, ƴiwii dow waanne Sinayi, kanŋal rimi maccuɓe.</verse>
				<verse number="25">Hajara laati nun hande waanne Sinayi, tawaane leydi Arabiya. Oo nandi e *Urusaliima ni jooni. Gam Urusaliima e sukaaɓe mum, e jeyaanaaku woni.</verse>
				<verse number="26">Amma Urusaliima ni dow kammu laati nun dimuri, kayri laatii inna meeɗen.</verse>
				<verse number="27">Gam e winnii: «Welweltu, an dimaro! Huuɓu kuuɓaali seyo! an mo meeɗay ko nani ŋatawre. Gam sukaaɓe debbo accaaɗo ɗuuɗan ɓura ɓe debbo ɓaŋaaɗo.»</verse>
				<verse number="28">Onon banniraaɓe, on laati nun ɓiɓɓe alkawal Alla hande Isiyaaku.</verse>
				<verse number="29">Amma, hande no dimaaɗo e ɓannu tooriri dimaaɗo e *Ruuhu Alla, hande nun bo ɗum laatii faa hanne.</verse>
				<verse number="30">Amma ume nun Dewtere wi'i? Ne wi'i: «Riiwu korɗo e ɓiyum, gam ɓii korɗo ronidintaa e ɓii dimo».</verse>
				<verse number="31">Hande non banniraaɓe, en laataaki ɓiɓɓe korɗo, amma een ɓiɓɓe dimo.</verse>
			</chapter>
			<chapter number="5">
				<verse number="1">*Almasiihu firtii en gam laatoɗen rimɓe e gooŋa. Gam majjum, daree e semme, to on accee bittineɗon der baawɗe jeyaanaaku.</verse>
				<verse number="2">Min Pol, mii wi'a on: To on nootike juulnaɗon, Almasiihu nafataa on goɗɗum.</verse>
				<verse number="3">Mii batitoo ka kade, neɗɗo fu nootiiɗo juulnaago, sey joomum ɗowtanoo tawreeta fu.</verse>
				<verse number="4">Onon dartooɓe laataago foonnitiiɓe diga e tawreeta, on ceedi e Almasiihu, on boɗɗodike e moƴƴere Alla.</verse>
				<verse number="5">Menen, e men keɗi Alla laatina men foonnitiiɓe diga e goonɗinki. Kanjum men keɗi e baawɗe *Ruuhu Ceniiɗo.</verse>
				<verse number="6">To goɗɗo hawtii e Yeesu Almasiihu, juulnol e dullere juulnol fu laataaki goɗɗum. Ko nafata woni, goonɗinki gollotooki e yidde.</verse>
				<verse number="7">On puɗɗii doggudu mooɗon no wooɗiri. Moy haggi on, haɗi on ɗowtanaago gooŋa?</verse>
				<verse number="8">Ko wayliti miilooji mooɗon ƴiway to Alla, nodduɗo on.</verse>
				<verse number="9">E wi'ee: *Ƴuufinirɗum seɗɗa ƴuufinan conni laawaani fu.</verse>
				<verse number="10">Min kan, mii hoolii on gam Joomiraawo, mii anni miilo mooɗon wittay nokkun feere. Amma laawoowo on on, baa to moy nun, o doƴƴete kiita.</verse>
				<verse number="11">Banniraaɓe, to haala juulnol nun baajotoomi, gam ume tooreteemi? To kanka baajotoomi, den fu maayde *Almasiihu dow *leggal palaaŋal laatantaakono goɗɗo fergere.</verse>
				<verse number="12">Laawooɓe on ɓee, yaha wuddita ɗum fu.</verse>
				<verse number="13">Banniraaɓe, on noddaama gam laatoɗon rimɓe. To on ettee dimaaku mooɗon gaɗiron jiɗaaɗi yonki. Amma, moy fu jagganoo bannun e yidde.</verse>
				<verse number="14">Gam tawreeta fu hawtii der haala goota kaa ɗo: «Yiɗu banniraawo maa hande no jiɗirɗaa hoore maa».</verse>
				<verse number="15">Amma to oon ƴakkontira, oon nyaamontira hande dawaaɗi, kakkilee to on kalkontiree.</verse>
				<verse number="16">Gam majjum, mii bata on: Accee *Ruuhu Ceniiɗo dura gonki mon, den on tokkataa jiɗaaɗi yonki mooɗon.</verse>
				<verse number="17">Gam jiɗaaɗe yonki e luudontiri e Ruuhu, ko Ruuhu yiɗi bo e luudontiri e jiɗaaɗi yonki. Eɗum luudontiri hakkune majjum, kan acci on baawataa waɗugo ko jiɗuɗon.</verse>
				<verse number="18">Amma to Ruuhu durata on, tawreeta woodaa baawɗe dow mon.</verse>
				<verse number="19">Ko jiɗaaɗi yonki waddata e laaɓi. Kanjum woni, jeenu, ko soɓi, kaaruwaaku,</verse>
				<verse number="20">caafol tooruuje, dobodobooje, gayŋu, hawre, nawniraagu, mone, jeddi cattuɗi, luudontirgo, ceennirgu,</verse>
				<verse number="21">suuno, jarɗe bagi, deereraaku e ko nandi e majjum. Mii seedina on hande no ceedinirnoomi on bi'umi, waɗooɓe iri baadi nin fu naatataa der *Laamaare Alla.</verse>
				<verse number="22">Amma ko *Ruuhu Ceniiɗo rimata woni: yidde, seyo, jam, munyal, neɗɗaaku, yurmeene, goonɗinki,</verse>
				<verse number="23">ɗiggere e jogaago hoore mum. Tawreeta walaa gaccotooka iri kujje ɗee.</verse>
				<verse number="24">Laatiiɓe ɓe Yeesu *Almasiihu tiggii ɓalli mum e jiɗaaɗi yonki, e suuno mum fu dow *leggal palaaŋal.</verse>
				<verse number="25">To e Ruuhu nun buurirɗen, accee jahiren no Ruuhu yiɗiri.</verse>
				<verse number="26">To en mawnitee, to en corkontiree, to en gaɗontiree nawniraagu.</verse>
			</chapter>
			<chapter number="6">
				<verse number="1">Banniraaɓe, to on nanŋii goɗɗo e waɗa boofol, onon wooduɓe *Ruuhu, bittinee joomum e ɗiggere. Amma, onon bo kakkilee gam to on naatee der jarbeeji.</verse>
				<verse number="2">Ballontiree roonaago doolle mooɗon, hande non kebbinirton ko *Almasiihu resani on.</verse>
				<verse number="3">To goɗɗo e miili e laatii goɗɗum, nani bo o laataaki goɗɗum, o jammike hoore makko.</verse>
				<verse number="4">Moy fu daara golle muuɗum. To ɗe potii ko o juroro, o juro gam hoore makko, amma to o jura dow golle goɗɗo.</verse>
				<verse number="5">Gam moy fu roonoto e hoore mum doongal mum.</verse>
				<verse number="6">Janŋinteeɗo haala Alla, e haani seennira ko woodi e janŋinoowo ɗum.</verse>
				<verse number="7">To on majjinee ko'e mooɗon, Alla nootataako goɗɗo yawoo ɗum. Ko moy fu aawi, kanjum ruggata.</verse>
				<verse number="8">Aawuɗo ko suuno mum yiɗi, ruggan ko suuno rimata, waato maayde. Aawuɗo ko *Ruuhu Ceniiɗo yiɗi, ruggan ko Ruuhu rimata, waato yonki tabitiiki.</verse>
				<verse number="9">To en comee waɗugo geetum. Gam to en tampay, en duggan to wakkati mum warii.</verse>
				<verse number="10">To non, de gooduɗen wakkati, en gaɗanee himɓe fu geetum, accu dun banniraaɓe meeɗen goonɗinɓe.</verse>
				<verse number="11">Daaree binniiji mawɗi ɗi binnanmi on e junŋo am.</verse>
				<verse number="12">Dartooɓe hollitingo hoore mum yeeso himɓe, kamɓe doolata on juulnaago. Ɓee gaɗa ɗum gam ɓe jiɗaa tooreego sabbu leggal *Almasiihu *palaaŋal.</verse>
				<verse number="13">Baa kamɓe juulnaaɓe, ɓe tokkaaki tawreeta. Ɓe jiɗu nun juulnoɗon gam ɓe keɓa juroraago on.</verse>
				<verse number="14">Min kan, mi jurortaako goɗɗum to hinaa leggal Joomiraawo meeɗen Yeesu Almasiihu palaaŋal. Diga e maggal duuniyaaru tiggaa gam am, min bo tiggaami gam mayru.</verse>
				<verse number="15">Gam juulnaago e dullere juulnaago fu laataaki goɗɗum, sey laataago neɗɗo keso, tagitaaɗo.</verse>
				<verse number="16">Tokkuɓe laawol ŋol fu, Alla hokku ɗum jam e enɗam, kamɓe e Isira'iilaaɓe ɓe Alla.</verse>
				<verse number="17">Diga jooni, to goɗɗo tooranmi kade, gam ɓannu am e woodi maane ɓattarɗe Yeesu.</verse>
				<verse number="18">Banniraaɓe, moƴƴere Joomiraawo meeɗen Yeesu *Almasiihu wonda e mooɗon! Aami.</verse>
			</chapter>
		</book>
		<book number="49">
			<chapter number="1">
				<verse number="1">Ɗerewol ŋol ɗo ƴiwii e am min Pol, lilaaɗo Yeesu *Almasiihu e yidde Alla. Mii winnana himɓe Alla wonɓe Efesu, goonɗinɓe Yeesu Almasiihu.</verse>
				<verse number="2">Alla *Baaba meeɗen, e Yeesu Almasiihu Joomiraawo, waɗana on moƴƴere, hokka on jam.</verse>
				<verse number="3">Yettoore laatano Alla, laatiiɗo *Baaba Yeesu *Almasiihu Joomiraawo meeɗen. Gam kawtal meeɗen e Almasiihu, o barkiɗinii en e hokkugo en barke ruuhunkeeje feere feereeje, ƴiwuɗe dow kammu.</verse>
				<verse number="4">Diga duuniyaaru tagaaka, Alla suɓii en sabbu Almasiihu, gam laatoɗen seniiɓe, ɓe walaa gacce yeeso makko.</verse>
				<verse number="5">O suɓii en diga aran, gam laatoɗen ɓiɓɓe makko diga e Yeesu Almasiihu. Non non o yiɗiri ɗum sabbu geetaaku makko. Non ɗum fottirani mo bo.</verse>
				<verse number="6">Gam majjum, en maantee, teddinen Alla gam moƴƴere makko ne o waɗani en, diga hokkugo en Ɓiyiiko jiɗaaɗo.</verse>
				<verse number="7">Moƴƴere Alla e mawni: Diga e kawtal men e *Almasiihu, en pirtaama, jaafaɗen, sabbu ƴiiƴam makko deƴƴitiiɗam.</verse>
				<verse number="8">O ɗuuɗinanii en moƴƴere makko, o hokki en hakkillo e faamu kebbuŋu.</verse>
				<verse number="9">Geetaaku makko acci o annini en asiiri sago makko, ko o resuno waɗugo diga fuɗɗoode diga e Almasiihu.</verse>
				<verse number="10">To wakkati warii, Alla hebbinan ko resuno waɗugo, o hawritan ko woni dow kammu e dow leydi fu, o waɗa Almasiihu laatoo hooreejo majjum.</verse>
				<verse number="11">Der kawtal men e *Almasiihu, Alla hokkii en geɗu ŋu o haɓɓannoo en alkawal mum, e suɓugo en diga law, hande no o resirno. O waɗii ɗum, gam non o suɓirno e sago makko,</verse>
				<verse number="12">gam maanten Alla, teddinen mo, enen artaaɓe suɓaa, watti hoolaare mum dow Almasiihu.</verse>
				<verse number="13">Onon bo, no kawtuɗon e *Almasiihu, on nanii haala gooŋa, kanka woni *linjiila kaa ɗo hisinta on. No goonɗinɗon, Alla maanake on. Maane nen woni *Ruuhu Ceniiɗo mo o haɓɓuno alkawal mum o hokkan.</verse>
				<verse number="14">Ruuhu Ceniiɗo on nun laatii hande torma barke ɗe desanaɗen. En keɓan ɗe to nyalaane kisidam men hebbidii. To non en maantee Alla, teddinen mo.</verse>
				<verse number="15">Gam majjum, min bo, no nanumi habaru no goonɗinirɗon Yeesu Joomiraawo, e no jiɗirɗon banniraaɓe goonɗinɓe,</verse>
				<verse number="16">mi accay yettugo Alla gam mooɗon. De du'otoomi fu, emi siwtora on.</verse>
				<verse number="17">Mii eela Alla Joomiraawo meeɗen Yeesu *Almasiihu, *Baaba mo tedduŋal, hokka on *Ruuhu mum kokkoowo hakkillo. Ruuhu on hollita on Alla hande no o laati.</verse>
				<verse number="18">Mii eela Alla yaynina ɓerɗe mooɗon, heɓa paamon ko heɗii on der noddoore ne o noddi on, paamon bo no barke ɗe desanaɗon onon e himɓe makko teddiri.</verse>
				<verse number="19">On paaman bo baawɗe mawɗe, semmenteeje, ɗe o holliti dow meeɗen, enen goonɗinɓe. E baawɗe ɗen, e semme makko,</verse>
				<verse number="20">o fintiniri Almasiihu diga e maayde. O jooɗini mo wecco junŋo makko nyaamo, dow kammu.</verse>
				<verse number="21">Hande non Almasiihu laatorii ɓuruɗo laamuuji e baawɗeeji e semmeeji e mawɓe fu. Kanko nun laatii hooreejo dow ko woodi inne fu, hinaa der duuniyaaru nuu ɗo tan, amma e der duuniyaaru nu yeeso bo.</verse>
				<verse number="22">Alla wattii huune fu ley koyɗe Almasiihu. O waɗii mo Joomiraawo dow huune fu, o laatini mo hooreejo Eklesiya.</verse>
				<verse number="23">Eklesiya kan woni ɓannu Almasiihu. E makka Almasiihu hebbi, kanko mo Alla hebbi der mum.</verse>
			</chapter>
			<chapter number="2">
				<verse number="1">Onon, on maayiino gam boofi mooɗon e hakkeeji mooɗon.</verse>
				<verse number="2">Kanji tokkunoɗon, hande no duuniyaaru yahirta, ɗowtaniɗon hooreejo ruuhuuji kalluɗi, tawaaɗi hakkune dow e ley. Ruuhuuji ɗin nun gollotoo faa e hanne caka himɓe yedduɓe Alla.</verse>
				<verse number="3">En fu, hande no maɓɓe laatinoɗen. Suunooji meeɗen tokkunoɗen. Ko miilooji meeɗen kalluɗi, e jikku meeɗen yiɗi gaɗetenno. Gam sabbu jikku meeɗen ŋu, mone Alla nun haandannoo en hande no maɓɓe.</verse>
				<verse number="4">Amma enɗam Alla walaa kaddi, o yiɗii en e yidde mawne.</verse>
				<verse number="5">Gam majjum, enen maayunooɓe sabbu boofi men, o fintidinii en e *Almasiihu. E gooŋa, gam moƴƴere Alla kisuɗon.</verse>
				<verse number="6">No een kawti e Yeesu Almasiihu, Alla fintidinii en e makko, jooɗidini en e makko dow kammu.</verse>
				<verse number="7">O waɗii ɗum gam o hollita en geetaaku makko. Jaamanuuji garooji fu yi'an manŋu moƴƴere makko ne foonnirtaake goɗɗum. O waɗanii en ne gam een kawti e Yeesu Almasiihu.</verse>
				<verse number="8">Gam sabbu moƴƴere Alla kisuɗon, e gam on goonɗinii Almasiihu. Kisidam mooɗon laati nun dokkal Alla, golle mooɗon bane.</verse>
				<verse number="9">Kisidam mon ƴiway diga e mon, gam to goɗɗo heɓu juraago.</verse>
				<verse number="10">Alla nun waɗi en, kanko tagi en diga e kawtal men e Yeesu Almasiihu, gam golle booɗɗe. Golle booɗɗe ɗen, Alla siriyake ɗe diga aran gam gaɗen ɗe.</verse>
				<verse number="11">*Yahuduuɓe e woodunoo maane juulnol e ɓalli mum, ɓee jiɗi bo noddeego «juulniiɓe.» Onon ɓe laataaki *Yahuduuɓe, on goodaa hande maane nen e ɓalli mon, go ɓee nodda on «heeferɓe.» To non ciwtoree ko laatinoɗon.</verse>
				<verse number="12">Wakkati mum, on goodaano *Almasiihu, on kawtaano e Isira'iilaaɓe, on galaano der alkawalji ɗi Alla haɓɓuno. On keɗaakino goɗɗum yeeso, on goodaano bo Alla der duuniyaaru.</verse>
				<verse number="13">Amma jooni, no kawtuɗon e Yeesu Almasiihu, onon woɗɗinooɓe, on ɓattinaama diga e ƴiiƴam makko deƴƴitiiɗam.</verse>
				<verse number="14">Gam Almasiihu nun laatii jam meeɗen. O waɗii laatiiɓe Yahuduuɓe e ɓe lenyi janani laatii gootum, diga e hokkugo yonki makko dow *leggal palaaŋal. Hande non o pusiri bombooru gayŋu ŋuu ɗo seennunoo ɓe.</verse>
				<verse number="15">Almasiihu moytii Sariya e umurooje mum, e kakkilanol mum fu. Non non o waɗiri Yahuduuɓe e ɓe lenyi janani fu laatii lenyol kesol, gam ɓee kawti e makko. Hande non o joonniri jam hakkune maɓɓe.</verse>
				<verse number="16">Diga e maayde makko dow leggal palaaŋal o weldiniri ɓe e Alla. O hawtii ɓe ɓe laatii ɓannu gootol diga e maayde makko. Diga e palaaŋal ŋal, o sottiniri gayŋu tawanooŋu hakkune maɓɓe.</verse>
				<verse number="17">Almasiihu warii fiinii habaru jam caka mooɗon, onon ɓe lenyi janani woɗɗinooɓe, e onon Yahuduuɓe ɓadinooɓe.</verse>
				<verse number="18">Gam sabbu Almasiihu, en fu, en keɓii laawol yottaago to *Baaba, e ballal *Ruuhu gooto.</verse>
				<verse number="19">Hande non, on laataaki kade hoɓɓe, ɗum bo jananɓe. On laatodake ɓe genni goori e himɓe Alla, oon himɓe wuro Alla.</verse>
				<verse number="20">On mahaama dow suudu ŋol daɗɗa mum laatii lilaaɓe e annabiiɓe. Yeesu *Almasiihu e hoore mum woni hayre jogiine maadi.</verse>
				<verse number="21">Kanko nun jogii maadi nin fu, eni mawnira, faa ni towa, ni laatoo suudu Alla Joomiraawo ceniiŋol.</verse>
				<verse number="22">No kawtuɗon e makko, on laatake mahirɗum to Alla wonoto diga e *Ruuhu mum.</verse>
			</chapter>
			<chapter number="3">
				<verse number="1">Min Pol, mii maɓɓaaɗo der kasu gam golle Yeesu *Almasiihu caka mooɗon, onon ɓe lenyi janani.</verse>
				<verse number="2">Seko walaa, on nanii habaru golle ɗe Alla yowanimmi e moƴƴere mum, mi waɗa gam mon.</verse>
				<verse number="3">O hollitanake am, o faaminimmi asiiri ko o resi o waɗa. Kanjum nun binnanmi on e haala seɗɗa.</verse>
				<verse number="4">To on janŋii ɗerewol am, on annan no paamirmi asiiri dow Almasiihu.</verse>
				<verse number="5">Asiiri on, himɓe hollaakano ɗum der jaamanuuji jawtuɗi. Amma jooni, diga e *Ruuhu Ceniiɗo, Alla hollitii ɗum lilaaɓe e annabiiɓe ɓe o suɓi ɓe gollanoo mo.</verse>
				<verse number="6">Nani ɗo no asiiri on laatori: Diga e *linjiila, ɓe lenyi janani heɓi geɗu mum der moƴƴereeji desaaɗi, hande no *Yahuduuɓe heɓiri. Ɓe laatake jokkule ɓannu gootol, ɓee goodi alkawal gootal gam ɓe kawtii e Yeesu Almasiihu.</verse>
				<verse number="7">*Linjiila kan nun laatiimi gollotooɗo mum, sabbu moƴƴere ne Alla waɗanimmi e golle baawɗe mum.</verse>
				<verse number="8">Min ɓuri goonɗinɓe fu faanɗugo. E non, mi heɓii moƴƴere waajaago ɓe lenyi janani habaru jawdi gonuni der Almasiihu, ni faamataako.</verse>
				<verse number="9">Mi heɓii bo dokkal faamingo no Alla taguɗo huune fu hebbinirta ko o resuno o waɗa, cuuɗinooɗum diga den.</verse>
				<verse number="10">Hande non Eklesiya anninirta wooduɓe baawɗe e semme dow kammu, no faamu Alla ɗuuɗiri.</verse>
				<verse number="11">Non o resunoo o waɗa diga ɓooyɗum, ko o hebbini ɗum diga e Joomiraawo meeɗen Yeesu Almasiihu.</verse>
				<verse number="12">En kawtii e Almasiihu, en goonɗinii mo, to non, en baawan ko ɓattii Alla e hoolaare.</verse>
				<verse number="13">Kanjum waɗi mii eela on, to on accee ɓerɗe mooɗon biisoo sabbu tooraaji ɗi keɓammi gam mooɗon. Tooraaji ɗin laati nun tedduŋal mooɗon.</verse>
				<verse number="14">Gam sabbu ɗum ɗon fu, mii jiccanoo *Baaba.</verse>
				<verse number="15">Diga e makko lenyi gonuɗi dow kammu e leydi fu heɓi inne mum.</verse>
				<verse number="16">Mii eela Alla mo tedduŋal manŋal semmiɗina ɓerɗe mon e baawɗe *Ruuhu mum Ceniiɗo.</verse>
				<verse number="17">Mii eela *Almasiihu wonoo der ɓerɗe mooɗon, diga e goonɗingo mo. Mii eela mo kade, cemmiɗee der yidde, gaɗee ɗaɗi der mayre.</verse>
				<verse number="18">Hande non paamirton, onon e himɓe Alla fu, no yidde Almasiihu foti yaajugo e juutugo e luggugo e towugo.</verse>
				<verse number="19">Mii eela Alla annina on yidde Almasiihu ɓurune faamu fu, gam laatoɗon hebbuɓe, Alla bo hebba der mooɗon.</verse>
				<verse number="20">Alla gollotooɗo der meeɗen e baawɗe mum, waɗana en ɓura ko eeleten, e ko miileten fu.</verse>
				<verse number="21">Tedduŋal laatanoo mo der Eklesiya, diga e Yeesu *Almasiihu, der jaamanuuji fu, faa abada abadin! Aami.</verse>
			</chapter>
			<chapter number="4">
				<verse number="1">Mii eela on, min maɓɓaaɗo der kasu gam Joomiraawo, goniree no fottiri hande no Alla noddiri on.</verse>
				<verse number="2">Ɓuytee ko'e mon, laatee ɗigguɓe e munyuɓe. Munyanee himɓe e yidde.</verse>
				<verse number="3">Tinnee oon laatii gootum hakkune mon, diga e jam mo *Ruuhu Ceniiɗo hokkata on.</verse>
				<verse number="4">Ɓannu gootol nun woni, e Ruuhu gooto, non bo gootum woni ko tammihiɗon yeeso, ɗum Alla noddani on.</verse>
				<verse number="5">Joomiraawo gooto nun woni, e goonɗinki gooti, e *batisi gooti.</verse>
				<verse number="6">Alla gooto nun woni, laatiiɗo *Baaba himɓe fu, laamaniiɗo himɓe fu, gollotooɗo diga e himɓe fu, gonuɗo der himɓe fu.</verse>
				<verse number="7">Moy meeɗen fu heɓii dokkal moƴƴere, jaka no *Almasiihu yiɗirani ɗum.</verse>
				<verse number="8">Dewtere wi'ii: «O eencii dow, o yaarii nanŋaaɓe, o hokkii himɓe dokke.»</verse>
				<verse number="9">Ume nun «o eencii dow» yiɗi fillitaago? Ko ɗum fillitii woni, o artii o jippii der nokkuure to ɓuri luggugo der leydi.</verse>
				<verse number="10">Jippiiɗo on woni, «eencuɗo» faa dow kammu, gam o hebba duuniyaaru fu.</verse>
				<verse number="11">Kanko nun hokki woɓɓe ɓe laatoo lilaaɓe, woɓɓe annabiiɓe, woɓɓe waajotooɓe, woɓɓe bo durugo himɓe, e janŋingo ɓe.</verse>
				<verse number="12">O waɗii ɗum gam o siriyoo himɓe Alla gam golle, ɓe mawninira ɓannu *Almasiihu.</verse>
				<verse number="13">Hande non tinnortoɗen keɓen goonɗinki gooti, e annal *Ɓiɗɗo Alla gootal, laatoɗen mawɓe, jottoɗen to Almasiihu woni laatoɗen hande no o wa'i.</verse>
				<verse number="14">Den, en laatataako kade sukaaɓe wifitinteeɓe nokku fu, hande laanayel diyam ŋel galmaaji diyam yaarata to yiɗi. Den bo, janŋinooɓe pewe majjintaa en e ƴoyre mum.</verse>
				<verse number="15">Amma to een bata gooŋa e yidde, en mawnan der huune fu, een poonnorii Almasiihu laatiiɗo hooreejo.</verse>
				<verse number="16">Diga e makko nun jokkule ɓannu fu jogontirii. To jokkulal fu e waɗa golle mum, den ɓannu mawnan, yaha yeeso der yidde.</verse>
				<verse number="17">Mii bata on, mii batitoo e inne Joomiraawo, to on nyaamee goonki mon hande heeferɓe, ɓe miilooji mum majjinta ɗum.</verse>
				<verse number="18">Hakkillo maɓɓe niɓɓii, ɓee boɗɗodii yonki ki Alla hokkata. Ɓe galaa annal, ko ɓerɗe maɓɓe e yoori.</verse>
				<verse number="19">Ɓe annaa suttontirgo ko wooɗi e ko halli, ɓee nyaama goonki maɓɓe no ɓe pakkiri fu, ɓee gaɗa ko ɓerɗe maɓɓe yiɗi.</verse>
				<verse number="20">Amma onon, kanjum bane janŋinaɗon e *Almasiihu.</verse>
				<verse number="21">On nanii habaru makko, on janŋinaama gooŋa gonuka e makko.</verse>
				<verse number="22">To non, ɓortee jikku mooɗon ŋu gonunoɗon e muuɗum. Kanjum woni suunooji ɓannu kalkooji yonkiiji mooɗon.</verse>
				<verse number="23">Accee *Ruuhu Alla laatina yonki mooɗon e hakkillo mooɗon kesum.</verse>
				<verse number="24">Ɓornee jikku kesu ŋu Alla tagi dow nandi mum heɓa gonoɗon no foonnitorii e no laaɓiri, ƴiwuɗum diga e gooŋa.</verse>
				<verse number="25">Ton non, accee batugo fewre, moy mon fu bata bannun gooŋa, gam en fu, en laati nun jokkule ɓannu gootol.</verse>
				<verse number="26">To mone waɗii on, to on gaɗee hakke. To on accee mone waɗa on faa naaŋe yana.</verse>
				<verse number="27">To on kokkee *Seyɗan laawol der mooɗon baa seɗɗa.</verse>
				<verse number="28">Bujjannooɗo acca guyka mum, waɗa golle geete e semme ɓannu mum, gam heɓa ko wallirta wooduɓe haaje.</verse>
				<verse number="29">Haanay haalaaji bonɗi e wurtoo diga e kunnuɗe mooɗon. Ko haani gaɗon woni, baton haalaaji nafooji, cemmiɗinooji goonɗinki woɓɓe, gam kettinaniiɓe on nana ko nafata ɗum.</verse>
				<verse number="30">To on mettinee ɓerne *Ruuhu Ceniiɗo mo Alla maanorii on, gam o rinɗina on nyalaane darŋal.</verse>
				<verse number="31">Ikkinee ko haaɗi e gayŋu, e mone, e palmooje, e jennooje e huune ko halli fu caka mooɗon.</verse>
				<verse number="32">Gaɗontiree ko wooɗi hakkune mon. Jurmontiree, moy fu yaafanoo bannun, hande no Alla yaaforanii on, sabbu kawtal mon e Yeesu *Almasiihu.</verse>
			</chapter>
			<chapter number="5">
				<verse number="1">Jooni on laatike ɓiɓɓe Alla yiɗaaɓe, gam majjum, yemminee mo.</verse>
				<verse number="2">Yidde ardanoo goonki mon, hande no ɗum laatii e *Almasiihu. O yiɗii en, faa o hokki yonki makko gam meeɗen. O laatake sadaka e kiisaaɗum pottanɗum Alla.</verse>
				<verse number="3">On laatike himɓe Alla. Gam majjum haanay jeenu, e coɓuɗum fu, e suuno, batanee caka mon.</verse>
				<verse number="4">Hande non bo, haanay haalaaji centiniiɗi, ɗi walaa hoore, e haalaaji baanji baanji, nanee caka mooɗon. Ko haani wurtoo e kunnuɗe mooɗon woni, jetton Alla.</verse>
				<verse number="5">E haani paamon faa wooɗa: Jeenooɓe e soɓuɓe e suunaaɓe, gam suuno laati nun saafugo tooruure, ɓee ɗon fu walaa geɗu der *Laamaare *Almasiihu e Alla.</verse>
				<verse number="6">To on accee goɗɗo majjina on e haalaaji baanji baanji, gam iri majjum nun waddata mone Alla dow saliiɓe ɗowtanaago mo.</verse>
				<verse number="7">Sabbu majjum, to on kawtee e himɓe iri maɓɓe.</verse>
				<verse number="8">Aran, der niwre gonunoɗon, amma jooni, gam kawtal mooɗon e Joomiraawo, on naati e jayŋol. To non, buuree hande ɓiɓɓe jayŋol.</verse>
				<verse number="9">Gam ko jayŋol rimata woni: geetaaku e foonnitaare e gooŋa fu.</verse>
				<verse number="10">Liinyee ko fottanta Joomiraawo.</verse>
				<verse number="11">To on gattee juuɗe mon e golle gaɗeteeɗe der niwre, ɗe walaa nafuwe, amma cumpitee ɗe.</verse>
				<verse number="12">Ko himɓe ɓen waɗata e suuɗe, baa batugo ɗum e sentinii.</verse>
				<verse number="13">Amma to huune sumpitaama, jayŋol hollitan no ɗum laatii.</verse>
				<verse number="14">Huune ko wurtii fu, laatoto jayŋol. Gam majjum acci e wi'ee: «Finu e ɗoyŋol maa, an ɗaaniiɗo! Umma hakkune maayɓe, *Almasiihu yaynante jayŋol mum.»</verse>
				<verse number="15">Gam majjum, kakkilanee yaadu mon dow no gonirton, to on laatee hande ɓe galaa hakkillo, amma laatee hakkilɓe.</verse>
				<verse number="16">To on majjinee wakkati, gam nyalaaɗe ɗe gonuɗen e mum jooni e halli.</verse>
				<verse number="17">Gam majjum, to on laatee ɓe walaa hakkillo, amma paamee ko Joomiraawo yiɗi.</verse>
				<verse number="18">To on accee bagi doƴƴa on, gam eɗam watta himɓe der hallumaru, amma, kebbee *Ruuhu Ceniiɗo.</verse>
				<verse number="19">Cemmiɗinontiree e jimi jabuuraaji e jettooje, e jimi ruuhunkeeji. Jimanee Joomiraawo, maantee mo e ɓerɗe mon fu.</verse>
				<verse number="20">Jettee Alla *Baaba wakkati fu e gam huune fu, e inne Joomiraawo meeɗen Yeesu *Almasiihu.</verse>
				<verse number="21">Moy mooɗon fu ɗowtano banniraawo mum gam teddingo Almasiihu.</verse>
				<verse number="22">Onon rewɓe, ɗowtanee worɓe mooɗon hande no ɗowtorantoɗon Joomiraawo.</verse>
				<verse number="23">Gam gorko nun laatii hooreejo dow debbo muuɗum, hande no *Almasiihu laatorii hooreejo dow Eklesiya. Kanko woni kisinoowo Eklesiya, laatiika ɓannu makko.</verse>
				<verse number="24">Hande no Eklesiya ɗowtorantoo Almasiihu, hande non debbo fu, haani ɗowtorano gorko mum, dow huune fu.</verse>
				<verse number="25">Onon worɓe bo, jiɗee rewɓe mooɗon hande no *Almasiihu yiɗiri eklesiya. O yiɗii ka, faa o hokki yonki makko gam makka,</verse>
				<verse number="26">gam o loota ka e diyam, o laaɓina ka e haala makko.</verse>
				<verse number="27">O waɗii ɗum, heɓa o darina ka yeeso makko e tedduŋal, ka laatoo ceniika, ka walaa aybe, ɗum bo tuuni, maa bo boofol gom, e huune ko nandi e mum fu.</verse>
				<verse number="28">Hande non, haani worɓe yiɗira rewɓe mum, hande no ɓe jiɗiri ɓalli maɓɓe. Jiɗuɗo debbo mum, yiɗii hoore mum.</verse>
				<verse number="29">Daɗey, goɗɗo meeɗay ko wanyi ɓannu mum. Amma oo nyaanna ŋol, oo hiinnoo ŋol, hande no *Almasiihu waɗanta Eklesiya,</verse>
				<verse number="30">gam enen nun laatii jokkule ɓannu makko.</verse>
				<verse number="31">Kan waɗi dewtere wi'i: «Gorko accan baaba mum e inna mum, takkontira e debbo mum, ɓe fu ɗiɗo, ɓe laatoo ɓannu gootol.»</verse>
				<verse number="32">Asiiri mawɗo nun ɗon. Amma, Almasiihu e Eklesiya mum nun batananmi.</verse>
				<verse number="33">Amma onon ko yaali on woni, gorko fu yiɗa debbo mum, hande no yiɗiri hoore mum. Debbo bo teddina gorum.</verse>
			</chapter>
			<chapter number="6">
				<verse number="1">Onon sukaaɓe, ɗowtanee saareeji mooɗon, gam sabbu Joomiraawo, kanjum laatii ko fotti.</verse>
				<verse number="2">«Teddin baaba maa e inna maa.» Kanka woni umuroore arandeere, goodune alkawal.</verse>
				<verse number="3">Den: «a heɓan barke, balɗe maa juuta der duuniyaaru,» kan woni alkawal ŋal.</verse>
				<verse number="4">Onon saareeji, to on mettinee ɓerɗe sukaaɓe mooɗon, amma, eltee ɓe, oon ekkitina ɓe laawol Joomiraawo hande no haani.</verse>
				<verse number="5">Onon maccuɓe, ɗowtanee joomiraaɓe mooɗon ɓe duuniyaaru ɗo, e kulol e diwnugo, e ɓerɗe laaɓuɗe, hande no ɗowtorantoɗon *Almasiihu.</verse>
				<verse number="6">Ɗowtanee ɓe, hinaa yeeso maɓɓe tan, gam fottango ɓe. Amma ɗowtanee ɓe gam on maccuɓe Almasiihu, waɗooɓe ko Alla yiɗi e ɓerɗe goote.</verse>
				<verse number="7">Jagganee ɓe e seyo, hande Joomiraawo nun jaggantoɗon, himɓe bane.</verse>
				<verse number="8">Gam oon anni neɗɗo fu gaɗuɗo ko wooɗi, heɓan riiba majjum to Joomiraawo, baa to oo dimo, ɗum bo maccuɗo.</verse>
				<verse number="9">Onon joomiraaɓe bo, jogoree non maccuɓe mooɗon. Accee nyaasitaago ɓe. Annitee, onon e maɓɓe fu, Joomiraawo gooto gooduɗon dow kammu, o ɓurontirtaa bo himɓe.</verse>
				<verse number="10">Ko horii wi'ugo on woni: Accee baawɗe Joomiraawo mawɗe semmiɗina on.</verse>
				<verse number="11">Ettee kaɓirɗum ɗum Alla hokki on fu, gam baawon daraago yeeso dabareeji *Seyɗan.</verse>
				<verse number="12">Gam e himɓe bane kaɓidinten, amma e ruuhuuji kalluɗi, tawaaɗi dow kammu, gooduɗi baawɗe e semme, e laamanii duuniyaaru nu niwre.</verse>
				<verse number="13">Gam majjum, ettee kaɓirɗum ɗum Alla fu, gam baawon ko darii to nyalaaɗe kalluɗe warii, keɓon semme ɓaawo to hawre heennyii.</verse>
				<verse number="14">To non, ummee daree. Kaɓɓee gooŋa hande ɓelɓelol e punŋuli mooɗon. Ɓornee foonnitaare hande toggoore janni ne konu.</verse>
				<verse number="15">Tinnaare waajaago *linjiila ka jam laatoo paɗe mooɗon.</verse>
				<verse number="16">Wakkati fu, jogee goonɗinki hande taɓɓorɗum kure. E makki nyifirton kure Ibiliisa ɗe yiite.</verse>
				<verse number="17">Kuunee kisidam hande huuneere janni, jogee haala Alla hande kaafahi ki *Ruuhu Ceniiɗo hokkata.</verse>
				<verse number="18">Wakkati fu gaɗee du'aaje feere feere. Eelee ballal Alla hande no Ruuhu Ceniiɗo hollitirta on. Deenee e tinnaare! To on accee du'anaago himɓe Alla.</verse>
				<verse number="19">Du'anee am min bo, gam Alla hokkammi boliiɗe pottuɗe, mi anninira e cuusal, gooŋa cuuɗiika der linjiila.</verse>
				<verse number="20">Kanka nun laatiimi lilaaɗo mum, mii haɓɓiraa callalluuji. Du'anee am, gam mi waawa ko waajii ka e cuusal, hande no haaniri.</verse>
				<verse number="21">Mii yiɗi onon bo, annon no gonirmi e ko gaɗanmi. Gam majjum, Tikikus banniraawo meeɗen jiɗaaɗo, gollantooɗo Joomiraawo e hoolaare, humpitan on habaru am fu.</verse>
				<verse number="22">Mii lila mo e mooɗon, gam annon no men goniri, o fukkina hakkillo mooɗon.</verse>
				<verse number="23">Banniraaɓe, Alla *Baaba, e Yeesu *Almasiihu Joomiraawo, hokka on jam e yidde, o hokka on goonɗinki bo.</verse>
				<verse number="24">Yiɗuɓe Joomiraawo meeɗen Yeesu Almasiihu fu, e yidde ne heennyataa, moƴƴere Alla laatanoo ɗum.</verse>
			</chapter>
		</book>
		<book number="50">
			<chapter number="1">
				<verse number="1">Min Pol e Timote, maccuɓe Yeesu *Almasiihu, winnani seniiɓe hawtuɓe e Yeesu Almasiihu wonɓe Filippi ɗerewol ŋol, e onon ardiiɓe e gollotooɓe der eklesiya.</verse>
				<verse number="2">Alla *Baaba e Joomiraawo meeɗen Yeesu *Almasiihu hokka on moƴƴere e jam!</verse>
				<verse number="3">Mii yetta Alla am de ciwtormi on fu.</verse>
				<verse number="4">Wakkati du'antoomi on on fu, e ɓerne welne du'ortoomi,</verse>
				<verse number="5">diga nyalaane arandeere faa jooni, on darorake am, on ballii am waajaago *linjiila.</verse>
				<verse number="6">Mii tabbitini, Alla puɗɗuɗo golle muuɗum booɗuɗe der mooɗon hebbinan ɗe, der nyalaane Yeesu *Almasiihu.</verse>
				<verse number="7">E fotti, mii woodi miilooji ɗii dow mon on fu, gam mii watti on der ɓerne am. Gam baa no kaɓɓaami callalluuji gam mi seedanake linjiila tabbitinmi ka, on darorake am, on kawtii e am der moƴƴere ne.</verse>
				<verse number="8">Alla woni seedeejo am, mii yiɗi on on fu e yidde Yeesu Almasiihu.</verse>
				<verse number="9">Ko eelananmi on Alla woni, ɓeydoɗon yeeso yeeso, dow yidde, e dow annal, e suttontirgo gooŋa e fewre,</verse>
				<verse number="10">gam baawon annitingo ko ɓuri nafugo, laatoɗon laaɓuɓe, ɓe galaa gacce der nyalaane *Almasiihu wittoyta.</verse>
				<verse number="11">On kebbinaama ɓiɓɓe foonnitaare ƴiwuɗe diga e Yeesu Almasiihu, gam inne Alla teddinee, yettee.</verse>
				<verse number="12">Banniraaɓe, mii yiɗi, annon ɗum ɗo: ko heɓimmi walli *linjiila yahugo yeeso.</verse>
				<verse number="13">Himɓe hiitorde wuro laamiiɗo, e woɓɓe, e nokku fu e anni no gam *Almasiihu nun maɓɓaami der kasu.</verse>
				<verse number="14">Maɓɓol am accii banniraaɓe ɗuuɓɓe ɓeydii hoolaago Joomiraawo, ɓe accii hulugo, ɓe ɓeydi cuusal dow waajaago haala Alla.</verse>
				<verse number="15">E gooŋa, woodi waajotooɓe habaru *Almasiihu gam nawniraagu e jeddi, amma e woodi waajortooɓe e miilooji booɗuɗi.</verse>
				<verse number="16">Ɓee ɗo e waɗa ɗum gam ɓee jiɗi Almasiihu, ɓee anni mi yowanaama haɓango *linjiila.</verse>
				<verse number="17">Amma ɓee to, e waajo habaru Almasiihu gam nawniraagu, miilooji maɓɓe bo laaɓaa, kade bo, ɓee daarta ɓeydugo toora callalluuji am der kasu.</verse>
				<verse number="18">No ɓe baajori fu, ɗum ɓillataa am! to yiɗi anniyaaji maɓɓe laatoo bonɗi maa bo booɗuɗi, anni inne *Almasiihu waajee tan, mii seyii, mi seyoto bo kade.</verse>
				<verse number="19">Gam mii anni heennyitirde toora kan laatoto kisidam am, gam sabbu du'aaje mooɗon, e ballal *Ruuhu Yeesu Almasiihu.</verse>
				<verse number="20">Mii heɗii sanne, mii woodi bo tammuwe, mi heɓataa senteene goɗɗum. Amma hande no baadey, nun jooni bo, mii anni mi teddinan Almasiihu e tinnaare, der gurnam am, baa to mii wuuri, baa to mi maayi.</verse>
				<verse number="21">Min kan, Almasiihu woni gurnam am, maayde laatani am nun riiba,</verse>
				<verse number="22">amma, to wonaago am e duuniyaaru waddanan am waɗugo golle nafooje, den mi annaa du ume nun cuɓanmi.</verse>
				<verse number="23">Mii waɗa ɓerɗe ɗiɗi: ko jiɗumi woni, mi yaha mi wonda e Almasiihu, kanjum ɓuranimmi wooɗugo.</verse>
				<verse number="24">Amma gonki am e duuniyaaru ɓuran nafugo on.</verse>
				<verse number="25">Mii hoolii, mii anni mi wonoto e duuniyaaru taw, mi wonda e mooɗon on fu, gam ɓeydoɗon yeeso, ɓerɗe mooɗon wela gam goonɗinki,</verse>
				<verse number="26">hande nun, to mi wittoy to mooɗon, daliila juroraago kawtal mon e Yeesu Almasiihu ɓeydoto.</verse>
				<verse number="27">Amma, sey no gonirɗon fotta e *linjiila *Almasiihu, gam to mi warii daarugo on, naa bo to mi waray, mi nana oon tabitii der hakkillo wooto, oon kaɓa gam goonɗinki linjiila e ɓerɗe goote,</verse>
				<verse number="28">to on accee wayɓe huunna on baa seɗɗa, kanjum hollitinta seedaaku halkere maɓɓe, amma onon, kisidam mooɗon, ɗum fu diga to Alla ɗum ƴiwi.</verse>
				<verse number="29">On kokkaama moƴƴere goonɗingo Almasiihu, kanjum tan bane, on kokkaama bo moƴƴere tooranaago mo,</verse>
				<verse number="30">e daranaago hawre woore ne ji'uɗon mii haɓa, e ne nanoton kade mii haɓa faa jooni.</verse>
			</chapter>
			<chapter number="2">
				<verse number="1">*Almasiihu deƴƴitinii ɓerɗe mooɗon, semmiɗini on der yidde, oon kawti e *Ruuhu, oon goodi yurmeene e enɗam, naa noy?</verse>
				<verse number="2">To non kan, kebbinee seyo am e laataago gootum hakkune mooɗon: yidde mooɗon, e ɓerɗe mooɗon, e miilo mooɗon laatoo gootum.</verse>
				<verse number="3">To on gaɗee goɗɗum e miilooji ɓurontiro, naa bo e manŋu hoore; amma leesinee ko'e mon, moy mon fu daara woɓɓe hande ɓuruɓe ɗum.</verse>
				<verse number="4">To goɗɗo mooɗon daarta ko nafata ɗum tan, amma daarta ko nafata woɓɓe bo.</verse>
				<verse number="5">Goodee hakkune mon, miilo ŋo Yeesu Almasiihu woodunoo.</verse>
				<verse number="6">Kanko potidinɗo e Alla diga fuɗɗoode, e non fu, o daaray fotugo makko e Alla hande huune ko o jogitinto,</verse>
				<verse number="7">amma o ɓuyti hoore makko, o etti jayri maccuɗo, o nandi e himɓe, o tawaama oo laatii neɗɗo deydey.</verse>
				<verse number="8">O leesinii hoore makko, o ɗowtanii Alla faa o maayi, o maayi dow *leggal palaaŋal.</verse>
				<verse number="9">Gam majjum, Alla etti mo faa dow, hokki mo inne ɓurne inɗe fu manŋu,</verse>
				<verse number="10">gam to inne Yeesu noddaama, doole himɓe fu jiccoo dow kammu e dow leydi, e der leydi fu,</verse>
				<verse number="11">kade bo himɓe fu batan wi'a, Yeesu *Almasiihu woni Joomiraawo, gam inne Alla *Baaba teddinee.</verse>
				<verse number="12">Gam majjum, banniraaɓe am yiɗaaɓe, hande no ɗowtoriɗon wakkati fu, hande nun, gaɗee kolliton kisidam mooɗon e kulol e diwnugo, hinaa to mii wondi e mooɗon tan, amma baa no mii boɗɗodii on bo.</verse>
				<verse number="13">Gam Alla e hoore mum nun gollata der mooɗon, faa jiɗon ko weli mo, gaɗon ɗum bo.</verse>
				<verse number="14">Ko gaɗoton fu, to on dumbitee, to on kaɓee bo,</verse>
				<verse number="15">gam laatoɗon ɓe walaa gacce, laaɓuɓe, ɓiɓɓe Alla ɓe walaa ko elee, wonɓe der jaamanuuru biisiinu, oonyiinu, laatoɗon yaynooɓe der duuniyaaru hande fitillaaji.</verse>
				<verse number="16">Oon baajoo ɓe haala ka yonki gam mi juro der nyalaane wittoygo *Almasiihu, mi anna doggudu am e comuri am waɗay baanji.</verse>
				<verse number="17">Golle mooɗon laatake hande dokkal goonɗinki mon. Baa to ƴiiƴam am reƴƴitake dow dokkal mooɗon, mii seyorii ɗum, mii seyorii on bo on fu.</verse>
				<verse number="18">Hande non onon bo, ceyee, ceyodee e am.</verse>
				<verse number="19">To Joomiraawo Yeesu jaɓii, ɓooytaa mi lilan Timote to mooɗon, gam min bo, mi heɓa habaruuji mooɗon ɗi o waddanoytammi, ɗi cemmiɗinammi,</verse>
				<verse number="20">gam mi walaa goɗɗo jiɗuɗo on hande am, paaliiɗo on e gooŋa, to hinaa kanko,</verse>
				<verse number="21">horiiɓe fu haaje mum tan miijantoo, hinaa ɗum Yeesu *Almasiihu.</verse>
				<verse number="22">Oon anni Timote hollitii oo laatii koolaaɗo, o gollodake e am gam waaji *linjiila hande no ɓiɗɗo gollorantoo baaba mum.</verse>
				<verse number="23">Kanko miilumi lilugo to mooɗon law, to mi annii no haala am laatortoo.</verse>
				<verse number="24">Mii hooli Joomiraawo, ɗo e yeeso seɗɗa, min e hoore am mi waran to mooɗon.</verse>
				<verse number="25">Amma mi tawi e haani mi lila banniraawo am Epaforoditus, gollodiiɗo am, e wallitammi hawre, kanko lilunoɗon to am gam o wallammi huuntugo haaje am.</verse>
				<verse number="26">Emo humpaa on booɗum on fu, kade bo o toorakeno sanne no nanuɗon emo nyawi.</verse>
				<verse number="27">E gooŋa, o nyawiino sanne faa o ɓadii maayugo, amma Alla yurmake mo, kanko tan bane Alla yurmii, baa min Alla yurmake am, gam to mi heɓu biisere ɓerne dow biisere ɓerne.</verse>
				<verse number="28">Kan waɗi, jiɗum lilugo mo law to mooɗon, gam ɓerɗe mooɗon wela e yi'ugo mo, min bo, biisere ɓerne am ɓuytoo.</verse>
				<verse number="29">Cilminee mo e inne Joomiraawo e seyo manŋo. Teddinee himɓe hande makko,</verse>
				<verse number="30">gam der golle *Almasiihu o ɓadino maayugo, o hokkii yonki makko der kaliire gam o hebbita ko on baaway wallugo am waɗugo.</verse>
			</chapter>
			<chapter number="3">
				<verse number="1">Banniraaɓe am, ko horii wi'ugo on woni: Ceyoree Joomiraawo. Mi somataa maytitaago goota kan der binni am, gam kanjum tabbitinta faamu mooɗon.</verse>
				<verse number="2">Kakkilanee himɓe nanduɓe e dawaaɗi, e gollotooɓe halluɓe, jeeƴanɓe on juulnaago!</verse>
				<verse number="3">Gam enen woni julniiɓe e gooŋa, enen saafirooɓe Alla e *Ruuhu, jurortooɓe Yeesu *Almasiihu, ɓe koolaaki ko'e mum.</verse>
				<verse number="4">Min e hoore am, mi waawanno yowugo hoolaare am dow gaɗu ɓannu. Woɓɓe e miili waawan hoolaago hoore mum, hakko min.</verse>
				<verse number="5">Mii julnaaɗo nyaanne jeetatawre, mii Isira'iilaajo ƴiwuɗo e lenyol Benyamin, mii Iburaninkeejo ɓii Iburaninkeejo. Dow wecco tawreeta, mii *Farisaajo,</verse>
				<verse number="6">ko yaalani tinnaare, mi tooriino eklesiya, dow wecco foonnitaare ko tawaa der sariya, mi walaa gacce.</verse>
				<verse number="7">Ɗum ɗon fu daarunoomi hande riiba, amma jooni mi daarii ɗum baanji gam Almasiihu.</verse>
				<verse number="8">E gooŋa, mi daarii huune fu baanji, gam mi heɓii ko ɓuri ɗum teddugo, kan woni annugo Yeesu Almasiihu Joomiraawo am. Gam makko, mi majjinii huune fu, daarumi ɗum hande buuri, gam mi heɓa mo,</verse>
				<verse number="9">mi tawee e makko, hinaa e foonnitaare ƴiwune diga ɗowtanaago tawreeta, amma e foonnitaare ƴiwune diga goonɗingo Almasiihu, ne Alla hokkata goonɗinɓe.</verse>
				<verse number="10">Min kan, sago am woni annugo Almasiihu e baawɗe pintol mum, mi heɓa geɗu am der toora makko faa mi nanda mo der maayde makko,</verse>
				<verse number="11">gam no ɗum waɗi fu, min bo, mi heɓa yottaago nyalaane pintol maayɓe.</verse>
				<verse number="12">Mi wi'ay mi heɓii ko keɓal am, naa bo mii kebbuɗo, amma emi jokki doggudu am gam mi happa ŋal law. Min e hoore am Yeesu *Almasiihu happii am.</verse>
				<verse number="13">Banniraaɓe am, min e hoore am, mi wi'ay mi happii ŋal ko, amma ko gaɗanmi nun: Emi yeggita ko yawti, mii foonnani ko woni yeeso,</verse>
				<verse number="14">mii doggana heennyitirde gam mi heɓa riiba, noddoore ne Alla noddi en diga dow kammu gam kawtal men e Yeesu Almasiihu.</verse>
				<verse number="15">To non en fu, enen ɓennuɓe der goonɗinki, sey gooden iri miilo ŋoo, amma dow gokka, to on goodi miilo wonŋo no paamirton, Alla hollan on ko haani.</verse>
				<verse number="16">Amma to jottiɗen ɗo, sey tokken laawol ŋol jaheten e mum jooni.</verse>
				<verse number="17">Banniraaɓe, on fu, yemminee am, daaree wa'uɓe hande no ji'uɗon emen laatii.</verse>
				<verse number="18">Gam ɗuuɓɓe e yaha hande wayɓe leggal *Almasiihu *palaaŋal, mi batiino on ka de ɗuuɗɗum, jooni bo, mii batitoo on ka e bojji,</verse>
				<verse number="19">heennyitirde maɓɓe laatoto halkere, deeɗi maɓɓe laatii tooruuje maɓɓe, ɓee juroro ko waddanta ɓe senteene, huune duuniyaaru tan ɓe miijanto.</verse>
				<verse number="20">Amma enen, dow kammu jeyaɗen, diga ton keɗiɗen Kisinoowo men, Joomiraawo Yeesu Almasiihu wara.</verse>
				<verse number="21">Kanko o waylitan ɓalli meeɗen centiniiɗi, o nandina ɗi e ɓannu makko tedduŋol, o waɗan ɗum diga e baawɗe kokkuɗe mo laamanaago huune fu.</verse>
			</chapter>
			<chapter number="4">
				<verse number="1">Gam majjum, banniraaɓe am yiɗaaɓe, mii woodi kumpa yi'ugo on sanne, onon laatii seyo am, e tuutawal am, tabitee hande nun der kawtal mon e Joomiraawo, onon yiɗaaɓe am.</verse>
				<verse number="2">Mii wi'a Ewodi e Sintis ɓe gonda der hakkillo wooto gam Joomiraawo.</verse>
				<verse number="3">An gollidoowo e am koolaaɗo, mii eelee ballaa rewɓe ɓen, ɓe gollidii e am gam waaju *linjiila, kamɓe e Kelema e gollodiiɓe e am woɓɓe, inɗe maɓɓe winnaama der dewtere yonki.</verse>
				<verse number="4">Wakkati fu, ceyee der kawtal mooɗon e Joomiraawo, mii batitoo ka kade, ceyee!</verse>
				<verse number="5">Accee himɓe fu annita neɗɗaaku mooɗon. Joomiraawo ɓadake warugo.</verse>
				<verse number="6">To on accee ɓerɗe mooɗon biisoo gam goɗɗum, amma huune fu kollee ɗum Alla. Du'ee, eelee, eelitee, jettee Alla.</verse>
				<verse number="7">Jam Alla ɓuruɗum faamu fu, reena ɓerɗe mooɗon e miilooji mooɗon der kawtal mon e Yeesu *Almasiihu.</verse>
				<verse number="8">Banniraaɓe am, ko horii wi'ugo on woni, miilanee ko laatii gooŋa, ko foti teddineego, e poonnitiiɗum, e laaɓuɗum, e kaanuɗum yiɗeego, e ko manetee, e kaanuɗum yetteego, e ko haani maanteego.</verse>
				<verse number="9">Ko janŋinmi on jaɓuɗon, nanuɗon, ji'uɗon e am, golloree ɗum, Alla mo jam wonda e mooɗon.</verse>
				<verse number="10">Mii seyorii Joomiraawo sanne, gam on puɗɗitake miilango am. E gooŋa oon goodunoo miilooji ɗii dow am, amma on keɓayno laawol hollitingo ɗum.</verse>
				<verse number="11">Hinaa gam dullere acci ko mii bata ka, gam mi ekkitake seyoraago no gonirmi fu.</verse>
				<verse number="12">Mii waawi wonaago der dullere, mi waawan bo ko woni der keɓal. Der wakkatiiji fu e no ɗum laatii fu, mi ekkitake wonaago der haarande e rafo, der goonnan e dullere.</verse>
				<verse number="13">Mi waawan ko waɗi huune fu, gam sabbu cemmiɗinoowo am.</verse>
				<verse number="14">Amma e nun, on gaɗii ko wooɗi, no balluɗon am der toora am.</verse>
				<verse number="15">Onon ɓe Filippi, oon anni no ƴiwumi Maseduwaan, der wakkati puɗɗumi waajaago *linjiila, eklesiya gom hawtay e am dow hokkugo e jaɓugo, to hinaa onon,</verse>
				<verse number="16">onon tan wallimmi, gam no jahumi Tesalonika, on lildii am ballal de ɗiɗi mi huntira haaje am.</verse>
				<verse number="17">Ɗum wi'ay no ballal nun daartanmi, ko daartanmi woni, ɓikkon goonɗinki mooɗon ɓeydoo faa ɗuuɗa.</verse>
				<verse number="18">Mi heɓi ballal mooɗon ŋal lilduɗon am fu e junŋo Epaforoditus, ŋal heƴii am faa ɓuri haaje am. Ŋal laatake hande wardi belɗo, hande sadaka, ɗum Alla jaɓi.</verse>
				<verse number="19">Alla am huunta haajeeji mooɗon fu, jaka goonnan mum tedduŋal, ɗum waɗoo der kawtal mooɗon e Yeesu *Almasiihu.</verse>
				<verse number="20">Tedduŋal wonanoo Alla *Baaba meeɗen faa abada, Aami!</verse>
				<verse number="21">Cannee seniiɓe hawtuɓe e Yeesu *Almasiihu. Banniraaɓe wonduɓe e am sannii on.</verse>
				<verse number="22">Goonɗinɓe wonɓe ɗo fu sannii on, wonɓe der wuro Kaysara bo sannii on puy.</verse>
				<verse number="23">Moƴƴere Joomiraawo men Yeesu *Almasiihu wonda e mooɗon!</verse>
			</chapter>
		</book>
		<book number="51">
			<chapter number="1">
				<verse number="1">Min Pol, mii laatii lilaaɗo Yeesu *Almasiihu e sago Alla. Min e banniraawo meeɗen Timote,</verse>
				<verse number="2">men cannii on onon himɓe Alla wonuɓe Koloosi, banniraaɓe men hoolaaɓe der kawtal mum e Almasiihu. Alla *Baaba meeɗen waɗana on moƴƴere, hokka on jam!</verse>
				<verse number="3">Wakkati fu, emen du'anoo on, emen jetta Alla, *Baaba Joomiraawo meeɗen Yeesu *Almasiihu.</verse>
				<verse number="4">Men nanii habaru goonɗinki mooɗon dow Yeesu Almasiihu e batane, e yidde ne gooduɗon dow himɓe Alla fu.</verse>
				<verse number="5">Oon goodi ɗum gam oon keɗii ko Alla resani on dow kammu. Oon keɗii ko Alla resani on gam on nanii haala gooŋakuwa, ƴiwuka e *linjiila.</verse>
				<verse number="6">Linjiila kan yottake on, e rima ɓikkon, e sankitoo, e laya der duuniyaaru fu. Hande non ɗum laatii to mooɗon onon bo, diga nyaanne nanuɗon, ko paamuɗon moƴƴere Alla e gooŋa.</verse>
				<verse number="7">Epafaras banniraawo amen jiɗaaɗo, gollodintooɗo e amen, waajike on haala moƴƴere nen. Oo laatii koolaaɗo, gollantooɗo Almasiihu caka mooɗon.</verse>
				<verse number="8">O batii men bo yidde ne *Ruuhu Ceniiɗo watti der ɓerɗe mooɗon.</verse>
				<verse number="9">Gam majjum, menen bo, diga men nani ka, men accay du'anaago on. Emen eela Alla hokka on hakkillo fu e faamu ƴiwuŋu diga e *Ruuhu mum. Den on kebban annal sago makko faa wooɗa.</verse>
				<verse number="10">Hande non, on buuran der goonki pottananki Joomiraawo der huune fu. On tabitinto waɗugo ko wooɗi feere feere, on ɓeydoto annugo Alla.</verse>
				<verse number="11">Emen eela Alla hokka on semme, e baawɗe mum tedduɗe, gam baawon tinnaago, e munyango huune fu.</verse>
				<verse number="12">Jettee Alla *Baaba e seyo, gam o waɗii on fotuɓe heɓugo geɗu der moƴƴereeji ɗi o resani himɓe makko, gonuɗi der jayŋol.</verse>
				<verse number="13">Kanko teeti en e baawɗe niwre, naanni en der *Laamaare Ɓiyiiko jiɗaaɗo.</verse>
				<verse number="14">O sooditake en, o yaafii hakkeeji meeɗen.</verse>
				<verse number="15">*Ɓiɗɗo on nun laatii nandi Alla mo yi'ataake. Kanko woni afo, ɓuruɗo huune ko tagaa fu.</verse>
				<verse number="16">E makko Alla tagiri huune fu, ko woni dow kammu, e ko woni e leydi, ko yi'etee, e ko yi'ataake fu, laamuuji, e baawɗeeji, e semmeeji, e hoorejum fu, diga e makko ɗum fu ɗum tagaa, e gam makko bo.</verse>
				<verse number="17">*Almasiihu na'on diga huune fu tagaaka, huune ko woni fu, diga e makko ɗum woni.</verse>
				<verse number="18">Kanko woni hooreejo Eklesiya laatiika ɓannu makko. Kanko woni fuɗɗoode, oo laatii arano dow fintooɓe diga maayde, gam o laatoo arano dow huune fu.</verse>
				<verse number="19">Gam ɗum fottanii Alla ko woni der mum fu wonoo der Almasiihu.</verse>
				<verse number="20">E *Almasiihu nun o weldiniri huune fu e makko, ko woni dow kammu, e ko woni der leydi fu. O waddii jam, sabbu ƴiiƴam Almasiihu deƴƴitiiɗam dow *leggal palaaŋal.</verse>
				<verse number="21">Naane, oon boɗɗodinoo e Alla, oon laatinoo wayɓe makko, gam miilooji mooɗon kalluɗi, e golle mooɗon bonɗe.</verse>
				<verse number="22">Amma jooni, Alla weldinii on e muuɗum diga e maayde Ɓiyiiko laatiiɗo neɗɗo, gam daroɗon yeeso makko oon laatii seniiɓe, laaɓuɓe, ɓe walaa gacce.</verse>
				<verse number="23">Amma, sey tiiɗon, daroɗon e semme der goonɗinki, laatoɗon ɓe dimmataako. To on boɗɗodee e *linjiila, laatiika tammuwe meeɗen. *Linjiila ka nanuɗon, waajaama der duuniyaaru ɗo. Min Pol, kanka nun laatiimi gollotooɗo mum.</verse>
				<verse number="24">Jooni, ɓerne am e weli gam tooraaji ɗi keɓammi gam mooɗon. Hande non, kebbiniranmi ko horii der tooraaji *Almasiihu gam ɓannu mum, laatiiŋol eklesiya makko.</verse>
				<verse number="25">Eklesiya kan nun laatiimi gollotooɗo mum. Alla yowanii am golle waajaago on haala mum deydey no ka wa'i.</verse>
				<verse number="26">Kanjum woni asiiri cuuɗaninooɗo himɓe diga den, der jaamanuuji ɗuuɗɗi, amma jooni, Alla hollitii ɗum himɓe mum.</verse>
				<verse number="27">Gam Alla e yiɗi anningo himɓe ɓe lenyi janani manŋu asiiri mum tedduɗo. Asiiri on woni, Almasiihu na'on der mooɗon. Kanko hokki on tammuwe heɓugo geɗu der tedduŋal Alla.</verse>
				<verse number="28">Almasiihu on nun men piinata haala mum. Emen baajoo himɓe fu, emen janŋina ɓe e hakkillo fu, gam men jottina moy fu yeeso Alla e hebbi der kawtal mum e Almasiihu.</verse>
				<verse number="29">Kanjum acci mii golloo, mii haɓa diga e baawɗe Almasiihu gollotooɗe e semme der am.</verse>
			</chapter>
			<chapter number="2">
				<verse number="1">Mii yiɗi anningo on hawre mawne ne kaɓammi gam mooɗon, e gam banniraaɓe meeɗen wonuɓe Lawdikiya, e woɓɓe ɓe meeɗay yi'ugo am e gite muuɗum fu.</verse>
				<verse number="2">Mii waɗa ɗum, gam ɓe keɓa cuusal, ɓe kawta der yidde, ɓe keewa hakkillo hebbuŋo, ɓe paama asiiri Alla cuuɗiiɗo, kan woni *Almasiihu.</verse>
				<verse number="3">Der makko nun jawdi ni faamu e annal fu suuɗii.</verse>
				<verse number="4">Mi batii ka, gam to goɗɗo majjin on e haalaaji belɗi.</verse>
				<verse number="5">Ɓannu am e woɗɗodii on, amma hakkillo am e wondi e mooɗon. Ɓerne am e weli gam foonnitaare tawaane caka mooɗon, kade bo oon darii dow goonɗingo *Almasiihu e semme.</verse>
				<verse number="6">Jooni, no on jaɓii Yeesu *Almasiihu laatoo Joomiraawo mooɗon, tokkee mo.</verse>
				<verse number="7">Gaɗee ɗaɗi der makko, mahee goonki mon bo dow makko. Cemmiɗee der goonɗinki hande no janŋiniraɗon, jettee Alla puy.</verse>
				<verse number="8">Kakkilee gam to goɗɗo ƴoyra on e annal lugguŋal. Kakkilanee bo haalaaji majjinooji, ƴiwuɗi e tawaaŋal himɓe, naa bo e semmeeji duuniyaaru. E *Almasiihu bane ɗum ƴiwi.</verse>
				<verse number="9">Gam ko woni der Alla fu e yi'oo der ɓannu Almasiihu.</verse>
				<verse number="10">Onon bo, on keɓii huune fu der kawtal mooɗon e makko, kanko laatii hooreejo laamuuji, e baawɗeeji fu.</verse>
				<verse number="11">Der kawtal mooɗon e *Almasiihu, on keɓii juulneego. Amma juulnol ŋol himɓe waɗata bane. Juulnol ƴiwuŋol e Almasiihu nun. Ŋol laati nun hande moytugo baawɗe hakke jaaliiɗe ɓalli mooɗon.</verse>
				<verse number="12">Diga e *batisi, on uwidaama e Almasiihu, on pintidinaama bo e makko, gam on goonɗinii baawɗe Alla pintinɗe mo e maayde.</verse>
				<verse number="13">Onon, on maayiino gam boofi mooɗon, e gam on juulnaaki. Amma Alla wuuridinii on e Almasiihu, yaafi boofi meeɗen fu.</verse>
				<verse number="14">O moytii ɗerewol nyamaane men, gaccotonoo ŋol en. O ikkinii ŋol, o tiggi dow *leggal palaaŋal.</verse>
				<verse number="15">O ɓortii laamuuji, e baawɗeeji fu, o sentinii ɗi yeeso himɓe fu. Non Alla jaalorii ɗi e maayde Almasiihu.</verse>
				<verse number="16">Gam majjum, to on nootee goɗɗo gaccoo on dow ko nyaamoton e ko jaroton, ɗum bo dow hakkilango nyalaaɗe juulɗe, e lebbi, maa bo dow nyalaaɗe ciwteteeɗe.</verse>
				<verse number="17">Ɗum fu, kollitoojum ko waroyta nun, gooŋa majjum fu der *Almasiihu nun woni.</verse>
				<verse number="18">To on accee waɗooɓe hande e ɓuyti ko'e mum, ko ɓee caafa malaykaaɓe majjina on. Koyɗaali maɓɓe ɓe tokkii, ɓee mawnito dow baanji, gam miilooji maɓɓe ɓe tokkii.</verse>
				<verse number="19">Ɓe kawtay e Almasiihu laatiiɗo hoore. Kanko nun hokkata ɓannu fu ko haajaa, kanko acci jokkule e ɗaɗi fu e hawti. Kanko bo acci ɓannu e mawna no Alla yiɗiri.</verse>
				<verse number="20">On maayidii e *Almasiihu, burtiɗon e baawɗeeji duuniyaaru. Den, ume waɗi ko oon nyaama goonki mon hande woniiɓe der baawɗeeji duuniyaaru? Ume waɗi ko oon nooto ɗowtanaago boɗaaji himɓe resanta on:</verse>
				<verse number="21">«Taa ettu ɗum ɗo, taa mettu ɗum to, taa meemu ɗum ɗo?»</verse>
				<verse number="22">Boɗaaji ɗii fu laati nun nyolooji, janŋinol himɓe tan nun. Alla tagii kujje fu gam nafitoroɗen ɗe.</verse>
				<verse number="23">Gooŋa nun, sujidango baawɗeeji, e ɓuytugo hoore mum, e toorugo ɓannu mum puy, e nandi ko wooɗi. Amma, ɗum ɗon fu nafataa goɗɗum, suuno ɓannu tan ɗum deƴƴitinta.</verse>
			</chapter>
			<chapter number="3">
				<verse number="1">Onon, on pintidinaama e *Almasiihu. Gam majjum, daartee kujje gonuɗe dow kammu to Almasiihu jooɗii nyaamo Alla.</verse>
				<verse number="2">Miilanee kujje gonuɗe dow kammu, to on kakkilanee kujje ɗe leydi.</verse>
				<verse number="3">Gam on maayi, yonki mooɗon na'on suuɗi e Almasiihu to Alla.</verse>
				<verse number="4">To Almasiihu laatiiɗo yonki mooɗon suppitoyke, on cuppitinto e makko onon bo e tedduŋal.</verse>
				<verse number="5">Gam majjum, baree suunooji duuniyaaru gonuɗi der mooɗon, hande jon, baadi jayni, e coɓuɗum, e yidde baanjaare, e suunooji kalluɗi, e suuno woodugo huune fu. Ɗum ɗon fu, laati nun caafol tooruuje.</verse>
				<verse number="6">Kanjum waddata mone Alla dow saliiɓe ko ɗowtanii mo.</verse>
				<verse number="7">Onon bo, hande non nyaamirnoɗon goonki mon naane, de gonunoɗon der hakkeeji mon.</verse>
				<verse number="8">Amma jooni, boppee kujje ɗee ɗo: mone, e ɓernugo, e haaɗugo reedu, e jennooje, e batugo kalluka.</verse>
				<verse number="9">To on pewontiree hakkune mooɗon, gam on boppii jikku mon kiinŋu, e golle mum fu.</verse>
				<verse number="10">On laatike himɓe heyɓe. Alla taguɗo huune kesum der mooɗon, accataa waylitingo ɗum, faa ɗum nanda e makko, gam keɓon annal kebbuŋal.</verse>
				<verse number="11">To non, walaa ko suttontiri *Yahuduujo e mo laataaki Yahuduujo, juulniiɗo e mo juulnaaki, janŋuɗo e mo janŋay, maccuɗo e dimo, gam *Almasiihu nun laatii huune fu, e der moy fu.</verse>
				<verse number="12">Alla suɓii on laatini on himɓe mum yiɗaaɓe. Gam majjum, goodee yurmeene mawne, e neɗɗaaku, e ɓuytugo hoore, e ɗiggere, e munyal.</verse>
				<verse number="13">Munyontiree hakkune mon. To goɗɗo woofanii bannun, jaafontiree hande no Joomiraawo yaaforanii on.</verse>
				<verse number="14">Ko ɓuri ɗum fu, accee ɓerɗe mooɗon hebba yidde, gam yidde e hawta himɓe no wooɗi.</verse>
				<verse number="15">Accee jam *Almasiihu laamanoo miilooji mooɗon, kanjum Alla noddani on, gam laatoɗon ɓannu gootol. To non, jettee mo.</verse>
				<verse number="16">Accee haala Almasiihu hebba e mooɗon faa wooɗa. Janŋinontiree, tiiɗinontiron e hakkillo. Jimanee Alla e ɓerɗe mooɗon fu, jettee mo e jimi jabuuraaji, e maantooje, e jimi ɗi *Ruuhu Ceniiɗo hokkata on.</verse>
				<verse number="17">Ko batoton e ko gaɗoton fu, gaɗee ɗum e inne Yeesu Joomiraawo. Jettee Alla *Baaba meeɗen diga e makko.</verse>
				<verse number="18">Onon rewɓe, ɗowtanee worɓe mooɗon, hande no haani rewɓe tokkuɓe Joomiraawo wonira.</verse>
				<verse number="19">Onon worɓe, jiɗee rewɓe mooɗon, to on monnanee ɓe.</verse>
				<verse number="20">Onon sukaaɓe, ɗowtanee saareeji mooɗon dow huune fu, gam kanjum fottanta Joomiraawo.</verse>
				<verse number="21">Onon saareeji bo, to on monninee sukaaɓe mooɗon, gam to ɓerɗe maɓɓe biisoo.</verse>
				<verse number="22">Onon maccuɓe, ɗowtanee joomiraaɓe mooɗon ɓe duuniyaaru ɗo, dow huune fu, hinaa yeeso maɓɓe tan, gam himɓe yetta on. Ko haani nun, jagganoɗon ɓe e ɓerɗe laaɓuɗe, der kulol Joomiraawo.</verse>
				<verse number="23">Ko gaɗoton fu, gaɗee ɗum e ɓerɗe goote, gam Joomiraawo nun jaggantoɗon, himɓe bane.</verse>
				<verse number="24">Annitee Joomiraawo hokkan on riiba ka o resani himɓe makko. Gam Joomiraawo mo jaggantoɗon woni *Almasiihu.</verse>
				<verse number="25">Gaɗoowo ko halli fu, heɓan riiba golle mum kalluɗe, gam Alla ɓurontirtaa himɓe.</verse>
			</chapter>
			<chapter number="4">
				<verse number="1">Onon joomiraaɓe, gaɗanee maccuɓe mooɗon ko wooɗi, ko foonnitii. Annee onon bo oon goodii joomiraawo dow kammu.</verse>
				<verse number="2">Tinnee der du'aare, deenee, oon jetta Alla.</verse>
				<verse number="3">Du'anee men menen bo, gam Alla maɓɓitana men laawol fiinugo haala mum, gam mi waawa ko waajii asiiri *Almasiihu. Sabbu majjum nun acci jooni, mii maɓɓaa der kasu.</verse>
				<verse number="4">Eelee Alla gam mi waajoo asiiri on hande no haaniri.</verse>
				<verse number="5">Kakkilanee gondal mon e himɓe ɓe goonɗinay. De keɓuɗon wakkati fu, nafitoree ki.</verse>
				<verse number="6">Sey wakkati fu haala mooɗon e laatii belka, nafoowa. Annee bo no toontortoɗon moy fu.</verse>
				<verse number="7">Tikikus, banniraawo meeɗen jiɗaaɗo, humpitan on no gonirmi fu. O laati nun koolaaɗo, gollodintooɗo men der golle Joomiraawo.</verse>
				<verse number="8">Mi lilii mo to mon gam majjum, heɓa annon no men goniri, hakkillo mooɗon fukkoo.</verse>
				<verse number="9">Mi lilidii mo e banniraawo meeɗen Onesimu jiɗaaɗo, koolaaɗo, neɗɗo leydi mooɗon. Ɓe batan on ko waɗotoo ɗo fu.</verse>
				<verse number="10">Aristarkus mo maɓɓidaami e sanna on, e Marku denɗiraawo Barnabbas mo bi'umi to warii to mooɗon, jaɓɓoɗon ɗum no wooɗi.</verse>
				<verse number="11">Yeesu noddeteeɗo Yustus bo e sanna on. Kamɓe tan laatii *Yahuduuɓe gollodiiɓe e am der *Laamaare Alla. Ɓe cemmiɗinii am sanne.</verse>
				<verse number="12">Epafaras, neɗɗo leydi mooɗon, gollantooɗo Yeesu *Almasiihu, e sanna on. Wakkati fu, o accay haɓugo gam mooɗon der du'aaje makko. O eela heɓa cemmiɗon der goonɗinki, kebbinon sago Alla.</verse>
				<verse number="13">Mii seedanoo mo ɗum, oo hiinnanii on sanne, onon e ɓe Lawdikiya, e ɓe Hiyerapolis fu.</verse>
				<verse number="14">Luka lokotoroojo men jiɗaaɗo, e Demas sannii on.</verse>
				<verse number="15">Emen canna banniraaɓe meeɗen wonuɓe Lawdikiya. Emen canna bo Nimfa, e goonɗinɓe hawritintooɓe wuro makko fu.</verse>
				<verse number="16">To on janŋii ɗerewol ŋol, gaɗee no gaɗoton fu, faa himɓe eklesiya Lawdikiya bo janŋa ŋol. Onon bo, janŋee ɗerewol ŋol ɓe lildanoyta on diga Lawdikiya.</verse>
				<verse number="17">Batee Arkippus tinnoo waɗa golle ɗe Joomiraawo yowani ɗum no wooɗi.</verse>
				<verse number="18">Min Pol, mi winnanii on sannoore ne e junŋo am. To on jeggitee e callalluuji nun gonumi. Moƴƴere Alla wonoo e mooɗon!</verse>
			</chapter>
		</book>
		<book number="52">
			<chapter number="1">
				<verse number="1">Min Pol, e Silaasi, e Timote, men kawtii men binni ɗerewol ŋol, emen kiinna jama'aare goonɗinɓe Yeesu ɓe Tesalonika, wonɓe der Alla *Baaba e Joomiraawo Yeesu *Almasiihu. Moƴƴere e jam wonda e mooɗon.</verse>
				<verse number="2">Emen jetta Alla wakkati fu gam mooɗon on fu, emen ciwtora on bo dow du'aaje.</verse>
				<verse number="3">Emen ciwtora on yeeso Alla *Baaba meeɗen e golle mooɗon ɗe gaɗuɗon gam goonɗinki mooɗon. Emen ciwtora bo no tinnoriɗon gam yidde, e no munyirɗon der tammuwe mooɗon der Joomiraawo meeɗen Yeesu *Almasiihu.</verse>
				<verse number="4">Banniraaɓe yiɗaaɓe Alla, emen anni Alla suɓi on gam laatanoɗon mo.</verse>
				<verse number="5">Gam *linjiila ka men gaddani on laataaki e haala tan, amma ka wardii e baawɗe, e ballal *Ruuhu Ceniiɗo, e hoolaare mawne. Oon anni no men jahiri, no men gondunoo e mooɗon gam nafuwe mon.</verse>
				<verse number="6">On yemminii men, on yemminii Joomiraawo bo gam no jaɓuɗon haala Yeesu, on tooraama sanne, e nun fu, on jaɓii ka e seyo ŋo *Ruuhu Ceniiɗo hokkata.</verse>
				<verse number="7">Kan waɗi goonɗinɓe fu der leydi Maseduwaan e Akaya yi'i on potii yemmineego,</verse>
				<verse number="8">diga to mooɗon haala Joomiraawo sankitii hinaa der leydi Maseduwaan e Akaya tan. Amma habaru goonɗinki mooɗon dow Alla sankitake toy fu, faa doole bane men batana ki.</verse>
				<verse number="9">E batee toy fu no jaɓɓoriiɗon men e no accirɗon tooruuje, baylitiɗon, tokkuɗon Alla mo yonki, gooŋaajo,</verse>
				<verse number="10">e no kettinoriɗon gartol Ɓiyiiko ƴiwoowo diga kammu. Kanko woni Yeesu mo o fintini e maayde, kanko hisinta en kiita garoowa.</verse>
			</chapter>
			<chapter number="2">
				<verse number="1">Banniraaɓe, onon e ko'e mon oon anni garki amen to mooɗon laataaki baanji.</verse>
				<verse number="2">Oon anni ko men gara to mooɗon, men tooraama, men jennaa der Filippi. Amma baa e tooraaji ɗin, Alla hokkii men cuusal waajaago on *linjiila mum.</verse>
				<verse number="3">Waaji amen tiggaaki dow boofi, to ɗum bo dow miilooji kalluɗi, men dartataa bo ƴoyrugo himɓe.</verse>
				<verse number="4">Amma no Alla yerdike men, o yowanii am linjiila, nun nun men baajortoo ka. Men baajataako gam fottango himɓe, amma gam fottango Alla daaroowo ɓerɗe amen.</verse>
				<verse number="5">Hande no annuɗon men meeɗay baddugo on e belal ɗenŋal. Daɗey waaju amen suuɗay suuno der ɓerɗe amen. Alla woni seedeejo amen.</verse>
				<verse number="6">Men dartay teddineego to himɓe naa bo to mooɗon naa to woɓɓe bo.</verse>
				<verse number="7">Men baawanno ko holli on manŋu amen gam men lilaaɓe *Almasiihu. Amma men gardii e ɗiggere. No men gondunoo e mooɗon, men kiinnake on hande no inna hiinnortoo ɓiɓɓe muuɗum.</verse>
				<verse number="8">Men jiɗii on sanne faa men gaddani on linjiila Alla. Hinaa habaru on tan, amma men jiɗiino hokkugo on yonkiiji amen bo, gam oon ɓurani men huune fu.</verse>
				<verse number="9">Banniraaɓe, on jeggitay no men baajotonoo on linjiila Alla, men gollikeno sanne faa men comi. Men gollike jemma e nyalooma men nyaanniri ko'e amen, gam to men teddana goɗɗo mooɗon.</verse>
				<verse number="10">Onon woni seedeeɓe amen, Alla bo e seedanoo men. Onon goonɗinɓe, men jooɗike caka mooɗon e laaɓal, men gaɗii ko fotti, men galaa gacce dow mooɗon.</verse>
				<verse number="11">Oon anni men kiinnake baamoy mon fu hande no baaba hiinnortoo ɓiɓɓe mum.</verse>
				<verse number="12">Men baajike on, men cemmiɗinii on, men eeli on jahiron hande no fottanta Alla nodduɗo on naaton laamaare mum, ji'on tedduŋal mum.</verse>
				<verse number="13">E woodi ko waɗi emen jetta Alla kade wakkati fu. No nanuɗon haala ka men baajii on, on jaɓay ka hande haala neɗɗo, amma hande haala Alla. Nunnun ka laatii e gooŋa ko e ka golla der mooɗon, onon goonɗinɓe.</verse>
				<verse number="14">Banniraaɓe, on munyanii tooraaji hande ɗi jama'aare Alla heɓi *Yahuudiya e juuɗe Yahuduuɓe. Ko laatanii goonɗinɓe Yeesu *Almasiihu der Yahudiya fu, ɗum laatanike on bo diga e himɓe lenyol mooɗon.</verse>
				<verse number="15">Yahuduuɓe ɓen wari Yeesu Joomiraawo e annabiiɓe. Kamɓe nun toori men bo. Eɓe gaɗa ko welataa Alla, go ɓee banyi himɓe fu.</verse>
				<verse number="16">Eɓe darta haɗugo men waajaago jananɓe gam to ɓe kisu. Nunnun ɓe kebbiniri hakkeeji ɗi ɓe gaɗata. Amma mone Alla non hippake dow ko'e maɓɓe.</verse>
				<verse number="17">Banniraaɓe, men ceennirii e mooɗon wakkati seɗɗa, amma ceennol e ɓerɗe bane, ŋol ɓannu nun. Emen goodunoo kumpa mon, emen kaaɓi yi'ugo on gooŋa e gooŋa.</verse>
				<verse number="18">Men gaɗiino anniya wittoygo to mooɗon. Min, Pol, mi dartii faa de ɗiɗi yahugo to mooɗon, amma *Seyɗan haɗii men.</verse>
				<verse number="19">Ume woni tammuwe amen, e seyo amen, e meetalol ŋol men jurorto? Onon bane laatii ɗum yeeso Joomiraawo meeɗen Yeesu to mo wittoy na?</verse>
				<verse number="20">E gooŋa onon woni tedduŋal amen e seyo amen.</verse>
			</chapter>
			<chapter number="3">
				<verse number="1">Ɗum ɗon fu acci no men baaway ko munyi, men kocci niiya jooɗaago Ateena menen tan,</verse>
				<verse number="2">ko men lili Timote banniraawo amen, gollantooɗo Alla e amen, baajotooɗo *linjiila *Almasiihu. Men lilii mo o semmiɗina on, o tiiɗina on der goonɗinki mooɗon.</verse>
				<verse number="3">Gam to goɗɗo mooɗon dimmo sabbu tooraaji keɓoton. Gam oon anni kanjum desanaɗen.</verse>
				<verse number="4">No men gondunoo e mon, men ceedinii on men bi'i en keɓan tooraaji. Kanjum bo yottii, oon anni ka no wooɗi.</verse>
				<verse number="5">Gam majjum no mi waaway ko munyi, kan acci lilumi Timote to mon o daara no goonɗinki mon woniri. Mi hulii to jarbotooɗo jarboo on, golle amen fu laatoo baanji.</verse>
				<verse number="6">Amma jooni, Timote wartii diga to mon. O wartiranii men habaru belɗo dow goonɗinki mooɗon e dow yidde mooɗon. O batii men bo no faa hanne oon ciwtori men no wooɗi, oon jiɗi yi'ugo men hande no menen bo men jiɗiri yi'ugo on.</verse>
				<verse number="7">Banniraaɓe, baa to men keɓii ɓillaaje e tooraaji, ɓerɗe amen e weli dow mooɗon gam goonɗinki mooɗon.</verse>
				<verse number="8">Jon kan yonkiiji amen wittoy gam oon darii no wooɗi der Joomiraawo.</verse>
				<verse number="9">Jaka noy men jettirta Alla gam mooɗon e seyo ŋo ceynuɗon ɓerɗe amen yeeso makko?</verse>
				<verse number="10">Jemma e nyalooma fu, emen eela mo sanne o hokka men laawol yi'ugo on kade, gam men ɓeydana on ko jacci der goonɗinki mooɗon.</verse>
				<verse number="11">Alla *Baaba men e hoore mum, e Joomiraawo meeɗen Yeesu, maɓɓitana men laawol yi'ugo on.</verse>
				<verse number="12">Joomiraawo mawnina yidde mon, ɗuuɗina ne hakkune mon yaago e himɓe, ne laatoo hande no yidde amen laatorii dow mooɗon!</verse>
				<verse number="13">O hokka ɓerɗe mooɗon semme, o sena ɗe faa ɗe galaa gacce yeeso Alla Baaba men faa nyalaane Joomiraawo men Yeesu jippoytoo e malaykaaɓe mum.</verse>
			</chapter>
			<chapter number="4">
				<verse number="1">Ko horii wi'ugo on banniraaɓe, on ekkitake diga e amen no jahirton ko pottanon Alla. Nunnun jahirton bo. Amma jooni, emen eela on emen eelitoo gam sabbu kawtal mon e Joomiraawo Yeesu, ɓeydee yahugo yeeso yeeso.</verse>
				<verse number="2">Oon anni ekkitinooje ɗe Joomiraawo Yeesu holli men men ekkitina on.</verse>
				<verse number="3">Ko Alla yiɗi nun laaɓal mooɗon, accon waɗugo jeenu.</verse>
				<verse number="4">Haani baamoy mon fu ekkitoo jogaago ɓannu mum e laaɓal e neɗɗaaku.</verse>
				<verse number="5">To on ɗowtanee ko welata ɓalli mooɗon hande no heeferɓe ɓe annaa Alla waɗata.</verse>
				<verse number="6">To goɗɗo mooɗon woofan bannun der haala kan, gam Joomiraawo yoɓan gaɗoowo boofi bonɗi iri ɗii ɗon. Men batii on ka diga ko ɓooyi, men tabbitini.</verse>
				<verse number="7">Gam Alla nodday en laatoɗen soɓuɓe, amma laatoɗen seniiɓe.</verse>
				<verse number="8">Gam majjum mo jaɓay ekkitinooje ɗe men ekkitini on, neɗɗo bane o salii, Alla kokkuɗo on *Ruuhu muuɗum Ceniiɗo woni o jaɓay.</verse>
				<verse number="9">Dow haala yidde banniraaɓe, doole bane men binnana on ɗum, gam Alla e hoore mum ekkitinii on jiɗontiron.</verse>
				<verse number="10">Nunnun gaɗoton bo e banniraaɓe mooɗon fu der leydi Maseduwaan, amma emen eela on, banniraaɓe, ɓeydee yahugo yeeso yeeso.</verse>
				<verse number="11">Tinnee gondon e jam, moy fu e mooɗon hiinnoo ko hiinnii ɗum, golla e juuɗe mum hande no men batunoo on.</verse>
				<verse number="12">Den kan, himɓe ɓe jaɓay Alla teddinan on, on laatantaako bo goɗɗo doongal.</verse>
				<verse number="13">Banniraaɓe, emen jiɗi paamon haala maayɓe gam to ɓerɗe mooɗon biisoo hande himɓe ɓe walaa tammuwe.</verse>
				<verse number="14">Enen kan, een koolii bo to Yeesu e wittaa, goonɗinɓe Alla go maayi, ɓe bittidaan e makko.</verse>
				<verse number="15">Nani ka men batata on hande no Joomiraawo wi'i: Enen wuuruɓe, horiiɓe e yonki faa nyaanne Joomiraawo wittoyta, en ardataako maayunooɓe sam.</verse>
				<verse number="16">Gam to Joomiraawo umurii e semme, to daane mawɗo malaykaaɓe nanaama, walaldu Alla bo fuuraama, den Joomiraawo e hoore mum jippoyto diga kammu. Maayɓe goonɗinnooɓe *Almasiihu artan fintugo.</verse>
				<verse number="17">Ɓaawo majjum, enen wuuruɓe horiiɓe e yonki, en ettidinte jaarideɗen e maɓɓe der duule, potten e Joomiraawo dow kammu, gonden e makko faa abada.</verse>
				<verse number="18">Gam mum haani baamoy mon fu deƴƴitina bannun e haala ka.</verse>
			</chapter>
			<chapter number="5">
				<verse number="1">Banniraaɓe, doole bane men binnana on wakkatiiji e nyalaane de huune ɗum laatoto.</verse>
				<verse number="2">Onon e ko'e mon oon anni e laaɓal, nyalaane Joomiraawo waran hande no gujjo warirta jemma.</verse>
				<verse number="3">Wakkati himɓe wi'ata: «Too, jam e deƴƴere waɗii.» E wakkati mum halkere juhata ɓe, hande no ŋatawre juhirta gaanɗo. Ɓe baawataa ko ruttii ne.</verse>
				<verse number="4">Amma onon banniraaɓe, on galaa der niwre hakko nyalaane nen juha on, hande no gujjo juhirta.</verse>
				<verse number="5">On fu on himɓe jayŋol, on himɓe nyalooma. En laataaki himɓe niwre, yahooɓe jemma.</verse>
				<verse number="6">Gam majjum to en ɗaane hande no woɓɓe ɗaanorii, amma en pinee, jogoɗen ko'e meeɗen.</verse>
				<verse number="7">Ɗaanotooɓe, jemma nun ɗaanotoo. Yarooɓe bo, jemma ɓe jarata.</verse>
				<verse number="8">Amma enen laataniiɓe nyalooma, en jogee ko'e meeɗen. En ɓornee goonɗinki e yidde hande sulke. Kuunoɗen tammuwe kisidam hande huuneere janni.</verse>
				<verse number="9">Alla nodday en gam o hiitoo en, amma o noddii en gam keɓen faabuwe diga e Joomiraawo meeɗen Yeesu *Almasiihu,</verse>
				<verse number="10">maayuɗo gam buurden e makko to o wittoy o tawi en e yonki, naa bo een maayɓe.</verse>
				<verse number="11">Gam majjum, kokkontiree semme, ballontiree hakkune mooɗon der goonɗinki, hande no gaɗirton ko.</verse>
				<verse number="12">Banniraaɓe, emen eela on teddinon gollooɓe e anniya hakkune mon, ardaniiɓe on der laawol Joomiraawo e waggina on.</verse>
				<verse number="13">Teddinon ɓe, jiɗon ɓe, gam golle maɓɓe. Gondee e jam hakkune mooɗon.</verse>
				<verse number="14">Emen eela on banniraaɓe, bagginon ciiwankeeɓe, cuusinon hulooɓe, balliton ɓe galaa semme, munyanon himɓe fu.</verse>
				<verse number="15">Tinnee, gaɗaaɗo ko halli fu, to wattoo, amma wakkati fu dartee waɗugo ko wooɗi hakkune mooɗon e himɓe fu.</verse>
				<verse number="16">Ceyee wakkati fu,</verse>
				<verse number="17">to on accee waɗugo du'aare.</verse>
				<verse number="18">Jettee Alla der huune fu. Kanjum laatii ko Alla yiɗi gaɗon, onon hawtuɓe e Yeesu *Almasiihu.</verse>
				<verse number="19">To on kaɗee *Ruuhu Ceniiɗo golla e mooɗon.</verse>
				<verse number="20">To on jawee annabaaku,</verse>
				<verse number="21">amma liinyee huune fu, jogoɗon ko wooɗi.</verse>
				<verse number="22">Boɗɗodee iri kalluɗum fu.</verse>
				<verse number="23">Alla e hoore mum, kokkoowo en jam, laaɓina on mammam, reena laaɓal yonki e beelu e ɓannu mon fu, ɗum walaa gacce faa nyalaane garki Joomiraawo meeɗen Yeesu *Almasiihu.</verse>
				<verse number="24">Alla nodduɗo on e laatii koolaaɗo, o waɗanan on ɗum.</verse>
				<verse number="25">Onon banniraaɓe, du'anee men.</verse>
				<verse number="26">Kiinnanon men banniraaɓe fu e yidde mawne.</verse>
				<verse number="27">Emen eela on sanne e inne Joomiraawo, janŋanon banniraaɓe fu ɗerewol ŋol.</verse>
				<verse number="28">Moƴƴere Joomiraawo meeɗen Yeesu *Almasiihu wonda e mooɗon.</verse>
			</chapter>
		</book>
		<book number="53">
			<chapter number="1">
				<verse number="1">Ɗerewol ŋol ƴiwii diga e Pol, e Silaasi, e Timote. Emen canna eklesiya Tesalonika, kawtuka e Alla *Baaba meeɗen, e Joomiraawo meeɗen Yeesu *Almasiihu.</verse>
				<verse number="2">Alla Baaba, e Yeesu Almasiihu Joomiraawo, hokka on moƴƴere e jam!</verse>
				<verse number="3">Banniraaɓe, e haani men jetta Alla wakkati fu gam mooɗon. Eɗum fotti, gam goonɗinki mooɗon e ɓeydoo yeeso yeeso, kade bo yidde ne goodontirɗon hakkune mooɗon e ɓeydoo der moy mooɗon.</verse>
				<verse number="4">Kanjum acci emen juroro on der eklesiyaaji Alla. Emen juroro munyal mooɗon, e goonɗinki mooɗon, der tooraaji ɗi tooreteɗon, e ɓillaaje ɗe munyanton.</verse>
				<verse number="5">Tooraaji ɗin laati nun ko hollitinta kiita Alla poonnitiika, gam laatoɗon fotuɓe naatugo der *Laamaare Alla, ne gam mum tooreteɗon.</verse>
				<verse number="6">Gam eɗum foonnitii yeeso Alla, o yoɓa tooranɓe on, toora.</verse>
				<verse number="7">Onon toorootooɓe, o hokkan on siwtaare e amen. Ɗum laatoto to Joomiraawo meeɗen Yeesu gonuɗo dow kammu suppitoyke e malaykaaɓe mum ɓe baawɗe.</verse>
				<verse number="8">Nyalaane majjum, o suppitinto der ɗenŋal yiite, gam o fooɗa noppi ɓe annaa Alla, e ɓe ɗowtanaaki *linjiila Joomiraawo men Yeesu.</verse>
				<verse number="9">Pooɗol maɓɓe noppi e foonnitii, halkere tabitiine nun, ɓe boɗɗodinto e Joomiraawo e tedduŋal baawɗe mum.</verse>
				<verse number="10">Ɗum laatoto der nyalaane ne o wittoyta. Den himɓe makko teddinan mo, goonɗinɓe mo fu haaynee gam makko. Onon bo, on gonoto caka maɓɓe, gam on goonɗinii waaji men baajii on.</verse>
				<verse number="11">Gam majjum emen du'anoo on wakkati fu. Emen eela Alla meeɗen laatina on fotuɓe noddoore ne o noddi on. Baawɗe makko hokka on semme hebbingo golle booɗuɗe ɗe jiɗuɗon waɗugo fu, gam on goonɗinii mo.</verse>
				<verse number="12">Hande nun inne Joomiraawo meeɗen Yeesu teddinirtee der mooɗon, onon bo, teddineɗon gam makko. Ɗum fu, gam moƴƴere Alla meeɗen, e Yeesu *Almasiihu Joomiraawo.</verse>
			</chapter>
			<chapter number="2">
				<verse number="1">Banniraaɓe, dow garki Joomiraawo meeɗen Yeesu *Almasiihu, e no kawritirteɗen e makko, nani ɗo ko men eelata on:</verse>
				<verse number="2">To on accee hakkillo mooɗon jiɓoo law. To on accee bo goɗɗo huunna on der annabaaku mum, ɗum bo der haala mum, ɗum bo goɗɗo wi'a, men binnii ka der ɗerewol amen no nyalaane Joomiraawo warii ko.</verse>
				<verse number="3">To on accee goɗɗo ƴoyra on baa dow laawol ŋole. Gam nyalaane nen warataa to hinaa himɓe ɗuuɓɓe yeddi Alla, neɗɗo kalluɗo, laatiiɗo ɓii halkere suppitoo.</verse>
				<verse number="4">Ganyo on mawnitinto dow huune fu ko saafetee e noddee Alla, o yahan faa o jooɗoo der suudu Alla, o wi'a hoore makko, kanko woni Alla.</verse>
				<verse number="5">Mi batiino on ka wakkati gonnoomi to mooɗon, on ciwtoray na?</verse>
				<verse number="6">Jooni kan oon anni ko faddii mo warugo. Amma o hollitinto to wakkati makko waɗii.</verse>
				<verse number="7">Gam baawɗe hakke cuuɗiiɗe e golloo ko diga jooni. Amma paddiiɗo ɗe na'on taw. To o yawtii, den</verse>
				<verse number="8">neɗɗo kalluɗo on suppitinto. Amma Yeesu Joomiraawo waran mo e foofaaŋo hunnuko mum, halka mo e jayŋol garki mum.</verse>
				<verse number="9">Neɗɗo kalluɗo on waridan e baawɗe *Seyɗan, o waɗan kaayeefiiji, e maaneeji, e kaayeefiiji fewrekuuji.</verse>
				<verse number="10">O eytan halkooɓe e hakkeeji ɗiye fu. Ɓe majjan, gam ɓe jiɗay gooŋa kaa ɗo hisinta ɓe.</verse>
				<verse number="11">Gam majjum Alla lildanoyta ɓe baawɗe majjinooje, heɓa ɓe goonɗina fewre.</verse>
				<verse number="12">O waɗan ɗum gam o hiitoo ɓe goonɗinay gooŋa, go ɓee ceyoroo ko foonnitaaki.</verse>
				<verse number="13">Banniraaɓe, yiɗaaɓe Joomiraawo, menen, doole men jetta Alla wakkati fu gam mooɗon. Alla suɓii on diga fuɗɗoode, gam kison diga e *Ruuhu Ceniiɗo laaɓinɗo on, gam on goonɗinii gooŋa.</verse>
				<verse number="14">Kanjum Alla noddani on diga e *linjiila ka men baajii on, gam keɓon tedduŋal Joomiraawo meeɗen Yeesu *Almasiihu.</verse>
				<verse number="15">Gam majjum banniraaɓe, tabitee wakkati fu, jogee ko men ekkitini on e haala, ɗum bo e ɗereeji amen.</verse>
				<verse number="16">Joomiraawo meeɗen Yeesu *Almasiihu e hoore mum, e Alla *Baaba meeɗen, jiɗuɗo en, hokkii en moƴƴere mum e jam tabitiiɗo, e tammuwe wooɗune.</verse>
				<verse number="17">Ɓe deƴƴitina ɓerɗe mooɗon, ɓe tiiɗina on waɗugo, e batugo ko wooɗi.</verse>
			</chapter>
			<chapter number="3">
				<verse number="1">Banniraaɓe, ko horii woni, du'anoɗon men gam haala Joomiraawo sankitoo law, ka teddinee bo hande to mooɗon.</verse>
				<verse number="2">Du'ee gam men daɗa himɓe ɓe walaa ko'e, bonɓe. Gam himɓe fu bane goonɗini.</verse>
				<verse number="3">Amma Joomiraawo e laatii koolaaɗo, o semmiɗinan on, o reena on e ganyo.</verse>
				<verse number="4">Gam daliila Joomiraawo, emen koolii on, oon tokki umurooje ɗe men umuri on, on tokkoto ɗe bo yaago.</verse>
				<verse number="5">Joomiraawo acca ɓerɗe mooɗon yiɗa Alla, munyon hande no *Almasiihu munyiri!</verse>
				<verse number="6">Banniraaɓe, emen eela on e inne Joomiraawo meeɗen Yeesu *Almasiihu, boɗɗodee banniraaɓe ɓe walaa gaɗaaŋal, ɓe tokkay ko men ekkitini on.</verse>
				<verse number="7">Onon e ko'e mooɗon, oon anni no haani yemminiron men, gam men gonday e mooɗon der dullere gaɗaaŋal.</verse>
				<verse number="8">Walaa mo men nyaami nafa mum baanji. Jemma e nyalooma fu, men gollike e comuri, gam to men laatano goɗɗo mon doongal.</verse>
				<verse number="9">Men baawanno ko eeli on nyaamdu, amma men gaɗay ɗum. Men gollike e ko'e amen gam men laatanoo on misaalu, gam yemmenen men.</verse>
				<verse number="10">Gam wakkati men gonunoo to mooɗon, men batiino on, men bi'i: «Mo yiɗaa gollaago fu, to nyaamu bo.»</verse>
				<verse number="11">Gam men nani woɓɓe caka mon yiɗaa gaɗaaŋal, sey naatugo haalaaji ɗi yaalay ɗum.</verse>
				<verse number="12">Emen eela iri himɓe ɓen, emen bata ɓe e inne Joomiraawo meeɗen Yeesu *Almasiihu, ɓe golloo e jam, gam ɓe nyaanna ko'e maɓɓe.</verse>
				<verse number="13">Amma onon banniraaɓe, to on comee waɗugo ko wooɗi.</verse>
				<verse number="14">To goɗɗo salike ko ɗowtanii ko men binni der ɗerewol ŋol, maanee joomum, boɗɗoɗon mo, gam o senta.</verse>
				<verse number="15">Amma, to on daaree mo hande ganyo, bagginee mo hande banniraawo.</verse>
				<verse number="16">Joomiraawo mo jam e hoore mum hokka on jam wakkati fu, e der noy fu. Joomiraawo wonda e mooɗon, on fu.</verse>
				<verse number="17">Min Pol winni e junŋo am sannoore ne, hande non boowirmi wattirgo ɗereeji am fu junŋo.</verse>
				<verse number="18">Moƴƴere Joomiraawo meeɗen Yeesu *Almasiihu wonda e mooɗon, on fu!</verse>
			</chapter>
		</book>
		<book number="54">
			<chapter number="1">
				<verse number="1">Ɗerewol ŋol ƴiwii e am min Pol lilaaɗo Yeesu *Almasiihu. Alla Kisinoowo en e Yeesu Almasiihu laatiiɗo tammuwe men, yowanimmi ɗum junŋo.</verse>
				<verse number="2">Emi sannee Timote, ɓiyam gooŋaajo, mo dimumi dow laawol goonɗinki. Alla *Baaba meeɗen, e Joomiraawo meeɗen Yeesu *Almasiihu enɗee, hokkee moƴƴere e jam.</verse>
				<verse number="3">Wakkati jahannoomi Maseduwaan, mi batiino maa jooɗoɗaa Efesu. Himɓe woɓɓe na'on ɗon e janŋina ekkitinol feerewol. Haɗu ɓe ɗum.</verse>
				<verse number="4">Batu ɓe ɓe acca hakkilango taalaaji e inɗe kaakiraaɓe ɗe walaa kaddi. Jeddi tan ɗum waddata, ɗum nafataa laawol ŋol Alla hisinirta himɓe e goonɗinki.</verse>
				<verse number="5">Ka batanmi ɗo laati nun gam mawningo yidde ƴiwune diga ɓerne laaɓune, e miilooji laaɓuɗi, e goonɗinki ki walaa munaafitaare.</verse>
				<verse number="6">Woɓɓe seekake e majjum, ɓe majjii der haalaaji baanji baanji.</verse>
				<verse number="7">Ɓee jiɗi laataago moodiɓɓe tawreeta, amma ɓe paamataa ka ɓe batata, e ka ɓe tabbitinta.</verse>
				<verse number="8">Een anni tawreeta e wooɗi, to kaa golliree hande no haani.</verse>
				<verse number="9">Een anni no tawreeta waɗaaka gam foonnitiiɓe. Amma ka waɗaama gam halluɓe, e nanaruuɓe, e ɓe hulataa Alla, e hakkeeɓe, e ɓe teddintaa ko senii, e yawiiɓe Alla, e warooɓe baabiraaɓe e inniraaɓe mum, e reƴƴitooɓe ƴiiƴam himɓe.</verse>
				<verse number="10">Ka waɗaama bo gam jeenooɓe, e waɗooɓe jeenu gorko e gorko, non bo debbo e debbo, e sippooɓe maccuɓe, e fewooɓe, e hunortooɓe fewre, e huune ɗuuɗɗum, luudontirɗum e ekkitinol gooŋawol.</verse>
				<verse number="11">Ekkitinol ŋol e yaada e *linjiila ka jowanaami. Eka hollita tedduŋal Alla maanteteeɗo.</verse>
				<verse number="12">Mii yetta Joomiraawo meeɗen Yeesu *Almasiihu, kokkuɗo am semme. Mii yetta mo gam o daarii am koolaaɗo, o yowanimmi golle makko.</verse>
				<verse number="13">Mii laatino batoowo kalluka dow makko. Mii toorannoo himɓe makko, mi holliino mo gite boɗeeje. Amma Joomiraawo meeɗen enɗike am. Mi annaano ko gaɗannoomi, gam mi goonɗinayno.</verse>
				<verse number="14">Moƴƴere Joomiraawo ɗuuɗanii am puy. O hokkii am goonɗinki e yidde ƴiwune diga e Yeesu Almasiihu.</verse>
				<verse number="15">Haala kooliniika nani, kaanuka himɓe fu jaɓa: Yeesu Almasiihu warii e duuniyaaru gam hisingo hakkeeɓe. Mii laatii arano caka maɓɓe.</verse>
				<verse number="16">Amma Alla enɗake am gam Yeesu Almasiihu hollita munyal mum dow am, min laatiiɗo arano caka hakkeeɓe. Yeesu on waɗii ɗum gam mi laatanoo goonɗinooɓe mo, heɓooɓe yonki tabitiiki fu misaalu.</verse>
				<verse number="17">Alla gooto woni, laamiiɗo tabitiiɗo, mo maayataa, mo yi'ataake bo. Daraja e tedduŋal woodani mo faa abada abadin. Aami!</verse>
				<verse number="18">Ɓiyam Timote, saawari kokku maa mi nun ɗon, jaadooki e annabaakuuji gaɗanooɗi dow maa. Accu ɗi laatanee gineeji gaɗiraa konu geetu.</verse>
				<verse number="19">Joga goonɗinki e cuuɗiiɗum ɓerne geetum. Woɓɓe hakkilanay ɗum, go goonɗinki maɓɓe halki.</verse>
				<verse number="20">Himeneyus e Aleksandire na'on caka maɓɓe. Mi wattii ɓe e junŋo *Seyɗan gam ɓe annita no haanay ɓe bata kalluka dow Alla.</verse>
			</chapter>
			<chapter number="2">
				<verse number="1">Ka batanmi on aran nani: Eelee, eelitee. Du'ee, jettee Alla gam himɓe fu.</verse>
				<verse number="2">Du'anee laamiiɓe, e mawɓe leydi fu. Du'ee gam gonoɗen e jam, e deƴƴere der kulol Alla, heɓa himɓe ɗowtanoo neɗɗaaku men.</verse>
				<verse number="3">Kanjum wooɗi, eɗum fottani Alla kisinoowo en.</verse>
				<verse number="4">Oo yiɗi himɓe fu hisa, heɓa ɓe jottoo annal gooŋa.</verse>
				<verse number="5">Alla gooto nun woni. Tawaaɗo hakkune makko e himɓe bo gooto nun, kanko woni Yeesu *Almasiihu, laatiiɗo neɗɗo.</verse>
				<verse number="6">O hokkitirii hoore makko gam sooditaago himɓe fu. Non Alla hollitiri laawol ŋol o suɓi no wakkati mum waɗi.</verse>
				<verse number="7">Gam mi batana ɗum, Alla waɗimmi baajotooɗo e lilaaɗo. O yowanii am mi janŋina himɓe ɓe lenyi janani haala goonɗinki e gooŋa. Gooŋa batammi, mi fewataa.</verse>
				<verse number="8">Gam majjum, mii yiɗi worɓe du'oo nokku fu, ɓe ɓanta juuɗe maɓɓe. Ɓe gaɗa ɗum e ɓerɗe laaɓuɗe, hinaa e tikkere, hinaa e jeddi.</verse>
				<verse number="9">Rewɓe kan ɓornoo gineeji pottuɗi. Ɓe gooda neɗɗaaku e senteene. To ɓe mooroo moorɗi ɗi gidi e kanŋeeri, e bannaaje ɗe cardi. To ɓe ɓorna gineeji ɗi ceede puy.</verse>
				<verse number="10">Amma ŋari maɓɓe laatoo waɗugo gaɗu geetu. Hande nun haanirani rewɓe batooɓe no e teddini Alla.</verse>
				<verse number="11">To e janŋinee, sey rewɓe jeeɗoo, e hettinii e ɗowtaare.</verse>
				<verse number="12">Mi hokkay laawol, debbo janŋina, ɗum bo laatoo hooreejo dow gorko. Ko haani nun o jeeɗoo.</verse>
				<verse number="13">Gam Aadamu nun artaa tagaa, ko Hawwa tokki.</verse>
				<verse number="14">Kade bo Aadamu bane *Seyɗan jarbii, debbo nun jarbaa, go o ƴaartii sariya Alla.</verse>
				<verse number="15">Amma debbo hisinte diga e ɓeyŋu mum, to emo tabbitii e goonɗinki e yidde, e laaɓal, e jogaago hoore mum.</verse>
			</chapter>
			<chapter number="3">
				<verse number="1">Haala kooliniika nani: Jiɗɗo laataago hooreejo eklesiya fu, yiɗii golle booɗuɗe.</verse>
				<verse number="2">Den, sey ardiiɗo eklesiya fu laatoo mo walaa gacce. O laatoo gooduɗo debbo gooto, nantiiɗo, mo hakkillo, gooduɗo neɗɗaaku, cilminoowo hoɓɓe, baawuɗo ekkitingo.</verse>
				<verse number="3">Taa o laatoo jaroowo bagi, ɗum bo kaɓaaɗo. Amma o laatoo munyuɗo, daartoowo jam, mo suunaaka ceede.</verse>
				<verse number="4">O laatoo ardaniiɗo saare makko no wooɗiri. O elta ɓiɓɓe makko faa ɓe ɗowtanoo mo, ɓe teddina mo.</verse>
				<verse number="5">Gam to goɗɗo waaway ko ardanii saare mum, noy o waawirta ko hiinnii eklesiya Alla?</verse>
				<verse number="6">Haanay hooreejo eklesiya e laatii goonɗinɗo keso. To oo laatii keso, o mawnitinto, o doƴƴee kiita hande no *Ibiliisa doƴƴiraa kiita.</verse>
				<verse number="7">E haani joomum e batanee geeta yeeso himɓe ɓe goonɗinay. Den ɓe jawataako mo, o yantataa bo der pitti Ibiliisa.</verse>
				<verse number="8">Wallooɓe der golle eklesiya bo, e haani laatoo fotuɓe teddineego. Ɓe galaa munaafitaare, ɓe jarataa bagi jiiloojam. To ɓe laatoo daartooɓe ceede e laabi kalluɗi.</verse>
				<verse number="9">Sey ɓe jogoo gooŋa goonɗinki ka Alla holliti. Ɓe jogoo ka e cuuɗiiɗum ɓerne laaɓuɗum.</verse>
				<verse number="10">Sey ɓe poonnee taw. To ɓe galaa gacce, ɓe puɗɗa golle maɓɓe.</verse>
				<verse number="11">Hande non rewɓe bo, sey ɓe laatoo fotuɓe teddineego. Haanay ɓe laatoo nyo'ooɓe himɓe, amma ɓe laatoo nantiiɓe, hooliniiɓe der huune fu.</verse>
				<verse number="12">Laatiiɗo balloowo eklesiya fu, sey joomum e woodi debbo gooto. O waawa bo dawrango ɓiɓɓe makko, e wuro makko hande no haani.</verse>
				<verse number="13">To wallooɓe der eklesiya waɗii golle mum no wooɗiri, ɓe keɓan joonne teddune. Ɓe keɓan bo semme der goonɗinki maɓɓe Yeesu *Almasiihu.</verse>
				<verse number="14">Mi winnanii maa ɗerewol ŋol ɗo, amma mii miila warugo to maaɗa, yeeso seɗɗa.</verse>
				<verse number="15">Amma to ɓooyii mi waray, ɗerewol ŋol ɗo anninte no haani goniraa der saare Alla, laatiine eklesiya Alla yonkinteejo. Eklesiya kan laatii darŋanal, e to gooŋa darii.</verse>
				<verse number="16">Seko fu walaa, asiiri diina meeɗen e mawni: Alla hollitake e ɓannu neɗɗo, *Ruuhu seedanike gooŋaaku makko, malaykaaɓe yi'ii mo, lenyi fu waajaama haala makko, o goonɗinaama der lenyi janani, o heɓii tedduŋal dow kammu.</verse>
			</chapter>
			<chapter number="4">
				<verse number="1">*Ruuhu Ceniiɗo batii e laaɓuɗum wi'i: Der jaamanuuji cakitiiɗi, woɓɓe woppan goonɗinki. Ɓe ɗowtanto ruuhuuji majjinooji, e ekkitinooje ginnaaji.</verse>
				<verse number="2">Ɓe accan ekkitinooɓe munaafitiiɓe e fewooɓe majjina ɓe. Cuuɗiiɗum ɓerɗe ekkitinooɓe pewe ɗen maanaama e fewre, nandi hande cumaaɗum e janni boɗeeri.</verse>
				<verse number="3">Ɓee kaɗa himɓe ɓaŋontirgo, e nyaamugo nyaamduuji goɗɗi. Amma Alla tagi nyaamduuji ɗin. Goonɗinɓe, annuɓe gooŋa fu, waawan ko yetti Alla, nyaama ɗi.</verse>
				<verse number="4">Ko Alla tagi fu e wooɗi. Walaa ko woppetee e majjum, to en jaɓii ɗum e yettoore.</verse>
				<verse number="5">Gam haala Alla, e du'aare, e laaɓina huune fu.</verse>
				<verse number="6">Ekkitin banniraaɓe huune ɗum. Den a laatoto gollantooɗo Yeesu *Almasiihu geeto. A nyaannan hoore maa e haala goonɗinki, e ekkitinol poonnitiiŋol ŋol tokkuɗaa e tinnaare.</verse>
				<verse number="7">Haalaaji ɗi walaa hoore, e taalaaji ɗi himɓe tafi, ɗi jaadataa e goonɗinki, sala ɗi. Amma an, eltu hoore maa aa takkii Alla.</verse>
				<verse number="8">Eltugo ɓannu e nafa seɗɗa dow kujje goɗɗe. Amma takkaago Alla e nafa dow huune fu. Eɗum woodi alkawal der goonki duuniyaaru ɗo, e der goonki garoowi yeeso.</verse>
				<verse number="9">Kanka woni haala kooliniika, kaanuka himɓe fu jaɓa!</verse>
				<verse number="10">Gam sabbu ɗum ɗon fu, emen golloo emen duura, gam men jowii hoolaare amen fu dow Alla yonkinteejo. Kanko laatii Kisinoowo himɓe fu, accu du goonɗinɓe mo.</verse>
				<verse number="11">Kanjum haani bataa himɓe, ekkitinaa ɓe ɗum.</verse>
				<verse number="12">Taa accu goɗɗo yawee gam aa laatii gojankeejo. Amma laatana goonɗinɓe misaalu diga e haala maa, e gaɗu maa, e yidde maa e goonɗinki maa, e laaɓal maa.</verse>
				<verse number="13">Go mi wara, tinna aa janŋana goonɗinɓe dewte ceniiɗe, aa tiiɗina ɓe, aa ekkitina ɓe.</verse>
				<verse number="14">Taa yeeba dokkal moƴƴere ŋal keɓuɗaa. A heɓii ŋal diga e annabaaku, wakkati *dottiiɓe eklesiya yowi juuɗe mum dow maa.</verse>
				<verse number="15">Tinna e golle ɗen, kokkaa hoore maa e majje, gam himɓe fu yi'a no ɓeydortoɗaa yeeso yeeso.</verse>
				<verse number="16">Hakkilan hoore maa. Reenu bo janŋinol maa, tinna dow majjum. To a waɗii ɗum, den aa hoolii a hisan, an e hettinaniiɓe maa fu.</verse>
			</chapter>
			<chapter number="5">
				<verse number="1">Taa falmu *dottiijo e semme, amma tiiɗin mo hande baaba maa. Gojankeeɓe bo, baddu ɓe hande mawniraaɓe maa, e miiraaɓe maa.</verse>
				<verse number="2">Rewɓe manŋusuuɓe, baddu ɗum hande inniraaɓe maa, saaŋooɓe bo, hande sakikiraaɓe maa. Waɗu ɗum e miilooji laaɓuɗi.</verse>
				<verse number="3">Teddin rewɓe gowniiɓe, ɓe woodaa wallanɓe ɗum.</verse>
				<verse number="4">Amma to debbo gowniijo e woodi sukaaɓe, ɗum bo taaniraaɓe, e haani ɓe ekkitoo taw golloraago kulol Alla der saareeji maɓɓe. Ɓe joɓa saareeji maɓɓe barjaari booɗuni. Kanjum fottani Alla.</verse>
				<verse number="5">Debbo gowniijo, mo walaa kiinnotooɗo ɗum, go e woni kan tan, yowii hoolaare mum dow Alla. Jemma e nyalooma, oo tinnii, oo eela ballal Alla.</verse>
				<verse number="6">Amma gowniijo daartoowo welwelo, laati nun maayɗo baa to emo foofa.</verse>
				<verse number="7">Kanjum haani bataa ɓe, gam ɓe laatoo ɓe walaa gacce.</verse>
				<verse number="8">Mo hiinnaaki getti wuro mum, accu du himɓe saare mum, joomum yeddii goonɗinki, oo ɓuri mo goonɗinay jaasugo.</verse>
				<verse number="9">Ko inne gowniijo winnee e ɗerewol, sey oo woodi jaka duuɓi lasoy tati, tawee o laatanakeno goriiko koolaaɗo.</verse>
				<verse number="10">O laatoo anniraaɗo waɗugo ko wooɗi, hande jon: ummingo sukaaɓe mum hande no haani, oo laatii bernuɗo hoɓɓe, e lootuɗo koyɗe goonɗinɓe, e balluɗo toorotooɓe. Laatoo bo o waɗii gaɗuuji geeti ɗuuɗɗi.</verse>
				<verse number="11">Amma taa winnu inɗe rewɓe saaŋooɓe, laatiiɓe gowniiɓe. Gam to suunooji maɓɓe ummake, ɓe jiɗan hooweego kade, ɓe acca gollanaago *Almasiihu.</verse>
				<verse number="12">Ɓe keɓan gacce, gam ɓe accii alkawal gollanaago Alla ŋal ɓe kaɓɓuno.</verse>
				<verse number="13">Ko ɓuri ɗum, no ɓe galaa gaɗaaŋal, ɓe ettan wakkati maɓɓe, ɓee boositoo wuro e wuro. Dullere gaɗaaŋal tan bane, amma ɓee nyo'a himɓe. Ɓee naata haalaaji ɗi yaalay ɓe, ɓee una batu.</verse>
				<verse number="14">Sabbu majjum, mii yiɗi saaŋooɓe, laatiiɓe gowniiɓe, hoowitee. Ɓe dima sukaaɓe, ɓe kiinno wuro maɓɓe. Den ɓe kokkataa wayɓe men laawol no biisiri inɗe meeɗen.</verse>
				<verse number="15">Woɓɓe maɓɓe selii ko laawol, tokkii *Seyɗan.</verse>
				<verse number="16">Debbo goonɗinɗo, mo rewɓe gowniiɓe woni e wuro mum, o walla ɓe, gam to ɓe laatana eklesiya doongal. Eklesiya kan, hiinno rewɓe gowniiɓe, ɓe goodaa goɗɗo kiinnotooɗo ɗum.</verse>
				<verse number="17">*Dottiiɓe ardaniiɓe Eklesiya deydey, e haani heɓa joddi golle mum de ɗiɗi. Accu du tinniiɓe e waaji e janŋinol.</verse>
				<verse number="18">Gam Dewtere wi'i: «Taa haɓɓu hunnuko gaari corɓoori gawri.» Ne wi'i kade bo: «Gollotooɗo fu e haani joddi mum.»</verse>
				<verse number="19">To goɗɗo waddanii maa gacce dow dottiijo eklesiya, taa jaɓu, to hinaa ɓe gaɗii seedeeɓe ɗiɗo, ɗum bo tato.</verse>
				<verse number="20">Waɗooɓe hakke, felu ɗum yeeso himɓe fu, gam heɓa horiiɓe hula.</verse>
				<verse number="21">Mi eelii maa yeeso Alla, e Yeesu *Almasiihu, e malaykaaɓe suɓaaɓe, ɗowtana haalaaji ɗii, tawee a suttontiray himɓe, a ɓurontiray ɓe bo.</verse>
				<verse number="22">Taa yawɗa jowaa juuɗe maa dow hoore goɗɗo. Taa naannu hoore maaɗa der hakkeeji woɓɓe. Reenu hoore maa aa laaɓi.</verse>
				<verse number="23">Taa yaru diyam ɓalam tan. Yaru innabojam seɗɗa gam reedu maa, e gam aa nyawi de ɗuuɗɗum.</verse>
				<verse number="24">Hakkeeji woɓɓe wurtitinto diga ɓe kiitaaka, ɗi woɓɓe bo wurtitoo ɓaawo ni.</verse>
				<verse number="25">Hande nun bo golle booɗɗe hollitortoo, ɗe hollitaaki bo, tabitintaako e suuɗi.</verse>
			</chapter>
			<chapter number="6">
				<verse number="1">Maccuɓe laatiiɓe goonɗinɓe, daara joomiraaɓe mum hande fotuɓe teddineego. Den mum, goɗɗo heɓataa laawol bata kalluka dow inne Alla, e ekkitinol men.</verse>
				<verse number="2">Maccuɓe wooduɓe joomiraaɓe goonɗinɓe, to wi'u gam ɓee laatii banniraaɓe, ɓe teddintaa ɓe. Amma, ɓe jagganoo ɓe ɓura, gam goonɗinɓe yiɗaaɓe nun ɓe jaggantoo. Kanjum haani janŋinaa, baajoɗaa.</verse>
				<verse number="3">Woɓɓe e ekkitina ekkitinol feerewol. Ɓe tokkay haala Joomiraawo meeɗen Yeesu *Almasiihu laaɓuka, e ekkitinol jaadoowol e kulol Alla.</verse>
				<verse number="4">Himɓe ɓen laati nun mawnitiiɓe, ɓe annaa goɗɗum. Ɓee nyawi jeddi e biɗitiri haalaaji. Diga e majjum nawniraagu, e kaɓe, e jennooje, e biisugo bannun ƴiwata.</verse>
				<verse number="5">Eɗum wadda jeddi ɗi walaa kaddi, hakkune himɓe ɓe hakkillo mum wuurii. Ɓe joofii gooŋa, ɓee miili goonɗinki laati nun laawol keɓal.</verse>
				<verse number="6">E gooŋa, goonɗinki laati nun laawol keɓal manŋal, to neɗɗo e seyorii ko woodi.</verse>
				<verse number="7">En gadday goɗɗum der duuniyaaru. En baawataa bo ko hoori goɗɗum.</verse>
				<verse number="8">Gam majjum to een goodi nyaamdu e kolte, ɗum heƴii en.</verse>
				<verse number="9">Amma suunaaɓe jawdi, jarbeeji waranan ɓe. Ɓe jantan pitti *Seyɗan e suunooji ɗi nafataa, jaarooji der majjere e halkere.</verse>
				<verse number="10">Gam suuno ceede woni ɗaɗol kalluɗum. Woɓɓe suunake ɗe, go ɓe ceeki diga goonɗinki, den ɓe gaddani ko'e maɓɓe tooraaji ɗuuɗɗi.</verse>
				<verse number="11">Amma, an neɗɗo Alla, woɗɗoda kujje ɗen. Daartu foonnitaare e takkaago Alla, e goonɗinki, e yidde, e tinnaare, e ɗiggere.</verse>
				<verse number="12">Haɓu hawre goonɗinki wooɗune, jaɓaa yonki tabitiiki. Gam sabbu yonki kin Alla noddu maa, gaɗuɗaa seedaaku maaɗa booɗuŋu yeeso seedeeɓe ɗuuɓɓe.</verse>
				<verse number="13">Mii batee kaa ɗo yeeso Alla buurinoowo huune fu. Mii batee ka bo yeeso Yeesu *Almasiihu gaɗuɗo seedaaku booɗuŋu yeeso Ponsu Pilaatu.</verse>
				<verse number="14">Joga ko bataɗaa faa wooɗa. Laata mo walaa tuuni ɗum bo gacce faa nyalaane Joomiraawo meeɗen Yeesu Almasiihu suppitoyto.</verse>
				<verse number="15">Garki makko laatoto wakkatiire ne Alla resi, Alla maanteteeɗo. Kanko tan woodi baawɗe, Laamiiɗo laamiiɓe, Joomiraawo joomiraaɓe.</verse>
				<verse number="16">Kanko tan woni mo maayataa, jooɗiiɗo der jayŋol ŋol goɗɗo waawataa ko ɓattii. Walaa mo meeɗi yi'ugo mo, walaa baawoowo ko yi'i mo bo. Tedduŋal e baawɗe tabitiiɗe woodani mo faa abada abadin. Aami.</verse>
				<verse number="17">Batu wooduɓe jawdi der duuniyaaru ɗo, to ɓe mawnito. To ɓe kooloo jawdi ni tabitintaako, amma ɓe kooloo Alla. Kanko nun hokkata en huune fu, faa heƴa, gam ceyoroɗen ɗum.</verse>
				<verse number="18">Batu ɓe ɓe gaɗa ko wooɗi. Waɗugo geetum laatoo jawdi maɓɓe. Ɓe laatoo hokkitirooɓe, siriyiiɓe wallugo woɓɓe e jawdi maɓɓe.</verse>
				<verse number="19">Hande nun ɓe cuuɗiranta ko'e maɓɓe jawdi booɗuni, tabitintooni, gam nyalaaɗe garooje, ɓe keɓa bo yonki gooŋahi.</verse>
				<verse number="20">Timote, hakkilan ko kalfinaɗaa, woɗɗoda haalaaji baanji baanji ɗi yaadataa e goonɗinki. Hakkilan bo jeddi dow ko woɓɓe wi'ata annal lugguŋal.</verse>
				<verse number="21">Woɓɓe mawnitorake annal ŋal, go ɓe acci goonɗinki. Moƴƴere Alla wonda e mooɗon.</verse>
			</chapter>
		</book>
		<book number="55">
			<chapter number="1">
				<verse number="1">Ɗerewol ŋol ƴiwii diga e am, min Pol, lilaaɗo Yeesu *Almasiihu e sago Alla. Mi lilaama gam mi fiina haala dow yonki ki Alla haɓɓani en alkawal, sabbu kawtal men e Yeesu Almasiihu.</verse>
				<verse number="2">Mi sannii maa, an Timote ɓiyam jiɗaaɗo. Alla *Baaba meeɗen, e Joomiraawo meeɗen Yeesu Almasiihu enɗee, hokkee moƴƴere e jam!</verse>
				<verse number="3">Mii yetta Alla mo cujidananmi e cuuɗiiɗum ɓerne laaɓuɗum, hande no kaakiraaɓe am waɗunoo. Emi siwtoree jemma e nyalooma fu der du'aaje am.</verse>
				<verse number="4">Mii siwtora gonɗi maa. Mii woodi kumpa yi'itaago maa puy, gam mi seyoo puy.</verse>
				<verse number="5">Mii siwtora goonɗinki maa ki walaa munaafitaare. Maama maa Loyis e inna maa Enis e artu maa woodugo ki. Mii hoolii an bo aa woodi ki.</verse>
				<verse number="6">Gam majjum mii hattinee, accu dokkal ŋal Alla hokku maa no jowumi juuɗe am dow maa ɓeydoo.</verse>
				<verse number="7">Gam *Ruuhu ŋu Alla hokki en, laatintaa en hulooɓe. Amma Ruuhu kokkoowo en semme, e yidde, e nantaare o hokki en.</verse>
				<verse number="8">Gam majjum taa sentu seedanaago Joomiraawo meeɗen. Taa sentu bo seedanaago am, min maɓɓaaɗo der kasu gam makko. Hawtu e am der tooraaji gam *linjiila, jaka baawɗe ɗe Alla hokku maa.</verse>
				<verse number="9">Kanko hisini en, noddi en gam laatanoɗen mo. Hinaa gam gaɗu meeɗen o hisiniri en, amma gam nun nun o yiɗiri ɗum e moƴƴere makko. Moƴƴere nen o waɗani en diga e Yeesu *Almasiihu, diga hanne bane.</verse>
				<verse number="10">Jooni, moƴƴere nen hollitake e garki kisinoowo meeɗen Yeesu Almasiihu. Kanko halki baawɗe maayde. Diga e linjiila o holliti yonki tabitintooki.</verse>
				<verse number="11">Gam sabbu *linjiila kan, Alla waɗimmi baajotooɗo, lilaaɗo e janŋinoowo.</verse>
				<verse number="12">Sabbu majjum tooreteemi tooraaji ɗii ɗo, amma mi sentiray ɗum. Gam mii anni mo goonɗinmi. Mii hoolii bo o waawan ko reeni ko o halfinimmi faa nyalaane darŋal yottoo.</verse>
				<verse number="13">Joga haala gooŋaha ka nanuɗaa diga e am. Gollir ka e goonɗinki, e yidde ne keɓuɗen gam een kawti e Yeesu *Almasiihu, ka laatanee misaalu.</verse>
				<verse number="14">Joga geetum ɗum kalfinaɗaa e ballal *Ruuhu Ceniiɗo gonuɗo der meeɗen.</verse>
				<verse number="15">Aa anni, himɓe leydi Asiya fu accii am, Figelus e Hermogenes na'on der maɓɓe.</verse>
				<verse number="16">Joomiraawo enɗoo himɓe saare Onesifor, gam o deƴƴitinii am. O sentiray bo nanŋoode am der kasu,</verse>
				<verse number="17">accu du no o wari Roma, o dartii am e tinnaare mawne faa o yiitimmi.</verse>
				<verse number="18">Alla Joomiraawo hokka mo enɗam nyaanne darŋal. An e hoore maa aa anni no wooɗi, golle ɗe o waɗanimmi der siire Efesu.</verse>
			</chapter>
			<chapter number="2">
				<verse number="1">Gam majjum ɓiyam, accu moƴƴere ne keɓuɗen sabbu kawtal men e Yeesu *Almasiihu semmiɗinee.</verse>
				<verse number="2">Ko nanuɗaa diga e am yeeso seedeeɓe ɗuuɓɓe, halfin ɗum himɓe hooliniiɓe, waawooɓe ko janŋini woɓɓe.</verse>
				<verse number="3">Jaɓu geɗu toora maa hande soogeeru Yeesu *Almasiihu yeeru.</verse>
				<verse number="4">To soogeeru jahooru konu e yiɗi fottango mawɗo mum, hakkilantaa haajuuji duuniyaaru.</verse>
				<verse number="5">Nun nun bo, to gaɗoowo doggudu yawtontire ɗowtanaaki sariyaaji doggudu, heɓataa meetalol.</verse>
				<verse number="6">Demoowo golliiɗo puy, kan nun haani arta nyaama ɓiɓɓe deme mum.</verse>
				<verse number="7">Miija ka batu maa mi faa wooɗa, Joomiraawo faaminte huune fu.</verse>
				<verse number="8">Siwtor Yeesu *Almasiihu mo lenyol Dawda. O fintii e maayde, hande no *linjiila ka baajootomi bati.</verse>
				<verse number="9">Linjiila kan nun acci mii tooree faa kaɓɓaami e callalluuji, hande gaɗuɗo kalluɗum. Amma haala Alla haɓɓaaka.</verse>
				<verse number="10">Gam majjum munyanmi huune fu, sabbu suɓaaɓe Alla heɓa kamɓe bo, Yeesu Almasiihu hisina ɓe, ɓe keɓa tedduŋal makko tabitiiŋal.</verse>
				<verse number="11">Daa ɗo haala kooliniika: To en maaydii e makko, en buuridan e makko bo.</verse>
				<verse number="12">To en munyanii tooraaji, en laamodoto e makko bo, to en calike mo, kanko bo o saloto en.</verse>
				<verse number="13">To en laataaki hooliniiɓe, kanko o tabitinto oo kooliniiɗo, gam o waawataa ko yeddi hoore makko.</verse>
				<verse number="14">Kanjum haani ciwtoraa goonɗinɓe, eelaa ɓe yeeso Alla ɓe acca jeddi dow haalahon. Jeddi iri ɗii ɗon nafataa goɗɗum, sey majjingo hettiniiɓe.</verse>
				<verse number="15">Tinna daroɗaa yeeso Alla aa koolaaɗo. Laata gollotooɗo mo sentintaake der golle mum. Laatoɗaa bo janŋinoowo haala gooŋaha, hande no fotti.</verse>
				<verse number="16">Seedu e haalaaji baanji baanji, centiniiɗi. Batooɓe ɗi e ɓeydoo woɗɗodaago Alla.</verse>
				<verse number="17">Haala maɓɓe e nandi hande ɓuure kokkollaare, layoore. Himeneyus e Filetus na'on caka maɓɓe.</verse>
				<verse number="18">Ɓe celii laawol gooŋa. Ɓe accii woɓɓe woppi goonɗinki mum e wi'ugo pintol maayɓe waɗii yawtii.</verse>
				<verse number="19">Amma Alla daɗɗii daɗɗa ka dimmataako. Nani ɗo ko winnaa dow makka: «Joomiraawo e anni laataniiɓe ɗum.» Nunnun bo: «Noddoowo inne Joomiraawo fu, woɗɗoo waɗugo ko halli.»</verse>
				<verse number="20">Der suudu manŋol, keeɗe gaɗiraaɗe janɗe geete e kanŋeeri tan bane woni ɗon. Keeɗe gaɗiraaɗe leɗɗe e loope na'on ɗon. Goɗɗe, gollirte golle ɗe tedduŋal, goɗɗe bo golliree golle ɗe walaa tedduŋal.</verse>
				<verse number="21">To goɗɗo laaɓinii hoore mum e kujje ɗee fu, joomum laatoto hande heeɗo gollirteeŋo golle tedduɗe. O laatoto, cenaaɗo, nafoowo joomum, ciriyiiɗo waɗugo golle booɗɗe fu.</verse>
				<verse number="22">Doggu suunooji gojankaaku. Dartu foonnitaare e goonɗinki, e yidde, e jam, an e noddooɓe inne Joomiraawo e ɓerɗe laaɓuɗe fu.</verse>
				<verse number="23">Amma an, woɗɗoda haalaaji ɗi walaa hoore, e jeddi baanji baanji. Aa anni ɗi umminan nun kaɓe.</verse>
				<verse number="24">Gollantooɗo Joomiraawo haaniraa e hawre. Amma o laatoo ɗigguɗo yeeso himɓe fu, o laatoo bo baawuɗo janŋingo, e munyuɗo.</verse>
				<verse number="25">E haani o foorta yeddooɓe mo e jam. Waɗoto Alla walla ɓe, ɓe tuuba, ɓe paama gooŋa.</verse>
				<verse number="26">Den hakkilooji maɓɓe wittaan, ɓe daɗa pitti *Seyɗan nanŋunooɗo ɓe, e waɗina ɓe sago mum.</verse>
			</chapter>
			<chapter number="3">
				<verse number="1">Annu der jaamanuuji cakitiiɗi, wakkatiiji caɗuɗi waran.</verse>
				<verse number="2">Himɓe laatoto yiɗuɓe ko'e mum tan, suunaaɓe ceede, ɓe laatoto jurotooɓe e mawnitintooɓe, ɓe jennan haala Alla. Ɓe ɗowtantaako saareeji maɓɓe, ɓe annaa gaɗu, ɓe teddintaa ko senii.</verse>
				<verse number="3">Ɓe laatoto ɓe ɓerɗe mum yoori, ɓe cawrantaako goɗɗo, nyo'ooɓe himɓe, ɓe galaa nantaare, ɓe yonki bonki, ɓe banyan ko wooɗi.</verse>
				<verse number="4">Ɓe laatoto jammotooɓe, dulluɓe hakkillo, ɓe jiɗan welwelo duuniyaaru ɓura Alla.</verse>
				<verse number="5">Ɓe nandinan ko'e maɓɓe hande hulooɓe Alla, amma ɓee jedda baawɗe mum. Woɗɗoda iri himɓe ɓen.</verse>
				<verse number="6">Woɓɓe maɓɓe e naata e wurooji, ɓee ƴoyra rewɓe ɓe galaa hakkillo, ɓe hakkeeji nyoƴƴi, go suunooji feere feere e wifita ɗum.</verse>
				<verse number="7">Rewɓe ɓen e ekkitoo wakkati fu, amma abada ɓe baawataa ko yottii annal gooŋa.</verse>
				<verse number="8">Hande no Yannes e Yamberes haɓidiri Muusa, nunnun himɓe ɓen haɓidirta e gooŋa. Hakkillo maɓɓe wuurake, goonɗinki maɓɓe walaa nafuwe.</verse>
				<verse number="9">Amma ɓe keɓataa saa'a, gam haaŋaare maɓɓe laaɓanan himɓe fu, hande no ɗum laatii e Yannes e Yamberes.</verse>
				<verse number="10">Amma an Timote, a yi'i no janŋinirmi. A yi'ii jikku am, e anniya am, e goonɗinki am, e munyal am, e yidde am, e tinnaare am.</verse>
				<verse number="11">Aa anni tooraaji am, e boneeji am. A yi'ii ko heɓimmi Antiyokiya e Ikoniya, e Listira fu. A yi'i bo no munyirmi dow tooraaji ɗi keɓumi. Amma Joomiraawo wurtinii am e majji ɗi fu.</verse>
				<verse number="12">Hawtuɓe e Yeesu *Almasiihu, go e yiɗi hulugo Alla, ɓe toorete.</verse>
				<verse number="13">Amma halluɓe e hiilooɓe, ɓeydoto e halla. Ɓe majjinan woɓɓe, gam kamɓe bo ɓee majji.</verse>
				<verse number="14">Amma an, joga ko ekkitiɗaa, e ko kooliiɗaa e semme. Aa anni moy ekkitin maa ɗum.</verse>
				<verse number="15">Diga sukaaku maa, aa anni Dewte ceniiɗe. Kanje ɗe baawan ko hokku maa faamu, jiitiraa kisidam keɓeteeɗam diga e goonɗingo Yeesu *Almasiihu.</verse>
				<verse number="16">Binni ceniini fu ƴiwii diga e kollitinki Alla. Nafuwe majje woni, janŋingo gooŋa, e hollugo boofi, e moƴƴingo ɗi, e ekkitingo wonaago no fottiri.</verse>
				<verse number="17">Nunnun neɗɗo Alla fu laatortoo kebbuɗo, ciriyiiɗo waɗugo golle geete.</verse>
			</chapter>
			<chapter number="4">
				<verse number="1">Mii eelee yeeso Alla e yeeso Yeesu *Almasiihu, kiitotooɗo wuuruɓe e maayɓe. Mii eelee bo sabbu wittoygo makko e *Laamaare makko:</verse>
				<verse number="2">Waaja haala Alla, waajita ka wakkati fu, baa ɗum fottanii ɓe, baa ɗum fottanay ɓe. Felu ɓe, semmiɗin ɓe e munyal, aa janŋina ɓe.</verse>
				<verse number="3">Gam wakkati waran de himɓe salotoo nanugo ekkitinol poortiiŋol. Ɓe tokkoto suunooji maɓɓe. Ɓe dartanan ko'e maɓɓe janŋinooɓe ɗuuɓɓe, janŋinanɓe ɓe ko ɓe jiɗi nanugo.</verse>
				<verse number="4">Ɓe cukkan noppi maɓɓe gam to ɓe nanu gooŋa, ɓe baylitinto far to taalaaji.</verse>
				<verse number="5">Amma an, nantu hoore maa der huune fu. Munyan tooraaji, waɗu golle baajotooɗo *linjiila, heennyitin golle maa faa wooɗa.</verse>
				<verse number="6">Amma min, mi ɓadike laataago sadaka, hande kiriseteeɗi, wakkati yawtugo am ɓadake.</verse>
				<verse number="7">Mi haɓii hawre wooɗune, mi yottinii doggudu am, mii joggii goonɗinki.</verse>
				<verse number="8">Diga jooni, Joomiraawo kiitotooɗo e gooŋaaku, e resanimmi riiba kokketeeka poonnitiiɗo nyaanne darŋal. Min tan bane hokketee ka. Amma, min e hettiniiɓe, yiɗuɓe wittoygo makko fu, o hokkata ka.</verse>
				<verse number="9">Tinna garaa to am law.</verse>
				<verse number="10">Gam Demas accii am, sabbu yidde duuniyaaru, o yahii Tesalonika. Kereskes yahii Galaatiya, Titus bo yahii Dalmatiya.</verse>
				<verse number="11">Luka tan nun wondi e am. Waddu Marku to aa wara, o nafan am sanne der golle am.</verse>
				<verse number="12">Tikikus, mi lilii ɗum Efesu.</verse>
				<verse number="13">To aa wara, gaddanaa am gulunfaare am ne accumi Torowas, wuro Karpus. Gaddanaa am bo dewte am, ko jogii am ɓuri woni, dewte am ɗe guri.</verse>
				<verse number="14">Aleksandire bahillo waɗanii am ko halli puy. Joomiraawo yoɓan mo ko o waɗi.</verse>
				<verse number="15">An bo, hakkilan mo, gam o salake waaji amen e semme.</verse>
				<verse number="16">Nyalaane arandeere ne darinaami yeeso kiitoowo gam mi toontano hoore am, baa gooto wallay am, ɓe fu ɓe accii am. To Alla liman ɓe ɗum gacce!</verse>
				<verse number="17">Amma Joomiraawo wallii am, semmiɗinimmi. Kan acci keennyitimmi golle waaji am. Himɓe lenyi janani fu nanii waaji ɗin. Nunnun daɗirmi diga e hunnuko jaggere.</verse>
				<verse number="18">Joomiraawo daɗinan am ko halli fu, o yottinammi jam to *Laamaare makko ne kammu. Tedduŋal laatanoo mo faa abada. Aami!</verse>
				<verse number="19">Mi sannii Pirisilla e Akilas, mi sannii getti wuro Onesifor.</verse>
				<verse number="20">Erastus darake Korintu, Torofimus bo, mi accii ɗum Miletus oo nyawi.</verse>
				<verse number="21">Tinna garaa go dabbune waɗa. Ebulus e Pudes e Linus e Kalawdiya e sakikiraaɓe wonɓe ɗo fu, sannii maa.</verse>
				<verse number="22">Joomiraawo wonda e maa! Moƴƴere Alla wonda e mooɗon.</verse>
			</chapter>
		</book>
		<book number="56">
			<chapter number="1">
				<verse number="1">Ɗerewol ŋol ɗo ƴiwii e am, min Pol, maccuɗo Alla e lilaaɗo Yeesu *Almasiihu. Alla yowanii am mi waɗa suɓaaɓe makko goonɗina mo. O yowanii am anningo ɓe gooŋa jaadooha e goonɗinki men.</verse>
				<verse number="2">Hande non ɓe goodirta hoolaare heɓugo yonki tabitiiki. Alla mo fewataa haɓɓaniino en alkawal yonki kin diga huune fu tagaaka.</verse>
				<verse number="3">No wakkati waɗi, o anninii haala makko diga e waaji ɗi o yowanimmi hande no Alla Kisinoowo en umuri ɗum.</verse>
				<verse number="4">Titus, mi sannii maa, an, laatiiɗo ɓiyam e gooŋa diga e goonɗinki men gooti. Alla *Baaba, e Yeesu *Almasiihu Kisinoowo en waɗanee moƴƴere, hokkee bo jam!</verse>
				<verse number="5">Mi accii maa Kereta gam moƴƴinaa ko horii moƴƴineego. Cuɓanaa genni fu *dottiiɓe Eklesiya hande no bi'uno maa mi.</verse>
				<verse number="6">Sey dottiijo cuɓaaɗo fu laatoo mo walaa gacce. O laatoo gorko mo debbo gooto, mo ɓiɓɓe mum laatii goonɗinɓe. Ɓiɓɓe ɓen laatoo ɓe nyo'irtaake baadi baanjaari, ɗum bo dullere ɗowtaare.</verse>
				<verse number="7">Doole ardiiɗo Eklesiya fu laatoo mo walaa gacce, gam o laati nun gollantooɗo Alla. Haanay o laatoo mawnitiiɗo, ɗum bo mo mone, maa bo jaroowo bagi, ɗum bo kaɓaaɗo, maa bo cuunaaɗo riiba kalluka.</verse>
				<verse number="8">Amma sey joomum e laatii bernoowo hoɓɓe, jiɗuɗo ko wooɗi, mo hakkillo, poonnitiiɗo, laaɓuɗo, nantiiɗo.</verse>
				<verse number="9">Sey joomum e jogii haala kooliniika hande no ka janŋiniraa. Den o waawan ko semmiɗini woɓɓe e ekkitinol laaɓuŋol, o waawan bo ko jaalii yeddooɓe.</verse>
				<verse number="10">E gooŋa, ɗuuɓɓe e laatii nanaruuɓe, accu du caka *Yahuduuɓe goonɗinɓe. Ɓee laatii batooɓe haalaaji ɗi walaa hoore, ɓee ƴoyra himɓe.</verse>
				<verse number="11">Sukku kunnuɗe maɓɓe, gam ɓee biisa saareeji ɗuuɗɗi. Ɓee ekkitina ko haanay, gam ɓe keɓa riiba kalluka.</verse>
				<verse number="12">Neɗɗo maɓɓe, mo himɓe daari hande annabiijo, batii du, wi'i: «Keretaaɓe laati nun fewooɓe wakkati fu, ɓee laatii bisaaji bonɗi, ciiwankeeɓe, e deereruuɓe.»</verse>
				<verse number="13">O batii gooŋa. Gam majjum, felu ɓe e semme, gam ɓe keɓa goonɗinki geeti.</verse>
				<verse number="14">Ɓe acca tokkugo taalaaji Yahuduuɓe, e oodaaji himɓe yoofuɓe gooŋa.</verse>
				<verse number="15">Huune fu e laaɓi to laaɓuɓe. Amma walaa ko laaɓi, to soɓuɓe e ɓe goonɗinay, gam hakkillo maɓɓe e cuuɗiiɗum ɓerne maɓɓe fu soɓii.</verse>
				<verse number="16">Ɓee bi'a ɓee anni Alla, amma golle maɓɓe e yedda no ɓee anni mo. Ɓee laatii nyidduɓe, e nanaruuɓe. Ɓe baawataa ko waɗi geetum baa gootum.</verse>
			</chapter>
			<chapter number="2">
				<verse number="1">Amma an, accu batu maaɗa yaada e ekkitinol gooŋawol.</verse>
				<verse number="2">Worɓe nayeeɓe, batu ɓe no haani ɓe laatoo nantiiɓe, fotuɓe teddineego, hakkilɓe. Ɓe laatoo ɓe goonɗinki mum yanɗi, ɓe gooda yidde e munyal.</verse>
				<verse number="3">Batu rewɓe nayeeɓe bo, wonoo hande no haani rewɓe goonɗinɓe wonoroo. To ɓe laatoo nyo'ooɓe himɓe, ɗum bo horɓe bagi. Amma ɓe laatoo ekkitinooɓe ko wooɗi.</verse>
				<verse number="4">Ɓe ekkitina rewɓe saaŋooɓe yiɗugo worɓe mum, e sukaaɓe mum.</verse>
				<verse number="5">Ɓe laatoo hakkilɓe, laaɓuɓe. Ɓe kiinnoo golle wuro maɓɓe, ɓe laatoo yeeɗɗuɓe. Moy fu ɗowtanoo gorko muuɗum, gam to haala Alla yennee.</verse>
				<verse number="6">Waaja gojankeeɓe, ɓe laatoo hakkilɓe der huune fu.</verse>
				<verse number="7">An e hoore maa, laatana ɓe misaalu der golle booɗɗe fu. Ekkitin ɓe ekkitinol gooŋawol, e pottuŋol.</verse>
				<verse number="8">Haala maa laatoo gooŋaha, ka yeddataako, gam wayɓe meeɗen jiɓoo, ɓe dulla kalluka ka ɓe batani en.</verse>
				<verse number="9">Maccuɓe bo, waaja ɓe, ɓe nanana joomiraaɓe maɓɓe der huune fu. Ɓe gaɗa ko welata ɓe, to ɓe jeddontir e maɓɓe.</verse>
				<verse number="10">To ɓe bujju ɓe, amma wakkati fu, ɓe kollita ɓee laatii hoolaaɓe, hebbuɓe. Ɓe gaɗa ɗum gam ekkitinol haala Alla kisinoowo en, teddinee der huune fu.</verse>
				<verse number="11">E gooŋa, moƴƴere Alla hollitake gam himɓe fu hisa.</verse>
				<verse number="12">Moƴƴere nen e ekkitina en accen wonaago der dullere kulol Alla, e suunooji duuniyaaru. Nee ekkitina en bo laatoɗen hakkilɓe, e foonnitiiɓe, e hulooɓe Alla der duuniyaaru nuu ɗo.</verse>
				<verse number="13">Hande non keɗortoɗen nyalaane barkiɗinaane, ne tammihiɗen. Nyalaane nen, Yeesu *Almasiihu, Alla meeɗen mawɗo, Kisinoowo en, hollitinto e tedduŋal.</verse>
				<verse number="14">O hokkii hoore makko gam men, o sooditii en diga ko halli fu. O laatinii en himɓe makko ɓe o woodi, laaɓinaaɓe, tinniiɓe waɗugo golle geete.</verse>
				<verse number="15">Kanjum haani bataa himɓe, nun bo haani baajoɗaa ɓe, pelaa ɓe e baawɗe maa fu. Taa accu goɗɗo yawee.</verse>
			</chapter>
			<chapter number="3">
				<verse number="1">Siwtor goonɗinɓe ɓe nanana mawɓe leydi, e wooduɓe baawɗe. Ɓe ɗowtanoo ɓe, ɓee ciriyii waɗugo golle booɗɗe fu.</verse>
				<verse number="2">To ɓe batu kalluka dow goɗɗo, ɓe laatoo deƴƴuɓe, e sawriiɓe, e weluɓe deeɗi dow himɓe fu.</verse>
				<verse number="3">Gam enen bo, een laatinoo ɓe walaa hakkillo, nanaruuɓe, e majjuɓe. Een laatinoo maccuɓe jiɗaali, e suunooji ɗiye fu. Een goodunoo ganyaani e nawniraagu, een banyontiri, en banyaa, een banyontiri.</verse>
				<verse number="4">Amma Alla Kisinoowo en hollitii himɓe geetaaku mum e yidde mum.</verse>
				<verse number="5">O hisinii en, amma hinaa gam en gaɗii golle poonnitiiɗe, e enɗam makko o rimitorii en, laatiɗen heyɓe diga e *Ruuhu Ceniiɗo laaɓinɗo en.</verse>
				<verse number="6">Alla hokkii en *Ruuhu mum ceniiɗo puy, diga e Yeesu *Almasiihu Kisinoowo en.</verse>
				<verse number="7">O waɗii ɗum diga moƴƴere makko gam laatoɗen foonnitiiɓe, heɓa donen yonki tabitiiki, ki tammiɗen heɓugo.</verse>
				<verse number="8">Kanka woni haala kooliniika. Mii yiɗi tasinaa ka, gam goonɗinɓe Alla tinnoo waɗugo golle booɗɗe. Kanjum woni ko wooɗi, ko nafata himɓe.</verse>
				<verse number="9">Amma woɗɗoda haalaaji ɗi walaa hoore, e jeddi dow habaruuji lenyi, e kaɓe, e jeddi dow tawreeta. Haalaaji ɗii ɗon fu nafataa goɗɗum, baanji ɗi laatii.</verse>
				<verse number="10">Gaddoowo ceennol caka himɓe, felu mo de woore, de ɗiɗi, to o salake, takku mo sera.</verse>
				<verse number="11">Annu gaɗoowo hande non laati nun majjuɗo e hakkeejo, o doƴƴii hoore makko kiita.</verse>
				<verse number="12">To mi lilii Artemas naa bo Tikikus to maa, yawɗa garaa law, tawaa am Nikopolis, gam ton jiɗumi dabbugo.</verse>
				<verse number="13">Tinna ballaa Jenas, moodibbo tawreeta, e Apollos, gam to goɗɗum jaccu ɓe der jahaaŋal maɓɓe.</verse>
				<verse number="14">E haani himɓe meeɗen bo ekkitoo waɗugo golle booɗɗe. Ɓe balla haajaaɓe walleego gam to kamɓe wallooɓe ɓen ɓe gonoo baanji.</verse>
				<verse number="15">Wonduɓe e am fu sannii maa. Emen canna goonɗinɓe yiɗuɓe men fu. Moƴƴere Alla wonda e mooɗon, on fu.</verse>
			</chapter>
		</book>
		<book number="57">
			<chapter number="1">
				<verse number="1">Min Pol, e banniraawo meeɗen Timote nun winni ɗerewol ŋol. Min Pol, mii laatii maɓɓaaɗo gam daliila Yeesu *Almasiihu. Emen canna Filemon, jiɗaaɗo amen, gollodintooɗo e amen.</verse>
				<verse number="2">Emen canna bo Afiya, sakiike men debbo, e Arkippus kaɓidoowo e meeɗen gam *linjiila, e goonɗinɓe hawritintooɓe der wuro maa.</verse>
				<verse number="3">Alla *Baaba meeɗen, e Yeesu Almasiihu Joomiraawo, hokka on moƴƴere e jam.</verse>
				<verse number="4">Filemon, mii yetta Alla wakkati fu, mi accay siwtorgo maa der du'aaje am.</verse>
				<verse number="5">E gooŋa, mi nanii yidde e goonɗinki maaɗa dow Joomiraawo Yeesu e batanee, e no jiɗirɗaa himɓe Alla fu.</verse>
				<verse number="6">Emii eela Alla, gam goonɗinki kii ɗo hawti en yi'oo der gaɗu. Den paaminaa geetum fu ɗum baaweten waɗugo gam *Almasiihu.</verse>
				<verse number="7">Banniraawo, ɓerne am seyake puy, hakkillo am fukkake bo, gam yidde maa deƴƴitinii himɓe Alla.</verse>
				<verse number="8">Mii woodi laawol der kawtal men e *Almasiihu mi eelee ko haani gaɗaa.</verse>
				<verse number="9">Amma, mii ɓuri yiɗugo, mi eelee gam yidde, min Pol *dottiijo, jooni bo mii maɓɓaaɗo sabbu Yeesu Almasiihu.</verse>
				<verse number="10">Mii eelee gam Onesimu ɓiyam mo keɓumi goonɗini der kasu.</verse>
				<verse number="11">Naane, o nafayno maa, amma jooni, o nafan en, min e maa.</verse>
				<verse number="12">Mii wittina mo to maaɗa, jaɓu mo hande min e hoore am.</verse>
				<verse number="13">Mii yiɗuno haggugo mo to am, gam o wallammi hande no haani balliraano am jooni no tawaami der kasu gam *linjiila.</verse>
				<verse number="14">Amma mi yiɗay waɗugo goɗɗum to hinaa en baddii, gam mi yiɗaa waɗingo maa booɗɗum e doole, amma ɗum laatoo e sago maa.</verse>
				<verse number="15">Waɗoto Onesimu seenniriino e maa wakkati seɗɗa, gam o wonda e maa, e baadey.</verse>
				<verse number="16">O laataaki kade maccuɗo tan, oo ɓuri maccuɗo, o laatike banniraawo men jiɗaaɗo. Min, mii yiɗi mo sanne. Mii anni aa yiɗi mo ɓuri, hinaa hande neɗɗo tan, amma hande goonɗinɗo Joomiraawo.</verse>
				<verse number="17">To a daarii am hande igo maa, den kan, jaɓu mo hande no jaɓirtaa am min e hoore am.</verse>
				<verse number="18">To o woofaniino maa, ɗum bo to o joganiino maa nyamaane, yowanam ɗum.</verse>
				<verse number="19">Min Pol, mii winna ka e junŋo am, mi yoɓete ɗum. Amma mii siwtoree, an bo aa joganii am nyamaane, nyamaane nen bo, an e hoore maa nun.</verse>
				<verse number="20">An banniraawo am, waɗanam ɗum sabbu Joomiraawo, deƴƴitin ɓerne am gam kawtal men e *Almasiihu.</verse>
				<verse number="21">Mii winnanee gam mii hoolii a nananan am, gam mii anni a waɗan ɓuri ko eelu maa mi.</verse>
				<verse number="22">Sikan, ciriyanoɗaa am suudu to beeranmi, gam mii miila, Alla jaɓan du'aaje mon, o wittinanmi to mooɗon.</verse>
				<verse number="23">Epafaras mo maɓɓidaami gam Yeesu *Almasiihu sanni maa.</verse>
				<verse number="24">Marku bo, e Aristarkus, e Demas, e Luka gollidooɓe e am sannii maa.</verse>
				<verse number="25">Moƴƴere Yeesu *Almasiihu Joomiraawo meeɗen wonda e mooɗon.</verse>
			</chapter>
		</book>
		<book number="58">
			<chapter number="1">
				<verse number="1">Diga ko ɓooyi, Alla baddiino kaakiraaɓe meeɗen de ɗuuɗɗum, e laabi feere feere. O baddii ɓe diga e annabiiɓe.</verse>
				<verse number="2">Amma der nyalaaɗe cakittiiɗe ɗee ɗo, o baddii en diga e Ɓiyiiko. E makko Alla tagiri duuniyaaru e kammu. Kanko nun bo Alla suɓi laatoo donoowo huune fu.</verse>
				<verse number="3">Kanko nun laatii jayŋol jalboowol, kollitoowol tedduŋal Alla, e no Alla laatii e gooŋa. Oo jogii huune fu diga e haala makko gooduka baawɗe. Ɓaawo o laaɓini hakkeeji himɓe, o jooɗake dow kammu, to nyaamo Alla mawɗo, mo tedduŋal.</verse>
				<verse number="4">Ɓiɗɗo e ɓurii malaykaaɓe manŋu, kan waɗi Alla hokki mo inne ɓurune inɗe maɓɓe.</verse>
				<verse number="5">Malaykaajo moy nun Alla meeɗi ko wi'i: «An laatii *Ɓiɗɗo am, hanne min nun laatii *Baaba maa?» Moy o wi'i kade: «Mi laatanto mo Baaba, kanko bo, o laatanoo am Ɓiɗɗo?»</verse>
				<verse number="6">Kade bo, no o liloyta Afo makko e duuniyaaru, o wi'i: «Malaykaaɓe Alla fu sujidana mo.»</verse>
				<verse number="7">Dow malaykaaɓe bo Alla wi'ii: «Oo gollira malaykaaɓe makko hande keni, o waɗii ɓe jagganoo mo hande ɗelle yiite.»</verse>
				<verse number="8">Amma dow Ɓiɗɗo, o wi'i: «Laamu maa, an Alla, wonoo faa abada! A laamoranto himɓe maa e sawru foonnitaare.</verse>
				<verse number="9">Aa yiɗi foonnitaare, aa wanyi ko halli, gam majjum, Alla maaɗa suɓi ma, wuju maa nebbam seyo ɓuruŋo ŋo wonduɓe e maaɗa.»</verse>
				<verse number="10">O wi'i kade: «Joomiraawo, diga fuɗɗoode, an tagi leydi, juuɗe maa tagi kammu.</verse>
				<verse number="11">Ɗum fu, ɗum halkan, amma an, a tabbitinto, ɗum fu, ɗum hiiɗɗan hande kolte,</verse>
				<verse number="12">a taggan ɗum hande toggoore, ɗum waylitinte, hande kolte. Amma an, a waylitintaako. Duuɓi maa bo heennyataa.»</verse>
				<verse number="13">Alla meeɗay ko wi'i malaykaajo gom: «Jooɗa nyaamo am gam mi waɗa wanyuɓe maa laatoo jaaɓirɗum koyɗe maa.»</verse>
				<verse number="14">Malaykaaɓe fu laati nun ruuhuuji jaggantooɗi Alla, oo lila ɗi gam ɗi gollanoo ronooɓe kisidam.</verse>
			</chapter>
			<chapter number="2">
				<verse number="1">Gam majjum, e haani kakkilanen puy ko nanuɗen, gam to en boɗɗodee laawol.</verse>
				<verse number="2">Haala ka Alla hokki diga e malaykaaɓe goonɗii. Woofuɓe e saliiɓe ɗowtanaago ka fu, heɓan kiita kaa ɗo haanani ɓe.</verse>
				<verse number="3">To non noy daɗirten, to en jeebake kisidam mawɗam hande ɗam ɗo? Joomiraawo nun arti batango kisidam ɗam, den nanuɓe tabbitinanii en ɗam.</verse>
				<verse number="4">Alla semmiɗinii seedaaku maɓɓe e waɗugo maaneeji, e kaayɗiniiɗum, e kaayeefiiji feere feere. Alla hollitii ɗum bo e seennango ɓe *Ruuhu Ceniiɗo hande no o yiɗiri.</verse>
				<verse number="5">Alla hokkay malaykaaɓe ɓe laamano duuniyaaru garoowu nu batanten.</verse>
				<verse number="6">Goɗɗo batii nokkun der Dewtere, wi'i: «Ume neɗɗo laatii faa ciwtoraa ɗum? naa ɓii-aadama ko paaleɗaa ɗum?</verse>
				<verse number="7">A leesinii mo wakkati seɗɗa ley malaykaaɓe, a meelii mo tedduŋal e manŋu.</verse>
				<verse number="8">A yowii huune fu ley koyɗe makko.» No Alla yowani mo huune fu, eɗum holla no goɗɗum horaaki ko o yowanay mo junŋo. Jooni en ji'ataa taw no o yowanii mo kujje fu junŋo.</verse>
				<verse number="9">Amma een ji'a Yeesu leesinanooɗo wakkati seɗɗa ley malaykaaɓe, jooni o meelinaama tedduŋal e manŋu. Gam ume? Gam o toorake, o maayi. Hande non, sabbu moƴƴere Alla, o maayiranii himɓe fu.</verse>
				<verse number="10">Ɗum fottanii Alla taguɗo huune fu, e mo gam mum huune fu woni, yaara himɓe ɗuuɓɓe ɓe keɓa tedduŋal. Ɗum fottanii mo bo, o yottina Yeesu maɓɓitinɗo laawol kisidam, o laato kebbuɗo diga e tooraaji.</verse>
				<verse number="11">Gam laaɓinoowo, e laaɓinteeɓe fu ƴiwii diga e baaba gooto. Kan waɗi o sentay noddugo ɓe banniraaɓe.</verse>
				<verse number="12">O wi'ii: «Mi batan banniraaɓe am inne maa, mi maantete caka jama'aare maa.»</verse>
				<verse number="13">O wi'ii kade: «Mi yowan hoolaare am fu dow Alla.» Kade bo, o wi'i: «Mi nani, min e ɓiɓɓe ɓe Alla hokkimmi.»</verse>
				<verse number="14">Hande no ɓiɓɓe woodiri ɓannu e ƴiiƴam, hande non Yeesu bo ettiri ɓannu, laatii hande maɓɓe. O waɗii ɗum gam diga e maayde makko, o halka baawɗe laamaniiɗo maayde, waato *Seyɗan.</verse>
				<verse number="15">Diga e majjum o rinɗini laatiiɓe maccuɓe der gonki mum fu, gam ɓe kuliino maayde.</verse>
				<verse number="16">Gam een anni, malaykaaɓe bane Yeesu wari wallugo, amma laatiiɓe lenyol Iburahiima nun.</verse>
				<verse number="17">Gam majjum, e haani o nanda e banniraaɓe makko der huune fu. Hande non o laatorii hooreejo *Limaamiiɓe mo enɗam, koolaaɗo der golle Alla, gam o moyta hakkeeji jama'aare.</verse>
				<verse number="18">Kanko e hoore makko o tooraama, o jarbaa. Gam majjum, o waawan wallugo jarbaaɓe.</verse>
			</chapter>
			<chapter number="3">
				<verse number="1">Banniraaɓe goonɗinɓe, onon ɓe Alla noddi, gattee hakkillo mon dow Yeesu. Alla liloyi mo gam o laatoo hooreejo *Limaamiiɓe dow goonɗinki meeɗen ki ceedotoɗen.</verse>
				<verse number="2">O laatake koolaaɗo yeeso Alla cuɓuɗo mo, hande no Muusa laatorii koolaaɗo der suudu Alla fu.</verse>
				<verse number="3">E gooŋa, Yeesu e ɓuri Muusa tedduŋal, hande no mahoowo ɓuriri suudu ŋol o mahi tedduŋal.</verse>
				<verse number="4">Gam suudu fu e woodi mahuɗo ɗum, amma mahuɗo huune fu woni Alla.</verse>
				<verse number="5">Muusa laatike koolaaɗo der suudu Alla fu, hande jaggiiɗo, oo seedanoo ko batanoytee.</verse>
				<verse number="6">Amma *Almasiihu laatike koolaaɗo der suudu Alla hande ɓiɗɗo. Enen laatii ɓe suudu makko to en tinnake een koolii, een tabbitini ko jurortoɗen faa heennyitirde.</verse>
				<verse number="7">Gam majjum, *Ruuhu Ceniiɗo wi'i: «Hanne, to on nanii daane Alla,</verse>
				<verse number="8">to on joorinee ɓerɗe mooɗon hande no kaakiraaɓe mooɗon waɗunoo, no ɓe ummanii Alla,</verse>
				<verse number="9">ɓe jarbii mo der ladde haro. Alla wi'i, ton ɓe jarbii am, ɓe poonnimmi, baa no ɓe ji'ii golle ɗe gaɗumi jaka duuɓi lasoy ɗiɗi.</verse>
				<verse number="10">Gam majjum, mone am ummii dow himɓe jaamanuuru nu, bi'umi: “Wakkati fu, ɓerɗe maɓɓe e majji, ɓe annaa laabi am!”</verse>
				<verse number="11">Gam majjum, mone am ummii, kuniimi, bi'umi: “Ɓe naatataa der siwtaare am pay.”»</verse>
				<verse number="12">To non, banniraaɓe, kakkilee, gam to goɗɗo mooɗon woodu ɓerne hallune, dulla goonɗingo, woɗɗodoo Alla mo yonki.</verse>
				<verse number="13">Amma baajontiree nyalaane fu, faa ɗum wi'ee «hanne» gam to hakke majjin goɗɗo mooɗon, yoorina ɓerne mum.</verse>
				<verse number="14">To en jogake hoolaare men arandeere e semme faa heennyitirde, den en laatike hawtuɓe e *Almasiihu.</verse>
				<verse number="15">Hande no Dewtere wi'i: «Hanne, to on nanii daane Alla, to on joorinee ɓerne mon hande no kaakiraaɓe mooɗon waɗunoo, ɓe ummanii Alla»</verse>
				<verse number="16">Ɓey nun nani daane Alla, go ɓe ummanii mo? Kamɓe woni wurtiiɓe diga leydi Misira fu, ɓe Muusa ardanii fu!</verse>
				<verse number="17">Ɓey nun mone Alla ummii dow muuɗum faa duuɓi lasoy ɗiɗi? Kamɓe woni waɗuɓe hakke, go maayi der ladde haro.</verse>
				<verse number="18">Ɓey nun o hunanii ɓe naatataa der siwtaare makko? Kamɓe woni saliiɓe ɗowtanaago mo.</verse>
				<verse number="19">En ji'i, ɓe baaway naatugo der siwtaare nen gam ɓe goonɗinay.</verse>
			</chapter>
			<chapter number="4">
				<verse number="1">Alla haɓɓanii en alkawal naatugo der siwtaare mum. To non, sey kulen, gam to goɗɗo mooɗon miilu sakitake, dullii naatugo der mayre.</verse>
				<verse number="2">Gam enen bo, en baajaama *linjiila hande kaakiraaɓe men. Amma, ka ɓe nani nafay ɓe, gam no ɓe nani, ɓe goonɗinay.</verse>
				<verse number="3">Amma enen goonɗinɓe, en naatan der siwtaare ne Alla batani, hande no o wi'i: «Mi hunake e mone bi'umi: “Ɓe naatataa der siwtaare am pay !”» Nani bo Alla heennyi waɗugo golle mum diga o tagi duuniyaaru.</verse>
				<verse number="4">Bataama kade nokkun der Dewtere, dow nyalaane jeeɗiɗawre, wi'aa: «Alla siwtake waɗugo golle mum fu der nyalaane jeeɗiɗawre.»</verse>
				<verse number="5">O wi'i kade der nokkuure wonne: «Ɓe naatataa der siwtaare am pay.»</verse>
				<verse number="6">Artuɓe nani *linjiila naatay der siwtaare nen, gam ɓe ɗowtaaki. Amma woɓɓe waawan ko naati kade.</verse>
				<verse number="7">Gam majjum, Alla resii nyalaane wonne kade, o noddi ne «hanne» o batanii ne ɓaawo duuɓi ɗuuɗɗi, diga e hunnuko Dawda, o wi'i: «Hanne, to on nanii daane Alla, to on joorinee ɓerɗe mooɗon.»</verse>
				<verse number="8">To Yosuwa hokkiino ɓe siwtaare, Alla batantaano kade siwtaare wonne ɓaawo nii.</verse>
				<verse number="9">To non, *nyalaane siwtaare e horanii kade himɓe Alla.</verse>
				<verse number="10">Gam naatuɗo der siwtaare Alla, siwtoto e golle mum kanun bo, hande no Alla siwtorii e ɗe mum.</verse>
				<verse number="11">Gam majjum, en tinnee naaten der siwtaare Alla. To goɗɗo tokku misaalu dullere ɗowtaare himɓe Isira'iila, yana.</verse>
				<verse number="12">Haala Alla e woodi yonki, eka woodi semme. Kaa ɓuri kaafahi kiye fu, belnaaki becce ɗiɗi welugo. Kaa naata faa der, ka seenna yonki e ruuhu, jokkule e busam. Eka hiitoo maatirɗum, e miilooji ɓerne.</verse>
				<verse number="13">Walaa fu ko tagaa, ko suuɗanii Alla, huune fu laaɓi e gite makko. Kanko jottinoyten ko gaɗuɗen fu.</verse>
				<verse number="14">Een goodi hooreejo *Limaamiiɓe mawɗo jottiiɗo to Alla dow kammu, kanko woni Yeesu, *Ɓiɗɗo Alla. Gam majjum, sey jogoɗen e ɓerɗe goote goonɗinki meeɗen ki ceedotoɗen.</verse>
				<verse number="15">Een goodii hooreejo Limaamiiɓe baawoowo enɗaago en der tampe meeɗen. Gam kanko e hoore makko o jaribaama der huune fu hande no meeɗen, amma o waɗay hakke.</verse>
				<verse number="16">Gam majjum, en ɓattee kittaal *Laamaare Alla ŋal moƴƴere e hoolaare, gam keɓen enɗam, e moƴƴere, de gooduɗen bukaata ballal fu.</verse>
			</chapter>
			<chapter number="5">
				<verse number="1">Hooreejo *Limaamiiɓe fu, suɓete nun caka himɓe, o gollanoo Alla gam maɓɓe, o yaara dokke e kiiseteeɗi yeeso Alla gam ikkingo hakkeeji.</verse>
				<verse number="2">O waawan faamugo ɓe walaa annal e majjuɓe, gam kanko e hoore makko oo laatii tampuɗo der becce fu.</verse>
				<verse number="3">Gam sabbu tampere nen nun haani o waɗa kiiseteeɗi ikkinooji hakke, hinaa gam jama'aare tan, amma gam hoore makko bo.</verse>
				<verse number="4">Goɗɗo waawataa ko hokki hoore mum tedduŋal laataago hooreejo Limaamiiɓe. Amma Alla nun noddata joomum hande no o noddiri Haruuna.</verse>
				<verse number="5">Non bo ɗum laatii e *Almasiihu, kanko bane hokki hoore makko tedduŋal laataago hooreejo *Limaamiiɓe. Alla nun hokki mo ɗum, de o wi'i: «An laatii *Ɓiɗɗo am, hanne min nun laatii *Baaba maa.»</verse>
				<verse number="6">O wi'i nokku kade: «A laatike Limaamiijo faa e baade hande no Malkisadaka.»</verse>
				<verse number="7">Wakkati *Almasiihu wonunoo e duuniyaaru, o eelii Alla, o eelitii, e bojji mawɗi, e gonɗi, gam Alla hisina mo diga maayde. Alla bo toontake mo, gam oo woodi kulol Alla.</verse>
				<verse number="8">Baa no oo laatii *Ɓiɗɗo Alla, tooraaji makko ekkitinii mo ɗowtaago.</verse>
				<verse number="9">Alla laatinii mo kebbuɗo, gam majjum o laatanii ɗowtaniiɓe mo fu daliila kisidam tabitiiɗam.</verse>
				<verse number="10">Alla suɓi mo, waɗi mo hooreejo *Limaamiiɓe hande no Malkisadaka.</verse>
				<verse number="11">Dow haala kaa ɗo, emen goodi haalaaji ɗuuɗɗi, e kujje caɗuɗe faamingo, gam on paamataa law.</verse>
				<verse number="12">E haanunoo oon laatii janŋinooɓe diga ɗum ɓooyi, amma faa jooni oon goodi bukaata janŋineego puɗɗirɗum der haala Alla. Haanuno oon nyaama nyaamdu tekkuŋol, amma faa jooni, kosam nun musinton.</verse>
				<verse number="13">Musinoowo fu, waawataa suttontirgo haala foonnitaare, gam o laati nun suka.</verse>
				<verse number="14">Amma, mawɓe, woowinɓe hakkillo mum suttontirgo ko wooɗi e ko halli nun nyaamdu tekkuŋol wonani.</verse>
			</chapter>
			<chapter number="6">
				<verse number="1">Gam majjum en accee ekkitaago ekkitinol leesuŋol dow *Almasiihu. En jahee yeeso e ko hebbi. To en daɗɗee daɗɗa kesa, hande jon: tuubugo golle jaayɗe, e goonɗingo Alla,</verse>
				<verse number="2">e ekkitinooje dow *batisi, e yowugo himɓe juuɗe, e pintol maayɓe, e kade kiita duumiika.</verse>
				<verse number="3">En jahee yeeso, kanjum en gaɗan ɗum, to Alla jaɓii.</verse>
				<verse number="4">Daaree haala himɓe wittuɓe der gonki mum kiikki. Ɓe keɓiino jayŋol Alla. Ɓe mettii dokkal ƴiwuŋal dow, go ɓe keɓi geɗu e *Ruuhu Ceniiɗo.</verse>
				<verse number="5">Ɓe mettii haala Alla geeta, e baawɗe jaamanuuru warooru,</verse>
				<verse number="6">e non fu, go ɓe bitti ɓaawo. Waɗataako ɓe bittinee ɓe tuuba kade. Gam ɗum laatii hande kamɓe e ko'e maɓɓe, ɓee tigga kade *Ɓiɗɗo Alla dow *leggal palaaŋal, ɓee jawna mo yeeso himɓe fu.</verse>
				<verse number="7">To leydi e yara diyam toɓoojam de ɗuuɗɗum, nii fuɗinana aawuɗo awdi geeri, den ni heɓuwa ɗon barke Alla.</verse>
				<verse number="8">Amma to gi'e, e tuppe nun ni fuɗinta, sey ni woppee, ɓooyataa ko ni yaa'ee, ko sakitoytoo fu, sey ni sunnyee yiite.</verse>
				<verse number="9">Onon, banniraaɓe am yiɗaaɓe, baa to emen bata hande non, emen anni oon darii dow laawol booɗuŋol, ŋol kisidam.</verse>
				<verse number="10">Gam Alla laataaki mo fonnitaaki. O yeggitintaa gaɗu mon, e yidde ne kollitinɗon gam inne makko. On kollitii yidde nen e golle ɗe gaɗuɗon, e ɗe gaɗoton faa hanne gam himɓe Alla.</verse>
				<verse number="11">Amma emen jiɗi moy mooɗon fu hollita iri anniya kaa ɗon faa heennyitirde, gam keɓon ko keɗiɗon.</verse>
				<verse number="12">To on laatee ciiwaakuuɓe, amma yemminee goonɗinki e munyal himɓe heɓooɓe donŋu ŋu Alla haɓɓi alkawal mum diga e goonɗinki.</verse>
				<verse number="13">No Alla haɓɓanta Iburahiima alkawal, e hoore makko o hunorii, gam o waawataa ko hunorii ɓuruɗo mo manŋu.</verse>
				<verse number="14">O wi'i: «E gooŋa, mi barkiɗinte, mi ɗuuɗinan lenyol maa !»</verse>
				<verse number="15">Hande non Iburahiima munyiri, o heɓi ko Alla haɓɓani mo alkawal.</verse>
				<verse number="16">To himɓe e hunoo, ɓee kunoro inne ɓurɗo ɓe manŋu. Hunayeere nen nun tabbitinta haala, ikkina jeddi fu.</verse>
				<verse number="17">Non bo, no Alla yiɗi hollugo ronooɓe alkawal mum e ɓuruɗum laaɓugo, no ka o resi waylitintaako pay, o waɗii ɗum e hunayeere.</verse>
				<verse number="18">To non, kujje ɗiɗi woni waylitintaako, ɗe Alla waawataa ko fewi dow mum, kanje woni: hunayeere e alkawal. Kanjum semmiɗinta ɓerɗe men, enen accoyɓe huune fu, go kooliɗen ko bi'aɗen.</verse>
				<verse number="19">Hoolaare nen e laatanii en hande tiggere laana diyam, tiggaane ne dimmataako gam yonkiiji men. Ne yahii faa ɓaawo wudere wirnirde nokkuure ɓurune fu senaago.</verse>
				<verse number="20">Ɗon nun Yeesu arti naatani en, o laatanii en hooreejo *Limaamiiɓe faa e baadey, hande no Malkisadaka.</verse>
			</chapter>
			<chapter number="7">
				<verse number="1">Malkisadaka on laati nun laamiiɗo siire wi'eteene Salaam. Oo laatii bo *Limaamiijo Alla towuɗo. Wakkati Iburahiima wartata diga konu ŋu o jaalii laamiiɓe, den Malkisadaka fotti e makko, barkiɗini mo.</verse>
				<verse number="2">Kanko nun Iburahiima hokki jakka huune fu. Ko inne Malkisadaka fillitii woni: «Laamiiɗo foonnitaare», kade bo, oo laatii laamiiɗo Salaam, waato «laamiiɗo jam.»</verse>
				<verse number="3">O woodaa *Baaba, ɗum bo inna, o woodaa bo kaakiraaɓe. O woodaa fuɗɗoode, o woodaa timmoode. O nandinaama e *Ɓiɗɗo Alla, oo laatii Limaamiijo faa e baadey.</verse>
				<verse number="4">Daaree no tedduŋal Malkisadaka foti mawnugo, faa Iburahiima maama meeɗen hokki mo jakka ko heɓi diga konu.</verse>
				<verse number="5">*Limaamiiɓe ƴiwɓe e lenyol Leewi, kamɓe nun tawreeta hokki laawol jaɓugo jakka to Isira'iilaaɓe, banniraaɓe maɓɓe, baa no kamɓe bo ɓe ƴiwii e Iburahiima hande maɓɓe.</verse>
				<verse number="6">Amma Malkisadaka mo jeyaaka der lenyol Leewi, jaɓii jakka to Iburahiima, o barkiɗini keɓuɗo alkawalji Alla.</verse>
				<verse number="7">Nani bo, jeddi walaa, barkiɗinɗo e ɓuri barkiɗinaaɗo manŋu.</verse>
				<verse number="8">Dow wecco arano, Limaamiiɓe jaɓooɓe jakka laati nun himɓe maayooɓe. Amma dow wecco ɗiɗaɓo, Malkisadaka ceedanaaɗo e wuuri nun jaɓi ka.</verse>
				<verse number="9">En baawan ko wi'i Leewi jaɓoowo jakka, hokkii ka diga e Iburahiima.</verse>
				<verse number="10">Gam Leewi rimaakano taw, go Malkisadaka fotti e maamiiko Iburahiima.</verse>
				<verse number="11">Der tawreeta ka Isira'iilaaɓe hokkaa, ɓe lenyol Leewi nun haani suɓee laatoo *Limaamiiɓe. To golle limaamaaku Leewinkeeɓe e hebbuno, Limaamiijo goɗɗo hande Malkisadaka bukaakano wara, laato mo lenyol Haruuna bane.</verse>
				<verse number="12">To golle limaamaaku waylitake, doole sariya bo waylitoo.</verse>
				<verse number="13">Mo haala kan wondanaa laati nun mo lenyol feerewol, mo himɓe lenyol mum gollaakino daɗey to hirsirde.</verse>
				<verse number="14">Himɓe fu e anni no Joomiraawo meeɗen ƴiwii diga e lenyol Yahuuda. Lenyol ŋol, Muusa batanay ŋol gokka dow limaamaaku.</verse>
				<verse number="15">Warugo *Limaamiijo goɗɗo, nanduɗo e Malkisadaka, ɓeydii laaɓingo haala kan.</verse>
				<verse number="16">O laataaki Limaamiijo hande no himɓe suɓirtee e sariyaaji mum. Amma, o laatike Limaamiijo e baawɗe yonki ki heennyataa.</verse>
				<verse number="17">Gam Dewtere wi'i: «A laatike Limaamiijo faa e baadey hande no Malkisadaka.»</verse>
				<verse number="18">To non, sariya artuka woppaama, gam ka tampii, ka nafay.</verse>
				<verse number="19">Gam tawreeta Muusa waɗay goɗɗum kebbuɗum. Amma jooni, en keɓii tammuwe ɓurune wooɗugo, ne ɓattortoɗen Alla.</verse>
				<verse number="20">Ɗum ɗon fu, e hunayeere nun laatorii. Amma ɓee to, laataaki *Limaamiiɓe e hunayeere.</verse>
				<verse number="21">Amma Yeesu kan laatike ɗum dow hunayeere Alla, bi'uɗo: «Min Joomiraawo mi hunike, mi wittataa ɓaawo: “A laatike Limaamiijo faa e baadey.”»</verse>
				<verse number="22">Hande non Yeesu laatorii torma alkawal ɓuruŋal wooɗugo.</verse>
				<verse number="23">Gokka nani kade. *Limaamiiɓe ɗuuɓɓe nun wonuno, gam maayde e haɗannoo ɓe tabitaago.</verse>
				<verse number="24">Amma no Yeesu e laatii duumiiɗo, limaamaaku makko goɗɗo wattirtaa ɗum.</verse>
				<verse number="25">Gam majjum, o waawan hisingo no haaniri ɓattiiɓe Alla diga e makko, gam oo wuuri e baadey, oo eelana ɓe Alla.</verse>
				<verse number="26">Hooreejo *Limaamiiɓe hande oo ɗon nun haanani en. Oo laatii ceniiɗo, mo walaa gacce, ko soɓi fu walaa e makko. Oo seenniri e hakkeeɓe, o ɓantaama faa dow to ɓuri kammu towugo.</verse>
				<verse number="27">O nandaa e hooreeɓe Limaamiiɓe. O bukaaka waɗugo kiiseteeɗi nyalaane fu, aran, gam makko, ɓaawo mum gam hakke himɓe. Kanko, o sakkii hoore makko de woore tan, ɗum heƴi faa e baadey.</verse>
				<verse number="28">Tawreeta Muusa suɓiino hooreeɓe Limaamiiɓe laatiiɓe himɓe tampuɓe. Amma hunayeere Alla warune ɓaawo tawreeta, jooɗinii *Ɓiɗɗo laatiiɗo kebbuɗo faa abada.</verse>
			</chapter>
			<chapter number="8">
				<verse number="1">Hoore haala ka men batanta nani: Een goodi hooreejo *Limaamiiɓe mawɗo hande oo ɗo. Oo jooɗii nyaamo leeso *Laamaare Alla mawɗo, mo tedduŋal, dow kammu.</verse>
				<verse number="2">Kanko nun gollotoo der nokkuure ceniine, der bukaaru gooŋaaru nu Joomiraawo darini, hinaa neɗɗo.</verse>
				<verse number="3">Hooreejo *Limaamiiɓe fu suɓa nun gam hokka Alla dokke e kiiseteeɗi. E haani bo, oo woodi ko o sakkata.</verse>
				<verse number="4">To e duuniyaaru ɗo nun o wonuno, o laatataakono du Limaamiijo, gam Limaamiiɓe waɗooɓe sadaka hande no tawreeta Muusa batiri na'on.</verse>
				<verse number="5">Golle limaamaaku ɗe ɓe gaɗata e laatii misaalu, e nandi huune ko woni e gooŋa dow kammu. No Muusa yiɗunoo darnugo bukaaru, Alla bati mo wi'i: «Tinna, gaɗaa huune fu, hande misaalu mo kollaɗaa dow waanne.»</verse>
				<verse number="6">Jooni, *Almasiihu heɓii golle ɓuruɗe wooɗugo, gam o laatike hakkunneejo alkawal ɓuruŋal wooɗugo, dariiŋal dow alkawalji ɓuruɗi wooɗugo.</verse>
				<verse number="7">Gam e gooŋa, to alkawal aranal woodaano gacce, bukaata dartugo ɗiɗaɓal walaano.</verse>
				<verse number="8">Amma Alla felii himɓe muuɗum wi'i: «Min Joomiraawo mii wi'a on, nyalaaɗe waraan, mi haɓɓan alkawal kesal e himɓe Isira'iila, e ɓe Yahuuda.»</verse>
				<verse number="9">Ŋal nandataa e alkawal ŋal kaɓɓunoomi e kaakiraaɓe maɓɓe, nyaanne ettumi ɓe e junŋo, burtinmi diga leydi Misira. No ɓe jogaaki alkawal am min bo, kokkumi ɓe ɓaawo.</verse>
				<verse number="10">O wi'i kade: Daa no alkawal ŋal kaɓɓanmi e himɓe Isira'iila laatoytoo ɓaawo nii: Mi wattan sariyaaji am der hakkillo maɓɓe, mi winnan ɗi der ɓerɗe maɓɓe, mi laatoto Alla maɓɓe, ɓe laatoo himɓe am.</verse>
				<verse number="11">Goɗɗo janŋintaa gondaaɗo mum, naa bo banniraawo mum, wi'a, Annu Joomiraawo, gam himɓe fu annan am, diga pettel faa mawɗo maɓɓe.</verse>
				<verse number="12">Gam mi yaafoto boofi maɓɓe, mi siwtortaa kade hakke maɓɓe.»</verse>
				<verse number="13">No Alla noddii alkawal ŋal ɗo kesal, den fu, o laatinii aranal kiinŋal. Ko hiiɗɗi, e ko nayyi bo, faanike majjitingo.</verse>
			</chapter>
			<chapter number="9">
				<verse number="1">Alkawal aranal e wooduno sariyaaji dow sujidango Alla e nokkuure ceniine, nyiɓaane der duuniyaaru.</verse>
				<verse number="2">Bukaaru tiggaama, enu woodi gaɗaaji ɗiɗi. Gaɗa arana e wi'ee gaɗa ceniika, ɗon nun fitilleel resetee, e taaburu, e peen cakkanaako Alla.</verse>
				<verse number="3">Ɓawɓawre wudere ɗiɗawre wiirniraane, ɗon nun gaɗa ɗiɗaɓa bi'eteeka, gaɗa ɓuruka senaago fu woni.</verse>
				<verse number="4">Der makka, e woodi urirde wardi gaɗiraane kanŋeeri, e keesuwal alkawal gaɗiraaŋal kanŋeeri. Der keesuwal ŋal, looŋel gaɗiraaŋel kanŋeeri na'on ɗon. Maannu e woni der looŋel ŋel, e sawru Haruuna bilitinŋol, e kaaƴe alluwaaje ɗiɗi to dookaaji winnaa.</verse>
				<verse number="5">Dowdowre keesuwal ŋal, e woodi foto malaykaaɓe wi'eteeɓe kerubaaɓe, tedduɓe. Biyeeɗe maɓɓe e suddi ommoode yaaforde hakkeeji. Jooni en baawataa ko batani ɗum gootel gootel.</verse>
				<verse number="6">Non non nun huune ɗum fu resiraa. Den, nyalaane fu, *Limaamiiɓe naata gaɗa bukaaru arana, ɓe gaɗa golle sujidango Alla.</verse>
				<verse number="7">Amma gaɗa ɗiɗaɓa, hooreejo Limaamiiɓe tan nun naatata ɗon de woore der duuɓol. O naatataa bo, to o jogaaki ƴiiƴam o waɗirta sadaka gam yaafuye hakke makko e ɗe himɓe waɗi hinaa e sago.</verse>
				<verse number="8">Diga e majjum *Ruuhu Ceniiɗo e hollita no laawol gaɗa ɓuruka senaago fu maɓɓitaaki taw, to wecco bukaaru aranu e woni.</verse>
				<verse number="9">Huune ɗum e hollita ko woni jooni. Ko ɗum yiɗi wi'ugo woni: dokke e sadakaaji cakketeeɗi waawataa laaɓingo ɓerne gaɗoowo ɗum.</verse>
				<verse number="10">Sariyaaji ɗii ɗon laati nun ɗi ɓannu. Ɗii batana haala nyaamdu, e jaram, e lootuki feere feere. Sariyaaji ɗii nafii faa wakkati de Alla wayliti ɗi.</verse>
				<verse number="11">Amma, *Almasiihu warii, laatii hooreejo *Limaamiiɓe dow kujje geete, garooje yeeso. O naatii der bukaaru ɓurunu mawnugo, e ɓurunu hebbugo, nu junŋo neɗɗo waɗay, nu jeyaaka bo e duuniyaaru ɗo.</verse>
				<verse number="12">O naatii de woore der nokkuure ɓurne senaago fu, ɗum heƴi faa e baadey. O naatiday e ƴiiƴam ginniiji, e ɗam nyalbi, amma e ƴiiƴam hoore makko. Non non o sooditorii en faa e baadey.</verse>
				<verse number="13">To ƴiiƴam ginniiji e ga'i, e dooni wiige miccaama dow coɓuɗo, eɗam laaɓina mo dow laawol diina.</verse>
				<verse number="14">To non, noy ƴiiƴam Almasiihu ɓurirtaa laaɓingo cuuɗiiɗum ɓerɗe meeɗen diga e golle mum baatuɗe? Gam e baawɗe *Ruuhu tabitiiɗo o hokkiri hoore makko Alla, o laatii sadaka kaa ɗo woodaa tuuni, heɓa gollanoɗen Alla mo yonki.</verse>
				<verse number="15">Kan acci *Almasiihu laatii beldinoowo, kaɓɓuɗo alkawal kesal, gam noddaaɓe heɓa donŋu duumiiŋu ŋu Alla haɓɓani ɓe alkawal. Ɗum waɗoto, gam o maayii, heɓa o sooditoo himɓe waɗunooɓe hakke der alkawal aranal.</verse>
				<verse number="16">To ɗerewol donŋu e batanee, sey laatoo doneteeɗo maayii.</verse>
				<verse number="17">Ɗerewol donŋu nafataa, to doneteeɗo e wuuri, sey doneteeɗo maaya go ŋol nafa.</verse>
				<verse number="18">Kan acci go alkawal aranal haɓɓee, sey no ƴiiƴam reƴƴitii.</verse>
				<verse number="19">Ɓaawo Muusa janŋani himɓe sariyaaji gonuɗi der tawreeta fu, o etti ƴiiƴam nyalbi, e ɗam ginniiji, o hawrontiri e diyam. Den o etti leeɓi boɗeeji, e haako isop, o micci dow dewtere, e dow himɓe fu, o wi'i:</verse>
				<verse number="20">«Kanjum woni ƴiiƴam tabbitinoojam alkawal ŋal Alla haɓɓi wi'i, ɗowtanoɗon.»</verse>
				<verse number="21">Hande non bo o micci ƴiiƴam dow bukaaru, e dow ko ɓe cujidiranta Alla fu.</verse>
				<verse number="22">Hande no tawreeta resiri, ƴiiƴam nun laaɓinta huune ɗuuɗɗum! To ƴiiƴam reƴƴitaaka bo, yaafuye hakkeeji walaa.</verse>
				<verse number="23">E haani kujje kollitooje ko woni dow kammu laaɓiniree hande non. E haani bo ɗe laaɓiniree e sadakaaaji ɓuruɗi wooɗugo.</verse>
				<verse number="24">Gam *Almasiihu naatay der nokkuure ceniine ne junŋo neɗɗo nyiɓi, nandune e gooŋaare. Amma o naatii dow kammu e hoore makko, gam o daroo jooni yeeso Alla gam men.</verse>
				<verse number="25">O naatay ton gam o sakka hoore makko de ɗuuɗɗum, hande no hooreejo *Limaamiiɓe naatirta duuɓol fu der nokkuure ɓurune senaago e ƴiiƴam mareefu.</verse>
				<verse number="26">To hinaa non, Almasiihu toorotono de ɗuuɗɗum diga fuɗɗoode duuniyaaru. Amma jooni, o hollitake de woore tan, der heennyitirde jaamanuuji, gam o ikkina hakkeeji diga e hokkugo yonki makko.</verse>
				<verse number="27">Neɗɗo fu maayan de woore hande no ɗum resirani ɗum, ɓaawo mum Alla hiitoo mo.</verse>
				<verse number="28">Hande non bo, Almasiihu sakkii hoore mum de woore tan gam o ikkina hakkeeji himɓe ɗuuɓɓe. O suppitoyto de ɗiɗawre, hinaa gam hakke, amma gam o hisina hettiniiɓe mo.</verse>
			</chapter>
			<chapter number="10">
				<verse number="1">Tawreeta, hollitan nun tan ɗoogi huune geetum, garoojum, ka hollitintaa huune ɗum e hoore mum. Kan acci ka waawataa ko laatini ɓattotooɓe Alla hebbuɓe e laawol waɗugo sadakaaji gooti ɗin baadey fu, e der duuɓol fu.</verse>
				<verse number="2">To tawreeta waawino laaɓingo ɓe, maa ɓe acciino waɗugo sadakaaji, ɓerɗe maɓɓe bo gaccataako ɓe, gam ɓe laaɓinaama de woore, go ɗum heƴi faa e baadey.</verse>
				<verse number="3">Amma kiiseteeɗi ɗin e siwtora himɓe hakkeeji mum duuɓol fu.</verse>
				<verse number="4">Gam waɗataako ƴiiƴam ga'i, e ginniiji ikkina hakkeeji.</verse>
				<verse number="5">Gam majjum, no *Almasiihu warata der duuniyaaru, o bati Alla o wi'i: «A yiɗaa sadakaaji kiiseteeɗi e dokke, amma a siriyanake am ɓannu.</verse>
				<verse number="6">A seyortaako sadakaaji buuɗeteeɗi e sadakaaji ikkinooji hakke.</verse>
				<verse number="7">Den bi'umi: “Mi nani, mii wara waɗugo ko jiɗuɗaa, an Alla, non non ɗum winnaa dow am der dewtere taggeteene.”»</verse>
				<verse number="8">Aran, o wi'i: «A yiɗaa sadakaaji kiiseteeɗi e dokke, e sadakaaji buuɗeteeɗi, e sadakaaji ikkinooji hakke. Nani bo, huune ɗum fu, sakkete nun hande no tawreeta batiri.</verse>
				<verse number="9">Ɓaawo mum, o wi'i: «Mi nani, mii wara gam mi waɗa ko jiɗuɗaa.» Non Alla mooytiri sadakaaji arandeeji, go o jooɗini ɗiɗaɓa.</verse>
				<verse number="10">En laaɓinaama e hakke, gam Yeesu *Almasiihu waɗii ko Alla yiɗi. O sakkii ɓannu makko de woore, ɗum heƴii faa e baadey.</verse>
				<verse number="11">*Limaamiijo fu e yaha gollirde mum nyalaane fu. Oo sakka sadakaaji gooti ɗin de ɗuuɗɗum, amma ɗi baawataa ko mooyti hakkeeji pay.</verse>
				<verse number="12">Amma oo ɗo kan, waɗii sadaka goota tan gam mooytugo hakkeeji, ɓaawo mum o jooɗii ley nyaamo Alla faa e baadey.</verse>
				<verse number="13">Ton o heɗii Alla waɗa wanyuɓe mo laatoo jaaɓirɗum koyɗe makko.</verse>
				<verse number="14">Gam e sadaka goota kan o laatiniri ɓe o laaɓini hebbuɓe, faa e baadey.</verse>
				<verse number="15">Kanjum bo *Ruuhu Ceniiɗo seedanii en, wi'i:</verse>
				<verse number="16">«Joomiraawo wi'i: Alkawal ŋal kaɓɓanmi e maɓɓe nani, ɓaawo nyalaaɗe ɗee, mi wattan sariyaaji am der ɓerɗe maɓɓe, mi winnan ɗi der hakkillo maɓɓe.»</verse>
				<verse number="17">O wi'i kade: «Mi siwtortaa hakkeeji maɓɓe kade, e boofi maɓɓe.»</verse>
				<verse number="18">Nani bo to hakkeeji yaafaama, doole bane sadaka ikkinoojum hakke waɗee.</verse>
				<verse number="19">Onon banniraaɓe, ƴiiƴam Yeesu hokkii en laawol naatugo der nokkuure ɓurne senaago.</verse>
				<verse number="20">O maɓɓitanii en laawol kesol, ŋol yonki, gaɗa wudere wirnirde, waato ɓannu makko.</verse>
				<verse number="21">Een goodi hooreejo *Limaamiiɓe ardinaaɗo der suudu Alla.</verse>
				<verse number="22">Gam majjum, en ɓattee Alla e ɓerɗe goote, e goonɗinki kebbuki, laatoo ɓerɗe meeɗen laaɓinaama e ko gaccotoo en, ɓalli men lootiraama e diyam ceniiɗam.</verse>
				<verse number="23">En ceedee ko kooliɗen, to en tampee, gam kaɓɓanɗo en alkawal e laatii koolaaɗo.</verse>
				<verse number="24">En ballontiree gam kolliten yidde hakkune men, gaɗen bo golle booɗuɗe.</verse>
				<verse number="25">To en accee hawtugo e goonɗinɓe hande no woɓɓe waɗata. Amma baajontiree, hakko du no oon ji'a nyalaane Joomiraawo e faanoo.</verse>
				<verse number="26">Gam to en gaɗii hakke e sago men, ɓaawo de annitinɗen gooŋa, sadaka gom kade walaa ikkinoowa hakkeeji.</verse>
				<verse number="27">Ko horii tan woni, keɗoɗen e kulol kiita Alla, e yiite kalkoowe yedduɓe Alla.</verse>
				<verse number="28">To neɗɗo taƴii tawreeta Muusa, sey o waree, o yurmataake, to himɓe ɗiɗo naa bo tato seedake ɗum!</verse>
				<verse number="29">To goɗɗo yawike *Ɓiɗɗo Alla, go o daarii ƴiiƴam alkawal ɗam Alla laaɓiniri mo huune baanji, go o yenni *Ruuhu kokkoowo en moƴƴere, e gooŋa, joomum heɓan kiita ɓuruka hallugo.</verse>
				<verse number="30">Gam een anni Alla bi'uɗo: «Min nun wattotoo, min nun yoɓata.» O wi'i kade: «Joomiraawo hiitoto himɓe mum.»</verse>
				<verse number="31">Yanugo e junŋo Alla yonkinteejo e hunnii puy!</verse>
				<verse number="32">Ciwtoree nyalaaɗe arandeeje, ɓaawo de Alla yaynani on, on jarii bone mawɗe, amma on darike e semme, kaɓuɗon.</verse>
				<verse number="33">Wakkati mum, on jennaama yeeso himɓe, tooraɗon, kawtuɗon e tooreteeɓe hande mooɗon.</verse>
				<verse number="34">On jurmake maɓɓaaɓe der kasu, nootiɗon e seyo ko gooduɗon teetaa, gam oon anni oon goodi kujje ɓuruɗe wooɗugo, tabitintooɗe.</verse>
				<verse number="35">Gam majjum, to on boppee hoolaare mooɗon, gam ne waddanan on riiba mawka.</verse>
				<verse number="36">E gooŋa, oon goodi bukaata munyal, gam keɓon ko Alla haɓɓani on alkawal, to on gaɗii ko o yiɗi.</verse>
				<verse number="37">E winnii der Dewtere: «Ɗo e yeeso seɗɗa, seɗɗa tan horii kaanuɗo wara, waran, o ɓooyataa.</verse>
				<verse number="38">Neɗɗo am poonnitiiɗo wuuran e goonɗinki, amma to o wittii ɓaawo, ɓerne am seyortaako mo.»</verse>
				<verse number="39">Enen, en galaa caka wittooɓe ɓaawo gam halka. Amma caka goonɗinɓe, gam yonkiiji men hisa.</verse>
			</chapter>
			<chapter number="11">
				<verse number="1">Goonɗinki laati nun hoolaago a heɓii huune ko keɗiɗaa e wara, e tabbitingo kujje ɗe a yi'ay.</verse>
				<verse number="2">Sabbu goonɗinki nun himɓe arandeeɓe heɓiri seedaneego geeta yeeso Alla.</verse>
				<verse number="3">Diga e goonɗinki nun paamirɗen no duuniyaaru e kammu tagiraama e haala Alla. Ko yi'etee bo tagaama diga ko yi'ataake.</verse>
				<verse number="4">Diga e goonɗinki nun Habiila hokki Alla sadaka ɓuruka ka Kayiinu go Alla daari mo poonnitiiɗo. Alla bo jaɓii sadaka makko. Baa no Habiila maayi, goonɗinki makko e waajoo en faa hanne.</verse>
				<verse number="5">Diga e goonɗinki nun Anuhu eenciniraa dow kammu, o maayay. O yiitaaka, gam Alla eencinii mo dow. Ko o eencinee, dewte seedanike mo wi'i, oo fottani Alla.</verse>
				<verse number="6">Nani bo to hinaa e goonɗinki, walaa baawoowo ko fottani Alla. Ɓattotooɗo Alla fu, sey goonɗina no Alla na'on, o warjoto dartanɓe mo.</verse>
				<verse number="7">Diga e goonɗinki nun Alla maatiniri Nuuhu dow huune ko yottaaki taw. O huli Alla, den o waɗi laana diyam, o daɗiniri getti makko. O doƴƴii duuniyaaru kiita, o roni fonnitaare heɓeteene diga e goonɗinki.</verse>
				<verse number="8">Diga e goonɗinki nun Iburahiima ɗowtoranii noddoore Alla, o yahi leydi ni Alla wi'i o ronan, o yawti, o annaa toy o yahata.</verse>
				<verse number="9">Diga e goonɗinki o yahiri der leydi ni Alla haɓɓani mo alkawal, o jooɗi der bukaaji hande janano, nun nun bo Isiyaaku e Yaakuubu ronidooɓe alkawal ŋal e makko waɗi.</verse>
				<verse number="10">Iburahiima e heɗinoo yi'a wanŋarde ne daɗɗa semmenteha, ne Alla diidi, mahi.</verse>
				<verse number="11">Diga e goonɗinki nun Saratu heɓiri baawɗe rimugo suka, baa no o naywii puy, gam o faamii, kaɓɓanɗo mo alkawal e laatii koolaaɗo.</verse>
				<verse number="12">Gam majjum diga neɗɗo gooto naywuɗo, himɓe ɗuuɓɓe rimaa. Ɓe ɗuuɗi hande koode tawaaɗe dow kammu, e jaaneeri gonuni onde maayo, ni limataako.</verse>
				<verse number="13">Der goonɗinki ɓe fu, ɓe maayi. Ɓe keɓay ko Alla haɓɓani ɓe alkawal. Amma ɓe ji'ii ɗum, ɓe ceyorii ɗum diga woɗɗi. Den ɓe bati no kamɓe ɓe laati nun hoɓɓe e jananɓe der duuniyaaru.</verse>
				<verse number="14">Batooɓe hande nii e holla e laaɓuɗum, no e darta leydi halal mum.</verse>
				<verse number="15">To hakkillo maɓɓe wittiino der leydi ni ɓe burtinoo e mum, ɓe baawanno ko witti ton.</verse>
				<verse number="16">Amma leydi ɓuruni wooɗugo ɓe jiɗi, leydi gonuni dow kammu. Gam majjum senteene waɗay Alla o noddee Alla maɓɓe, gam oo siriyanii ɓe wanŋarde.</verse>
				<verse number="17">Diga e goonɗinki nun Iburahiima sakkiri Isiyaaku no Alla foonni mo. Ɓiyiiko bajjo, mo Alla waɗani alkawalji ɗuuɗɗi nun o siriyino sakkugo.</verse>
				<verse number="18">Dow makko nun Alla batuno, wi'i: «E Isiyaaku nun lenyol noddirteeŋol inne maa wurtotoo.»</verse>
				<verse number="19">Iburahiima faamii no Alla e woodi baawɗe fintingo maayɗo. Gam majjum Alla hokkiti mo ɓiyiiko hande pintinaaɗo diga maayde. Eɗum holla misaalu pintol diga maayɓe.</verse>
				<verse number="20">Diga e goonɗinki nun Isiyaaku barkiɗiniri Yaakuubu e Isuwa gam kujje garooje.</verse>
				<verse number="21">Diga e goonɗinki kin nun Yaakuubu barkiɗiniri ɓiɓɓe Yusufu goggooto, no o faanii maayugo. O tuggi sawru makko o jimminii, o teddini Alla.</verse>
				<verse number="22">Diga e goonɗinki nun acci no Yusufu faanii maayugo, o bati ɓiɓɓe Isira'iila haala wurtaago maɓɓe diga leydi Misira. O bati ɓe bo ko ɓe gaɗata e ƴiye makko.</verse>
				<verse number="23">Diga e goonɗinki nun saareeji Muusa suuɗiri ɗum lebbi tati ɓaawo no o rimaa, gam ɓe ji'ii sukeel ŋel e wooɗi, ɓe kulay bo ka laamiiɗo bati.</verse>
				<verse number="24">Diga e goonɗinki nun acci no Muusa mawni, o salii noddeego suka ɓii Fiirawna debbo.</verse>
				<verse number="25">O suɓii hawtugo e himɓe Alla der tooraaji maɓɓe, e no o seyortoo der hakke wakkati seɗɗa.</verse>
				<verse number="26">O faamii yarugo bone gam *Almasiihu e laatii jawdi ɓuruni jawdi Misira fu manŋu, gam oo daarii riiba gonuka yeeso.</verse>
				<verse number="27">Diga e goonɗinki o wurtori leydi Misira, o hulay mone laamiiɗo. O darii e semme, hande oo yi'a Alla mo yi'ataake.</verse>
				<verse number="28">Diga e goonɗinki, o waɗiri juulɗe *Paska, o wi'i, ƴiiƴam miccee e dammuɗe gam to malaykaajo maayde meema afuɓe Isira'iila.</verse>
				<verse number="29">Diga e goonɗinki nun, Isira'iilaaɓe joliri maayo Maliya hande dow leydi joorni. Amma ŋo moɗii Misirankeeɓe, no ɓe dartata jolugo.</verse>
				<verse number="30">Diga e goonɗinki nun birniwol piiltitiiŋol Yeriko yani, no Isira'iilaaɓe fiiltitii ŋol balɗe jeeɗiɗi.</verse>
				<verse number="31">Sabbu goonɗinki nun, Rahab, debbo jeenoowo, daɗiri halkidingo e heeferɓe, gam o jaɓɓake Isira'iilaaɓe daarooɓe no leydi resorii e jam.</verse>
				<verse number="32">Kaye batanmi kade? Wakkati heƴataa am gam mi batana habaru Gedeyon, e Barak, e Samson, e Yefta, e Dawda, e Samuyila, e kade annabiiɓe woɓɓe.</verse>
				<verse number="33">Himɓe ɓee fu, goonɗinki nun acci ɓe jaalii laamiiɓe, ɓe gaɗi ko foonnitii, ɓe keɓi alkawal Alla. Goonɗinki kin acci ɓe muɓɓi kunnuɗe jagge,</verse>
				<verse number="34">ɓe nyifi baawɗe yiite, ɓe daɗi diga e kaafaaje belɗe. Ɓe keɓitii semme ɓaawo ɓe nyawi, ɓe laatii waawuɓe konu, ɓe jaalii soogeeji janani.</verse>
				<verse number="35">Diga e goonɗinki nun rewɓe woɓɓe heɓiri maayɓe mum fintinaa. Gam goonɗinki nun, woɓɓe tooraa, salii faabeego, gam ɓe keɓa pintol ɓuruŋol wooɗugo.</verse>
				<verse number="36">Woɓɓe jaancaa, fiyaa ɓocci, ko ɓuri du, woɓɓe mum haɓɓaa e callalluuji, wattaa der kasu.</verse>
				<verse number="37">Woɓɓe bo faɗɗaa kaaƴe faa maayi, woɓɓe jarbaa, woɓɓe, ɓalli mum wudditaa geɓe ɗiɗi, woɓɓe wariraa e kaafaaje. Ɓee jiiloo toy fu, ɓee ɓornii guri baali, e be'i, ko ɓe goodi fu teetaa, ɓe tooraa, ɓe ɓillaa puy.</verse>
				<verse number="38">Kamɓe, duuniyaaru fotay ɓe gonoo e mum, ɓee jiiloo der ladde haro, e dow baalle, e luuro kaaƴe, e der gayɗe.</verse>
				<verse number="39">Ɓe fu ɓe keɓii seedaneego geeta yeeso Alla, gam goonɗinki maɓɓe. Amma ɓe keɓay ko Alla haɓɓani ɓe alkawal,</verse>
				<verse number="40">gam Alla e yiɗi hokkugo en ko ɓuri wooɗugo, heɓa to ɓe jottoo to kebbuɗum woni hinaa e men.</verse>
			</chapter>
			<chapter number="12">
				<verse number="1">Seedeeɓe ɗuuɓɓe e fiiltitii en hande duule. Gam majjum enen bo, en boppee doongal fu, e hakke taariiɗe en e koyɗum. Den doggen e tinnaare der doggudu daɗontiree ŋol desanaɗen.</verse>
				<verse number="2">En tiggee gite meeɗen dow Yeesu, laatiiɗo puɗɗuɗo goonɗinki meeɗen, kanko nun bo hebbinta ki. O hakkilanay senteene maayde dow *leggal palaaŋal, gam seyo ŋo o resanaa. Jooni oo jooɗii nyaamo kittaal *Laamaare Alla.</verse>
				<verse number="3">Miilanee Yeesu munyuɗo, e tooraaji ɗi hakkeeɓe toori mo, gam to on tampee, ɓerɗe mooɗon biisoo.</verse>
				<verse number="4">On kaɓiday taw e hakke faa yottii maayde.</verse>
				<verse number="5">On jeggitii bo waaji ɗi Alla waajii on hande sukaaɓe muuɗum, o wi'i: «Ɓiyam, taa fijir elto Joomiraawo, Taa accu ɓerne maa biisoo to o wooltanii maa.</verse>
				<verse number="6">Gam Joomiraawo e elta mo o yiɗi fu, oo fiya ɓe o daari sukaaɓe makko.»</verse>
				<verse number="7">Munyanee elto, annitee no Alla e daari on hande sukaaɓe muuɗum. Suka moy woni mo *Baaba mum eltataa ɗum?</verse>
				<verse number="8">To Alla eltay on hande no o eltirta sukaaɓe makko fu, den, on laataaki woni sukaaɓe makko, amma jaaluuɓe laatiɗon.</verse>
				<verse number="9">Ciwtoren no baabiraaɓe meeɗen ɓe duuniyaaru ɗo e elta en, een ɗowtanii ɓe bo. Ume haɗata en ɗowtanaago Baaba men mo dow kammu, gam buuren?</verse>
				<verse number="10">Baabiraaɓe meeɗen e elta en der wakkati seɗɗa, no fottirani ɓe fu. Amma, Alla e elta en gam ɗum nafa en, gam o hawta en der senaare makko.</verse>
				<verse number="11">Aran, elto fu waddataa seyo, sey biisere ɓerne. Amma ɓaawo mum, nee waddana jaɓuɓe ne fu foonnitaare e jam.</verse>
				<verse number="12">Gam majjum, portee juuɗe mooɗon comuɗe, cemmiɗinee koppi mooɗon tampuɗi.</verse>
				<verse number="13">Tokkee laabi poortiiɗi, gam to koyŋal laƴoowal sela laawol, amma ŋal nyawtoo.</verse>
				<verse number="14">Dartee jam hakkune mooɗon e himɓe fu, dartee senaare bo, gam to hinaa e mayre, walaa ji'oowo Joomiraawo.</verse>
				<verse number="15">Kakkilee gam to goɗɗo ɗawu hoore mum moƴƴere Alla, to o laatoo hande ɗaɗol kaaɗuŋol bilitoowol e raaɓoo ɗuuɓɓe kaaɗuɗum mum, e laawa ɓe.</verse>
				<verse number="16">Kakkilee gam to goɗɗo mooɗon laatoo jeenoowo, ɗum bo jawiiɗo kujje ceniiɗe hande no Isuwa sippiri afaaku mum gam nyaama de woore tan.</verse>
				<verse number="17">Oon anni ɓaawo nii, o yiɗii baabiiko barkiɗina mo, amma o salaama. O dartii e bojji, dabare no baabiiko waylitira miilo mum, amma o waaway.</verse>
				<verse number="18">Onon, on garay to waanne meemeteene, kuɓɓoore yiite. On garay bo to duule niɓɓuɗe, to niwre e to hennu semmentewol woni.</verse>
				<verse number="19">On garay bo to walaldu fuuretee, e to daane towne falmata. Nanuɓe daane nen fu, eelii to ne baddu ɗum kade baa woliine woore.</verse>
				<verse number="20">Gam ɓe baaway ko munyani haala bi'uka: «Baa to bisa nun ɓattii waanne nen, ŋa faɗɗee kaaƴe ŋa waree.»</verse>
				<verse number="21">Ko himɓe yi'i ɗon e hunnii, faa Muusa e hoore mum wi'i: «Mi hulii sanne faa mii diwna.»</verse>
				<verse number="22">Amma onon, on garii to waanne Siyoona, e wanŋarde Alla yonkinteejo, waato *Urusaliima ni dow kammu, to malaykaaɓe uju ujuneeje hawriti e welwelta.</verse>
				<verse number="23">On garii to hawriine afuɓe, ɓe inɗe mum winnaa dow kammu. On garii to Alla kiitotooɗo himɓe fu, e to yonkiiji foonnitiiɓe hebbinaaɓe.</verse>
				<verse number="24">On garii to Yeesu beldinɗo himɓe e Alla der alkawal kesal, e to ƴiiƴam mum miccaaɗam, ɓuruɗam ɗam Habiila.</verse>
				<verse number="25">Kakkilee, to on calee hettinanaago baddoowo on, gam saliiɓe nanango seedinɓe ɗum der duuniyaaru ɗo daɗay kiita. Noy enen miiluɗen daɗiren to en kokkii baddanɗo en diga dow kammu ɓaawo?</verse>
				<verse number="26">Wakkati gom Alla dimmiino leydi. Jooni bo, o haɓɓanii en alkawal, o wi'i: «Mi dimman de woore kade, hinaa leydi tan, amma kammu bo.»</verse>
				<verse number="27">No o wi'i «de woore kade» eɗum holla no tagaaɗum fu dimmoto faa ko dimmataako horoo.</verse>
				<verse number="28">Gam majjum, no en keɓan laamu ŋu dimmataako, en jettee Alla, cujidanen mo no fottiri der kulol e tedduŋal.</verse>
				<verse number="29">Gam Alla meeɗen laati nun yiite kalkoowe.</verse>
			</chapter>
			<chapter number="13">
				<verse number="1">Tinnee jiɗontiree hakkune mon, gam on laati nun banniraaɓe.</verse>
				<verse number="2">To on jeggitee weernugo hoɓɓe, gam woɓɓe weernii malaykaaɓe, ɓe annaa naa malaykaaɓe nun ɓe beerni.</verse>
				<verse number="3">Ciwtoree maɓɓaaɓe der kasu, hande onon e maɓɓe nun maɓɓidaa. Ciwtoree bo tooreteeɓe, hande onon e maɓɓe nun tooridintee.</verse>
				<verse number="4">Moy mooɗon fu teddina teegal, gorko laatoo koolaaɗo dow debbo mum, debbo bo laatoo koolaaɗo dow gorko mum. Gam Alla hiitoto waɗooɓe nyidduɗum, e jeenooɓe.</verse>
				<verse number="5">To on accee yidde ceede arditanoo goonki mooɗon. Ceyoree ko gooduɗon, gam Alla e hoore mum wi'i: «Mi accataa maa, mi woppataa maa pay !»</verse>
				<verse number="6">Gam majjum, en baawan batugo e hoolaare bi'en: «Joomiraawo woni paabotooɗo am, mi hulataa. Ume neɗɗo waawata ko waɗanimmi?»</verse>
				<verse number="7">Ciwtoree ardiiɓe, baajiiɓe on haala Alla. Daaree no gonki maɓɓe heennyitiri, den, yemminon goonɗinki maɓɓe.</verse>
				<verse number="8">Yeesu *Almasiihu gooto on nun, diga keenya, hanne, e faa abada.</verse>
				<verse number="9">To on accee ekkitinooje janane iri ɗey fu fooɗa on. Ko haani woni, moƴƴere Alla semmiɗa der ɓerɗe mooɗon, hinaa sariyaaji dow nyaamduuji. Tokkuɓe sariyaaji ɗii ɗon, ɗi nafay ɗum goɗɗum.</verse>
				<verse number="10">Een goodi hiisirde, amma *Limaamiiɓe gollotooɓe der bukaaru ceniinu woodaa laawol nyaamugo sadaka jowiika dow mayre.</verse>
				<verse number="11">Hooreejo Limaamiiɓe e wadda ƴiiƴam bisaaji cakkaaɗi gam moytugo hakkeeji der nokkuure ceniine, amma, ɓalli majji e wuuɗee yaasi.</verse>
				<verse number="12">Gam majjum nun bo, Yeesu maayoy yaasi wanŋarde, gam o laaɓina himɓe e ƴiiƴam makko.</verse>
				<verse number="13">To non, en burtee taween mo yaasi wanŋarde, jaɓen senteene ne o sentinaa!</verse>
				<verse number="14">Gam der duuniyaaru ɗo, en goodaa wanŋarde tabitintoone, amma een darta garoore yeeso.</verse>
				<verse number="15">En cakkee wakkati fu Alla jettooje meeɗen diga e Yeesu, waato ceedoɗen inne makko wakkati fu.</verse>
				<verse number="16">Amma to on jeggitee waɗugo ko wooɗi. Ballontiree, gam iri kiiseteeɗi ɗii ɗon nun Alla yiɗi.</verse>
				<verse number="17">Ɗowtanee ardiiɓe on, leesinee ko'e mon yeeso maɓɓe. Gam kamɓe nun reeni yonkiiji mooɗon, ɓe jottinan bo Alla golle maɓɓe. Kokkee ɓe laawol ɓe gaɗa golle maɓɓe e seyo, hinaa e dumbitaaɗe, gam ɗum nafataa on.</verse>
				<verse number="18">Du'anee men, gam emen kooli, ɓerɗe amen e laaɓi, men tokkoto bo waɗugo ko wooɗi der becce fu.</verse>
				<verse number="19">Mii eela on puy, gaɗon ɗum, heɓa Alla maɓɓitanammi laawol mi warta to mooɗon law.</verse>
				<verse number="20">Alla kokkoowo jam fintinii Joomiraawo meeɗen Yeesu diga maayɓe. Yeesu on laatike duroowo baali mawɗo, o haɓɓii alkawal tabitiiŋal diga e ƴiiƴam makko.</verse>
				<verse number="21">Alla on hokka on baawɗe waɗugo booɗɗum feere feere fu, heɓa kebbinon ko o yiɗi. O waɗa der men ko fottani mo, diga e Yeesu *Almasiihu mo tedduŋal laatanii faa e baade! Aami!</verse>
				<verse number="22">Banniraaɓe, mii eela on jaɓee waaji ɗii e munyal, gam seɗɗa tan nun binnanmi on.</verse>
				<verse number="23">Mii maatina on no banniraawo meeɗen Timote yoofitaama. To o yottake law, mi waridan e makko yi'ugo on.</verse>
				<verse number="24">Cannee hooreeɓe mooɗon, e himɓe Alla fu. Banniraaɓe tawaaɓe leydi Itali sannii on.</verse>
				<verse number="25">Moƴƴere Alla wonoo e mooɗon, on fu!</verse>
			</chapter>
		</book>
		<book number="59">
			<chapter number="1">
				<verse number="1">Ɗerewol ŋol ƴiwii e am, min Yaakuuba, maccuɗo Alla e maccuɗo Yeesu *Almasiihu Joomiraawo, yahugo e lenyi sappo e ɗiɗi cankitiiɗi nokkuuje fu, jam wona e mon!</verse>
				<verse number="2">Banniraaɓe am, to tooraaji feffeere jarbotooɗi on waranii on, jaɓee ɗi e welwelo manŋo,</verse>
				<verse number="3">gam oon anni to goonɗinki mooɗon tampay der jarbeeji, ɗum riman tinnaare.</verse>
				<verse number="4">Amma sey tinnaare mooɗon yottoo faa heennyitorde, gam laatoɗon ɓennuɓe, hebbuɓe, ɓe goɗɗum jaccay.</verse>
				<verse number="5">Den, to goɗɗo mooɗon hakkillo jaccii ɗum, o eela Alla kokkoowo moy fu e ɓerne woore, o hokkan mo; gam Alla laati nun kokkoowo mo wooltantaa goɗɗo.</verse>
				<verse number="6">Amma joomum eela e goonɗinki, tawee o sikay, gam cekoowo e nandi e galmaaji diyam ɗi hennu soggata no yiɗiri.</verse>
				<verse number="7">Neɗɗo ga'uɗo nun to miiju heɓugo goɗɗum to Joomiraawo.</verse>
				<verse number="8">Mo ɓerɗe ɗiɗi daraaki der gaɗu mum fu.</verse>
				<verse number="9">Banniraawo talakaajo juroo gam Alla mawninii mo.</verse>
				<verse number="10">Jom jawdiijo bo juroo gam Alla leesinii ɗum. Hande no pinni ɓooyirtaa der ladde, nun o yawtirta.</verse>
				<verse number="11">To naaŋe wulii, yoorina kuɗooji, pinni majji saama, ŋari majji fu heennya. Hande nun jom jawdiijo bo heennyirta de oo hiinnanii golle makko.</verse>
				<verse number="12">Barke laatantoo tinniiɗo der tooraaji jarbotooɗi ɗum. Gam to tinnaare makko tabitii, o heɓan tedduŋal, kan woni yonki tabitiiki, ki Alla haɓɓani yiɗuɓe ɗum alkawru.</verse>
				<verse number="13">To goɗɗo jarbaama, to o wi'a: «Alla jarbii am». Gam Alla jarbataake e kalluɗum, o jarbataako bo goɗɗo.</verse>
				<verse number="14">Amma jarbeeji e nanŋa neɗɗo to suunooji mum nanŋii ɗum, fooɗi ɗum.</verse>
				<verse number="15">Ɓaawo mum to suunooji reedii, riman hakke. Hakke to ɓennii, rima maayde</verse>
				<verse number="16">Banniraaɓe am yiɗaaɓe, to on majjinee ko'e mon.</verse>
				<verse number="17">Kokkal geetal e huune ko wooɗi ko kokkaɗen fu, diga dow kammu ƴiwata. Ɗum fu to Alla taguɗo naaŋe e koode ɗum ƴiwata. Alla waylitintaako, ko niɓɓi fu walaa e makko.</verse>
				<verse number="18">Kanko yiɗi ko waɗi en ɓiɓɓe makko, o rimitorii en e haala makko gooŋaha, gam laatoɗen hande ɓikkon leɗɗe artirkon.</verse>
				<verse number="19">Banniraaɓe am yiɗaaɓe, gaɗee hakkillo e ɗum ɗo: Kettinee taw, demmitoɗon ko baton, to on monnee law.</verse>
				<verse number="20">Gam monnotooɗo waawataa ko waɗi ko foonnitii yeeso Alla.</verse>
				<verse number="21">Accee huune fu ko tuuni e ko halli, jaɓee e yakkinaare haala Alla aawaaka e ɓerɗe mooɗon. Kaa woodi baawɗe hisingo yonkiiji mooɗon.</verse>
				<verse number="22">Gaɗee ko haala kan wi'ata on; to on kettinanee ka tan. To hinaa non on jammoto ko'e mooɗon.</verse>
				<verse number="23">Gam kettintooɗo haala Alla to waɗay ko ka wi'i e nandi e daaruɗo hoore mum der daanorgal.</verse>
				<verse number="24">Ɓaawo o yi'i hoore makko, o witta o yeggita no o wa'i.</verse>
				<verse number="25">Amma daaroowo sariya kebbuka, dimɗinoowa, e tinnii e makka o laatoto hande golliroowo haala kan, hinaa nanoowo ka tan to yawtii, yeggita. Alla waɗan golle joomum barke.</verse>
				<verse number="26">Neɗɗo fu bi'uɗo hoore mum laati nun mo diina to nantay ɗenŋal mum, fewanii hoore mum, diina mum bo nafataa goɗɗum.</verse>
				<verse number="27">Diina laaɓuka, seniika yeeso Alla *Baaba meeɗen nani: Wallugo goonɗaaɓe e rewɓe talakaaɓe ɓe worɓe mum maayi, e reenugo hoore mum e tuuni duuniyaaru.</verse>
			</chapter>
			<chapter number="2">
				<verse number="1">Banniraaɓe am, onon goonɗinɓe Joomiraawo meeɗen Yeesu *Almasiihu, Jom tedduŋal, to on ceennontiree himɓe.</verse>
				<verse number="2">Hande jon to jom jawdiijo ɓorniiɗo gineeji ŋariiɗi warii e wattii hootande kanŋeeri der hawriine mooɗon, to talakaajo ɓorniiɗo gineeji tuunuɗi warii, kanun bo,</verse>
				<verse number="3">to on ji'ii ɓorniiɗo gineeji ŋariiɗi, kakkilanɗon ɗum, bi'uɗon ɗum: «Jooɗa e joonne teddune,» bi'on talakaajo bo, «dara to,» naa bo «jooɗa e leydi, ley koyɗe am.»</verse>
				<verse number="4">To on gaɗii nun, on ceennontiray himɓe der hakkillooji mooɗon na? On kiitorike e miijooji kalluɗi.</verse>
				<verse number="5">Banniraaɓe am yiɗaaɓe, kettinee! Alla bane suɓi ɓe duuniyaaru daari talakaaɓe gam o hokka ɓe jawdi gooŋaari der goonɗinki, ɓe naata *Laamaare Alla ŋu o haɓɓani yiɗuɓe mo alkawru na?</verse>
				<verse number="6">Amma onon, on leesinii talakaajo. E gooŋa, jom jawdiiɓe bane toorata on, yaara on to hiitotooɓe na?</verse>
				<verse number="7">Kamɓe bane yennata inne Yeesu wooɗune ne noddirteɗon na?</verse>
				<verse number="8">Gooŋa nun, to on tokkii sariya *Laamaare Alla gonuka e Binni Ceniini bi'uka: «Yiɗu banniraawo maa no jiɗirɗaa hoore maa.» To on tokkii ɗum, on gaɗii ko goonɗi.</verse>
				<verse number="9">Amma to on cuttontirii himɓe, on gaɗii hakke, sariya bo e holla no on boofii.</verse>
				<verse number="10">Gam to neɗɗo woofanii sariya Laamaare Alla goota, baa to emo tokkii koriika fu, ka fu o woofani ɗon.</verse>
				<verse number="11">Gam Alla bi'uɗo: «Taa jeenu,» kanko nun wi'i kade: «Taa waru neɗɗo.» Jooni, baa to a jeenay, ko baruɗaa neɗɗo, a woofanii sariya fu.</verse>
				<verse number="12">Batee, gaɗon hande himɓe ɓe sariya dimɗinoowa hiitoto.</verse>
				<verse number="13">Mo walaa enɗam, Alla enɗataa ɗum. Amma enɗam jaaloto kiita.</verse>
				<verse number="14">Banniraaɓe am, ume ɗum nafi to goɗɗo wi'ii e goonɗini Alla go golle makko hollitintaa emo goonɗini? Goonɗinki kin waawan ko hisini mo na?</verse>
				<verse number="15">To aa woodi banniraawo gorko naa debbo, go ɓee kaajaa kolte e nyaamdu,</verse>
				<verse number="16">to goɗɗo mooɗon wi'ii ɓe: «Jahee e jam, kolton kolte tekkuɗe, nyaamon kaaron,» ko on kokkay ɓe ko ɓe kaajaa, ume ɗum nafi?</verse>
				<verse number="17">Hande nun goonɗinki bo laatii. To ki walaa golle geete, kii baatuki, ki nafataa.</verse>
				<verse number="18">Amma goɗɗo wi'an: «An aa woodi goonɗinki; min bo, mii woodi gaɗu geetu,» mi toontoto mo: «Hollam goonɗinki maa ki walaa gaɗu geetu. Min bo diga e gaɗu am, mi hollete goonɗinki am.»</verse>
				<verse number="19">A goonɗinii Alla laati nun gooto na? E wooɗi! Amma baa ginnaaji bo e goonɗini ɗum faa ɗii diwna sabbu kulol!</verse>
				<verse number="20">Ŋaaɓiiɗo! Mi hollete goonɗinki ki walaa gaɗu geetu nafataa.</verse>
				<verse number="21">Noy maama meeɗen Iburahiima waɗi go o laatii poonnitiiɗo, e gaɗu makko o laatorii ɗum no o sakki ɓiyiiko Isiyaaku dow hiisirde.</verse>
				<verse number="22">A yi'ii no goonɗinki Iburahiima hawtii e gaɗu na? Go gaɗu makko hebbini goonɗinki makko.</verse>
				<verse number="23">Nun ka Binni Ceniini wi'i tabbitiri: «Iburahiima goonɗinii Alla, go Alla laatini mo poonnitiiɗo,» noddi mo jaadiijo mum.</verse>
				<verse number="24">On ji'ii, no diga e gaɗu geetu neɗɗo laatortoo poonnitiiɗo, hinaa diga e goonɗinki tan.</verse>
				<verse number="25">Hande nun bo Rahab, debbo jeenoowo, o laatake poonnitiiɗo gam gaɗu geetu ŋu o waɗi, no o jaɓɓorii lilaaɓe o walli ɓe wurtaago e laawol gonŋol.</verse>
				<verse number="26">Hande no ɓannu nu walaa yonki laatorii maaynu, hande non bo goonɗinki ki walaa golle laatorii baakki.</verse>
			</chapter>
			<chapter number="3">
				<verse number="1">Banniraaɓe am, to ɗuuɓɓe mooɗon darta laataago janŋinooɓe. Gam oon anni menen janŋinooɓe, men kiitete e sariya ɓuruka naawugo.</verse>
				<verse number="2">En fu een boofa e laabi ɗuuɗɗi. To woodi mo woofataa e haala mum, kanko laatii neɗɗo kebbuɗo, baawuɗo jogaago ɓannu mum fu.</verse>
				<verse number="3">Een gatta lagame e kunnuɗe pucci gam ɗi ɗowtanoo en; hande nun jaarirten ɓalli majji to jiɗuɗen fu.</verse>
				<verse number="4">Daaree laanaaji diyam: No ɗi mawniri e no keni mawɗi soggirta ɗi fu, e leggel pettel ɓoyloowo yaarirta ɗi to yiɗi fu.</verse>
				<verse number="5">Ɗenŋal bo hande nun laatii. Ŋal laati nun jokkulel pettel der ɓannu, amma eŋal juroro kujje mawɗe. Daaree! No binŋa mawniri fu, pittel yiite waawan ko sunnyi ɗe ɗe fu.</verse>
				<verse number="6">Ɗenŋal bo laati nun hande yiite, eŋal lomii der ɓannu, eŋal hawriti boneeji fu, eŋal soɓina ɓannu fu. E yiite jahannama ŋal huɓɓiraa eŋal sunnya gonki meeɗen fu.</verse>
				<verse number="7">Himɓe e waawi weeɓingo mareefuuji fu, pooli e ladoojum, faa e ko woni der diyam fu.</verse>
				<verse number="8">Amma ɗenŋal, goɗɗo waawataa ko weeɓini ɗum. Ɗenŋal e halli, ŋal jooɗataako joonne maggal, eŋal hebbi tooke bonɗe, barooje.</verse>
				<verse number="9">Kanŋal jettirten Joomiraawo laatiiɗo *Baaba meeɗen; kanŋal bo jaa'ortoɗen himɓe ɓe Alla tagi hande nandi muuɗum.</verse>
				<verse number="10">Yettoore e yaa'oore fu der hunnuko wooto kon wurtotoo. Banniraaɓe am, nun bane haani ɗum laatoo.</verse>
				<verse number="11">E gooŋa, diyam belɗam e diyam kaaɗuɗam waawan ko ɓuli e ɓulirde woore na?</verse>
				<verse number="12">Banniraaɓe: Ibbi waawan ko rimi ɓoye na? Mangohi waawan ko rimi ibbe na? Nunnun bo, ɓulirde haaɗune ɓulintaa diyam belɗam.</verse>
				<verse number="13">Mo hakkillo e faamu na'on caka mooɗon na? Joomum hollita ɗum e yaadu geetol, der waɗugo gaɗu geetu e yakkinaare e hakkillo.</verse>
				<verse number="14">Amma to kaajal e nawniraagu cattuŋu na'on der ɓerɗe mooɗon, to on mawnitee, oon pewana gooŋa.</verse>
				<verse number="15">Iri hakkillo ŋoo ɗon waray diga to Alla. E duuniyaaru ɗo ŋo ƴiwi, diga miilooji neɗɗo e to *Seyɗan ŋo ƴiwi.</verse>
				<verse number="16">Gam to nawniraagu e kaajal woni, ɗon laawontirgo e kalluɗum fu tawetee.</verse>
				<verse number="17">Amma aran hakkillo ƴiwuŋo to Alla e laaɓi, ɓaawo mum ŋoo wadda jam, ŋoo heewi ɗiggere, e enɗam, ŋo riman golle booɗɗe. Gooduɗo hakkillo iri ŋon seennontirtaa himɓe. Munaafitaare walaa e makko.</verse>
				<verse number="18">Yiɗuɓe jam e aawa jam, to ɓe jahi fu foonnitaare ɓe ruggata.</verse>
			</chapter>
			<chapter number="4">
				<verse number="1">Diga toy jeddi e kaɓe gonɗe caka mon ƴiwi? Diga e suunooji mon kaɓooji der ɓalli mooɗon bane ɗi ƴiwi?</verse>
				<verse number="2">Oon cuunaa, amma on keɓataa, kan waɗi oon bara himɓe. Oon kaɓa, oon jeddontira, on keɓay ko jiɗuɗon gam on eelay Alla.</verse>
				<verse number="3">Oon eela Alla, amma on keɓataa gam suunooji ko'e mon eelirton, gam keɓon giɗaaɗi yonki mooɗon tan.</verse>
				<verse number="4">Onon ɓe holnaaki. E gooŋa, on annaa yiɗugo duuniyaaru laati nun wanyugo Alla? Jiɗɗo laataago giɗo duuniyaaru fu, waɗii hoore mum ganyo Alla.</verse>
				<verse number="5">To on miijee gam baanji Binni Ceniini wi'i: «Alla e yiɗi *Ruuhu mo o watti der meeɗen e nawniraagu.»</verse>
				<verse number="6">Alla waɗanii en moƴƴere ɓurune mawnugo, gam majjum Binni wi'i: «Alla hokkan mawnitiiɓe ɓaawo, amma o hokkan leesinɓe ko'e mum moƴƴere.»</verse>
				<verse number="7">Ɗowtanee Alla. kaɓee e *Seyɗan, o doggan on.</verse>
				<verse number="8">Ɓattee Alla, kanko bo o ɓattoto on. Onon hakkeeɓe, laaɓinee juuɗe mooɗon, onon waɗuɓe ɓerɗe ɗiɗi, laaɓinee ɓerɗe mooɗon!</verse>
				<verse number="9">Accee ɓerɗe mooɗon biisoo, cunee, bullee, jaleeɗe mooɗon laatoo bojji, welwelo mooɗon laatoo suno.</verse>
				<verse number="10">Leesinee ko'e mon yeeso Joomiraawo, o towinan on.</verse>
				<verse number="11">Banniraaɓe, to on nyo'ontiree hakkune mooɗon. Nyo'uɗo bannun, naa bo hiitii mo, ƴartake sariya Alla, hiitake ka. To aa hiitoo sariya, a ɗowtantaako ka, amma a kiitotooɗo ka nun.</verse>
				<verse number="12">Gooto tan woni darnuɗo sariya e kiitotooɗo: Kanko woodi baawɗe hisingo e halkugo. An, moy laatiɗaa faa kiitoɗaa banna?</verse>
				<verse number="13">Onon wi'ooɓe: «Hanne naa jaaŋo, men jahan siire nee ɗo e nee to, men gaɗa ton duuɓol emen tenkoo, men keɓa riiba, gaɗee hakkillo!»</verse>
				<verse number="14">On annaa ko waɗata jaaŋo, ume yonki mooɗon laatii? Ki laati nun curki birnitiiki wakkatiyel gootel tan, ki yawta.</verse>
				<verse number="15">Nii haani bi'on: «To Joomiraawo e yiɗi, men buuran, men gaɗan ɗum ɗo e ɗum ɗo.»</verse>
				<verse number="16">Amma jooni, on mawnikinake, oon juro. Juro hande ŋoo ɗon fu wooɗaa.</verse>
				<verse number="17">Annuɗo waɗugo ko wooɗi, to waɗay ɗum, o waɗii hakke.</verse>
			</chapter>
			<chapter number="5">
				<verse number="1">Jooni nanee onon jom ceedeeɓe, bullee, kalɓon gam boneeji garananɗi on.</verse>
				<verse number="2">Jawdi mooɗon nyolii, mooƴi nyaamii gineeji mooɗon.</verse>
				<verse number="3">Kanŋeeri e cardi mooɗon fuunii. Fuunugo mum laatii seedaaku dow mooɗon, ɗum nyaaman ɓalli mooɗon hande yiite. Duuniyaaru ɓadake heennyugo go oon kawrita jawdi.</verse>
				<verse number="4">Nani joddi ruggooɓe gese mooɗon ɓe caliɗon yoɓugo e gaccoo on. Joomiraawo hooreejo konunkeeɓe nanii bojji maɓɓe.</verse>
				<verse number="5">Oon belbelta, on kaɗay ko'e mon goɗɗum der duuniyaaru, on paynii ko'e mooɗon gam nyalaane kirseteɗon.</verse>
				<verse number="6">On kiitake poonnitiiɗo, baruɗon mo, o saloraaki hoore makko.</verse>
				<verse number="7">Banniraaɓe am, munyee faa Joomiraawo wara. Hande no demoowo heɗortoo leydi hokka ɗum dugge booɗɗe, o munya faa o heɓa diyam artirɗam e cakitiiɗam.</verse>
				<verse number="8">Onon bo munyee hande nun, tiiɗinee ɓerɗe mon gam garki Joomiraawo ɓattake.</verse>
				<verse number="9">Banniraaɓe, to on gaccontiree gam daɗon hiiteego. Kiitoowo e ɓadii on, emo darii dammugal!</verse>
				<verse number="10">Banniraaɓe am, ciwtoree annabiiɓe batunooɓe e inne Joomiraawo, ɓe munyii toora. Onon bo munyee hande no maɓɓe.</verse>
				<verse number="11">Een bi'a tinniiɓe ɓen ɓee barkiɗinaaɓe. On nanii tinnaare Ayuba e batanee, on ji'ii bo ko Joomiraawo waɗani mo sakitiine, gam Joomiraawo laati nun mo enɗam e jom yurmeene.</verse>
				<verse number="12">Amma banniraaɓe am, ko ɓuri fu, to on kunoree dow kammu e leydi. To on kunoree bo goɗɗum feere. To gooŋa nun, bi'on gooŋa, to fewre nun bo, bi'on fewre, gam to Alla hiitoo on.</verse>
				<verse number="13">E woodi toorotooɗo caka mooɗon na? O du'oo! E woodi mo ɓerne welne caka mooɗon na? O yetta Alla e jimi.</verse>
				<verse number="14">E woodi nyawɗo caka mooɗon na? O noddina *dottiiɓe Eklesiya ɓe moomira mo nebbam e inne Joomiraawo, ɓe du'anoo mo.</verse>
				<verse number="15">Du'aare gaɗiraane e goonɗinki nyawtan nyawɗo on. Joomiraawo umminan mo. To joomum waɗiino hakke bo, o yaafete.</verse>
				<verse number="16">Moy fu bata bannun hakkeeji muuɗum, eelana banniraawo muuɗum Alla, gam nyawtoɗon. Du'aare neɗɗo poonnitiiɗo e woodi baawɗe waɗugo kujje mawɗe.</verse>
				<verse number="17">*Eliya laati nun neɗɗo hande meeɗen. O du'ii e tinnaare to kammu toɓin diyam. Duuɓi tati e lebbi jeego'o, diyam sintay e leydi.</verse>
				<verse number="18">Ɓaawo majjum, o du'ii kade, den kammu toɓini diyam, leydi fuɗini ko ruggetee.</verse>
				<verse number="19">Banniraaɓe, to gooto mooɗon majjii laawol gooŋa, to goɗɗo wittinoy mo,</verse>
				<verse number="20">annitee bittinoyɗo gaɗuɗo hakke diga laawol majjere, hisinii yonki makko e maayde, suddii hakkeeji ɗuuɗɗi.</verse>
			</chapter>
		</book>
		<book number="60">
			<chapter number="1">
				<verse number="1">Min Piyer lilaaɗo Yeesu *Almasiihu winnani on, onon ɓe Alla suɓi laatiiɓe hoɓɓe e sankitii der leyɗe ɗee ɗo: Pontus e Galaatiya e Kapadosiya e Asiya e Bitiniya.</verse>
				<verse number="2">Alla *Baaba suɓii on hande no o resirnoo, o seni on e *Ruuhu makko, gam ɗowtanoɗon Yeesu Almasiihu, mo ƴiiƴam mum laaɓini on. Alla ɗuuɗinana on moƴƴere e jam!</verse>
				<verse number="3">En jettee Alla, *Baaba Joomiraawo men Yeesu *Almasiihu, dimitoriiɗo en e enɗam mum mawɗam. E pintol Yeesu Almasiihu diga maayɓe, o hokkiri en tammuwe gooŋaare.</verse>
				<verse number="4">Een goodi tammuwe heɓugo donŋu ŋu nyolataa, ŋu biisataako, ŋu ɗaylataa bo. Kanŋu Alla resani on dow kammu.</verse>
				<verse number="5">O reenirii on e baawɗe makko gam on goonɗinii mo. O reenii on gam o hokka on kisidam ciriyiiɗam hollitaago der wakkati cakitiiki.</verse>
				<verse number="6">Oon ceyorii ɗum, baa no jooni doole tooraaji feere feere e tampina on der wakkati seɗɗa.</verse>
				<verse number="7">Tooraaji ɗin nun foonnata goonɗinki mon. Hande no kanŋeeri ni tabitintaako lootirtee der yiite, hande non goonɗinki mon ɓuruki kanŋeeri saman faa to woɗɗi, foonnirtee, ki heɓan maanteego, e tedduŋal, e manŋu, nyaanne Yeesu *Almasiihu suppitoytoo.</verse>
				<verse number="8">Yeesu on, baa no on ji'ay mo, oon jiɗi mo, baa no on ji'ataa mo jooni, e nun oon goonɗini mo. Ɗum hebbinii ɓerɗe mooɗon seyo ŋo tedduŋal, ɓuruŋo bataneego.</verse>
				<verse number="9">On keɓan riiba goonɗinki mon, kan woni kisidam yonkiiji mon.</verse>
				<verse number="10">Annabiiɓe waɗii annabaaku dow moƴƴere ne desanaɗon, ɓe dartii, ɓe biɗitii gam faamugo haala kisidam ɗam.</verse>
				<verse number="11">*Ruuhu *Almasiihu gonɗo der maɓɓe, hollii ɓe ɗum diga wakkati majjum waray, o sappake ɓe tooraaji Almasiihu, e tedduŋal ɗi ŋal waddata. Annabiiɓe ɓen dartii faamugo dey ɗum waɗata, e no ɗum waɗirta.</verse>
				<verse number="12">Alla hollii ɓe no habaruuji ɗi ɓe baajotoo, ko'e maɓɓe bane ɓe baajantoo, amma onon ɓe baajantoo. Jooni, waajotooɓe *linjiila ɓen yottinii on habaru diga e baawɗe Ruuhu Ceniiɗo, ƴiwuɗo dow kammu. Malaykaaɓe e hoore mum bo dartii faamugo ɗum no wooɗi.</verse>
				<verse number="13">Gam majjum accee hakkillo mon e fini, jogee ko'e mon, jowee tammuwe mooɗon fu dow moƴƴere ne Alla hokkata on nyaanne Yeesu *Almasiihu suppitoytoo.</verse>
				<verse number="14">Laatee hande sukaaɓe ɗowtiiɓe, to on tokkee suunooji mon ɗi gonnoɗon der muuɗum wakkati on annaano Almasiihu.</verse>
				<verse number="15">Amma laatee seniiɓe der yaadu mon fu, hande no Alla nodduɗo on oo Ceniiɗo,</verse>
				<verse number="16">gam Alla wi'i der dewtere: «Laatee seniiɓe gam min mii Ceniiɗo.»</verse>
				<verse number="17">Der du'aaje mon, oon nodda Alla «*Baaba» mon, kanko woni kiitotooɗo moy fu deydey gaɗu muuɗum, o suttontirtaa himɓe, gam majjum nyaamee goonki mooɗon der duuniyaaru ɗo e kulol Alla.</verse>
				<verse number="18">Oon anni on cooditaama diga e goonki baanjahi ki donunoɗon diga e kaakiraaɓe mooɗon. On cooditiraaka e huune ko heennyata, hande cardi maa bo kanŋeeri.</verse>
				<verse number="19">On cooditiraama e ƴiiƴam *Almasiihu tedduɗam, Almasiihu nanduɗo e jawgiiri ni walaa elande, ni walaa tuuni.</verse>
				<verse number="20">Alla suɓii mo diga duuniyaaru tagaaka, amma o hollitii mo der jaamanuuji cakitiiɗi gam mooɗon.</verse>
				<verse number="21">Diga e makko goonɗinɗon Alla, pintinɗo mo diga e maayde, hokki mo tedduŋal, gam goonɗinki mon e tammuwe mon fu daroo dow Alla.</verse>
				<verse number="22">Jooni no ɗowtaniɗon gooŋa, on cenii ko'e mooɗon, on jiɗii banniraaɓe e yidde ne walaa munaafitaare. Gam majjum, jiɗontiree e yidde gooŋaare, e ɓerɗe mon fu.</verse>
				<verse number="23">On dimitaaɓe de ɗiɗawre, hinaa e awdi nyoloori, amma e awdi ni nyolataa, e haala Alla yonkinteha, tabitiika.</verse>
				<verse number="24">E winnaa: «Ɓii-Aadama e nandi hande fuɗo, Tedduŋal maɓɓe nandi hande pinni fuɗo, to fuɗo yoori pinni mum saaman,</verse>
				<verse number="25">amma haala Joomiraawo tabitinto faa abada.» Kanka woni *linjiila ka baajaɗon</verse>
			</chapter>
			<chapter number="2">
				<verse number="1">Gam majjum boppee ko boni fu, hande jamma, fewre, munaafitaare, nawniraagu, e nyoore,</verse>
				<verse number="2">hande no sukahon keccon yiɗiri kosam ɗam jillontiraaka, nun haani onon bo jiɗiron haala Alla, gam mawnon der makka, kison.</verse>
				<verse number="3">Hande no Binni Ceniini wi'i: «On mettii no Joomiraawo weliri ».</verse>
				<verse number="4">Ɓattee Joomiraawo, laatiiɗo hayre yonkinteere, ne himɓe woppi, goodune saman, ne Alla suɓi.</verse>
				<verse number="5">Onon bo, on laati nun hande kaaƴe ɗe yonki, garee mahireɗon suudu ruuhunkewol, gam laatoɗon waalde *limaamiiɓe seniiɓe, yaaranooɓe Alla sadakaaji ruuhunkeeji ɗi o jaɓata diga e Yeesu *Almasiihu.</verse>
				<verse number="6">Gam e winnaa der dewtere: «Mi yowan dow Siyoona hayre gooraare, suɓaane, ne saman. Goonɗinɗo ne fu sentintaake.»</verse>
				<verse number="7">Onon goonɗinɓe, hayre nee e woodi tedduŋal dow mooɗon, amma dow ɓee ɗo goonɗinay, Dewtere wi'i dow maɓɓe: «Hayre ne mahooɓe woppi Kayre laatii ɓurune fottugo der gooraare suudu,</verse>
				<verse number="8">Kayre ferginta himɓe, kayre bo doƴƴata ɓe» Saliiɓe goonɗingo haala kan, fergoto dow mayre, kanjum Alla resani ɓe.</verse>
				<verse number="9">Amma onon, on laati nun lenyol cuɓaaŋol, on limaamiiɓe gollantooɓe Laamiiɗo, on himɓe lenyol ceniiŋol, on himɓe ɓe o suɓani hoore makko, gam baajoɗon haala golle makko geete. Kanko woni nodduɗo on, wurtini on der niwre, yaari on der jaygol mum kayniiŋol.</verse>
				<verse number="10">Aran, on laataakino himɓe Alla, amma jooni on laatake himɓe makko, on keɓayno enɗam makko, amma jooni on keɓii ɗam.</verse>
				<verse number="11">Banniraaɓe am yiɗaaɓe, on laati nun hoɓɓe e jananɓe. Gam majjum mii eela on, boɗɗodee jiɗaali ɓannu dartooji halka yonkiiji mooɗon.</verse>
				<verse number="12">Accee joonne mooɗon e wooɗi yeeso himɓe ɓe goonɗinay, gam baa to ɓe gaccake on, e wi'ugo on, on halluɓe, ɓe ji'a golle mooɗon booɗuɗe, ɓe teddina Alla nyaanne o hollitanii ɓe.</verse>
				<verse number="13">Gam sabbu Joomiraawo, ɗowtanee mawɓe fu, ɗowtanee laamiiɗo leydi bo, gam kanko ɓuri ɓe.</verse>
				<verse number="14">Ɗowtanee mawɓe genni bo, gam kamɓe laatii lilaaɓe makko, gam ɓe pooɗa noppi waɗooɓe ko halli, ɓe jetta waɗooɓe ko wooɗi.</verse>
				<verse number="15">Gam ko Alla yiɗi woni, gaɗon ko wooɗi, muɓɓiron kunnuɗe himɓe batooɓe ko ɓe annaa.</verse>
				<verse number="16">Laatee rinɗinaaɓe, to on coomee ko halli der dimaaku mooɗon, gonee hande maccuɓe Alla.</verse>
				<verse number="17">Teddinee himɓe fu, jiɗee banniraaɓe goonɗinɓe, kulee Alla, teddinee laamiiɗo.</verse>
				<verse number="18">Onon jaggiiɓe, ɗowtanee joomiraaɓe mooɗon, hinaa yeeɗɗuɓe e ɗigguɓe tan, amma e saɗuɓe fu.</verse>
				<verse number="19">To on munyanii tooraaji ɗi kaandaa heɓugo on, gam daliila Alla, on gaɗii ko wooɗi.</verse>
				<verse number="20">To on munyanii piiɗe ɗe piyeteɗon gam on gaɗii ko wooɗaa, toy tedduŋal mon woni? Amma to on munyanii tooraaji ɗi keɓoton gam sabbu gaɗu mon geetu, eɗum fottani Alla,</verse>
				<verse number="21">gam kanjum Alla noddani on, *Almasiihu e hoore mum toorake, gam mooɗon bo o toorii. O hollii on laawol gam tokkon koyɗe makko.</verse>
				<verse number="22">Daɗey o waɗay hakke, goɗɗo meeɗay ko nani fewre der hunnuko makko.</verse>
				<verse number="23">No ɓe jennata mo, o yennitaaki ɓe, de ɓe kollata mo bone, o wattaaki ɓe. Amma o yowanii hoore makko Alla, kiitotooɗo e gooŋaaku</verse>
				<verse number="24">Almasiihu roonake hakkeeji meeɗen dow ɓannu mum dow *leggal palaaŋal, gam laatoɗen maayuɓe wecco hakke, amma laatoɗen foofooɓe der ko foonniti. On joofake sabbu looci ɗi o fiyaa.</verse>
				<verse number="25">Gam on laatino nun hande baali majjuɗi, amma jooni on bittoy to duroowo, deenoowo yonkiiji mooɗon.</verse>
			</chapter>
			<chapter number="3">
				<verse number="1">Onon rewɓe bo, moy mooɗon fu ɗowtanoo gorko muuɗum. Gam to woɓɓe maɓɓe goonɗinay haala Alla, jikku mon waawa ko wayliti ɓe, baa to on batay woliine.</verse>
				<verse number="2">Gam ɓe ji'an ko gaɗoton no laaɓiri, e no teddinirton Alla.</verse>
				<verse number="3">To on dartee ŋari ki yaasi, diga e moorɗi, ɗum bo kanŋeeri, maa bo gineeji ŋariiɗi.</verse>
				<verse number="4">Accee ŋari mooɗon ƴiwa diga der ɓerɗe, ŋari ki heennyataa, kan woni hakkillo ɗigguŋo, e deƴƴuŋo, kanjum laatii ko teddi yeeso Alla.</verse>
				<verse number="5">Hande nun rewɓe seniiɓe ɓe diga den, yowuɓe tammuwe mum dow Alla, wooɗiniri ko'e mum. Ɓee ɗowtanii worɓe maɓɓe.</verse>
				<verse number="6">Nun Saratu ɗowtoranii Iburahiima, faa o noddi mo joomiraawo. Onon woni ɓiɓɓe makko, to on gaɗii ko wooɗi, laatoo on kulay goɗɗum.</verse>
				<verse number="7">Onon worɓe bo, jooɗodee moy mon fu e debbo mum, der gondal pottuŋal. Annitee no rewɓe hewtay worɓe semme. Teddinee ɓe, gam kamɓe bo ɓe donidan e mon, yonki ki Alla hokkata der moƴƴere mum, heɓa to goɗɗum haɗu du'aaje mon.</verse>
				<verse number="8">Ɓaawo majjum, on fu laatee wooduɓe miilo wooto, jurmontiree, jiɗontiree hande mawniraaɓe e miiraaɓe, enɗontiree, leesinee ko'e mon.</verse>
				<verse number="9">To goɗɗo waɗanii on ko wooɗaa, to on battee mo, jennuɗo on bo to on jennitee ɗum: Amma barkiɗinee joomum, kanjum Alla noddani on gam donon barke.</verse>
				<verse number="10">Hande no Binni Ceniini wi'i: «Jiɗɗo wuurugo guurnam geetam, yi'a nyalaaɗe geete, sey waawa ɗenŋal mum dow ko halli, hunnuko mum acca batugo pewe.</verse>
				<verse number="11">O acca ko halli, o waɗa ko wooɗi, o darta jam e semme makko fu.</verse>
				<verse number="12">Gam Joomiraawo e hakkilani foonnitiiɓe, oo nana du'aaje maɓɓe. Amma oo hokka waɗooɓe ko halli ɓaawo.»</verse>
				<verse number="13">Moy toorata on to oon tinnii waɗugo ko wooɗi?</verse>
				<verse number="14">Amma baa to on tooraama gam waɗugo ko foonnitii, on barkiɗinaaɓe. To on kulee himɓe, to on accee hakkillooji mooɗon jiɓoo!</verse>
				<verse number="15">Teddinee *Almasiihu Joomiraawo der ɓerɗe mooɗon. Wakkati fu ciriyee toontaago ƴamuɗo on daliila tammuwe mooɗon.</verse>
				<verse number="16">Amma toontee ɓe e ɗiggere, e hakkillo fukkiiŋo. Goodee miilooji ɓerɗe laaɓuɗi, den gaccotooɓe on, e yenna on, gam joonne mooɗon wooɗune der kawtal mon e *Almasiihu senta.</verse>
				<verse number="17">Tooreego dow waɗugo ko wooɗi to nun Alla yiɗiri, e ɓuri tooreego dow waɗugo ko halli.</verse>
				<verse number="18">Gam Almasiihu e hoore mum maayi de woore, sabbu hakkeeji ɓiɓɓe Aadama. Kanko poonnitiiɗo, o maayanii en enen woofuɓe gam o yaara en to Alla. Himɓe warii mo, amma *Ruuhu Ceniiɗo fintinii mo.</verse>
				<verse number="19">E Ruuhu on Yeesu yahi waajoroy baa e yonkiiji maɓɓaaɗi der kasu.</verse>
				<verse number="20">Kanji woni ruuhuuji himɓe ɓe ɗowtanaakino Alla der jaamanu Nuuhu, baa no o munyanii ɓe. De Nuuhu seɓunoo laana diyam mum, himɓe seɗɗa tan naati ŋa, kamɓe jeetato daɗi diyam ɗam.</verse>
				<verse number="21">Diyam ɗam laati nun misaalu *batisi kisinan on ɗum jooni, hinaa batisi moytoojum tuuni ɓannu, amma haɓɓidingo e Alla alkawal e ɓerɗe laaɓuɗe nun, diga e pintol Yeesu Almasiihu.</verse>
				<verse number="22">Kanko, o eencii dow kammu, oo jooɗi nyaamo Alla. Malaykaaɓe e mawɓe, e wooduɓe baawɗe fu, e ɗowtanii mo.</verse>
			</chapter>
			<chapter number="4">
				<verse number="1">*Almasiihu yarii bone der ɓannu muuɗum, onon bo goodee iri miilooji ɗin. Jaruɗo bone der ɓannu muuɗum seedi e hakke.</verse>
				<verse number="2">Diga jooni faa balɗe mooɗon koriiɗe der duuniyaaru, sey goniron hande no Alla yiɗiri, ceedon e suunooji ɓannu.</verse>
				<verse number="3">Goonki mon ki nyaamunoɗon naane, gaɗuɗon hande heeferɓe, ki heƴi, on gonakeno der hallumaru, e suunooji e jarɗe bagi, e fijooji kalluɗi, e jaamanuuji jarɗe bagi, caafuɗon tooruuje karmuɗe.</verse>
				<verse number="4">No caliɗon hawtugo e maɓɓe der fijooji kalluɗi, kanjum haaynii ɓe jooni, go ɓee biisa inɗe mon.</verse>
				<verse number="5">Amma ɓe daroyto yeeso Alla, ciriyiiɗo hiitaago wuuruɓe e maayɓe, ɓe toontoto mo.</verse>
				<verse number="6">Kanjum waɗi maayɓe bo waajaa *linjiila, ɓe kiitaa dow ko ɓe gaɗi, hande no himɓe fu hiitortee der ɓannu, heɓa ɓe buurda e Alla der ruuhu.</verse>
				<verse number="7">Huune fu ɓadake heennyugo, gam majjum gaɗee hakkillo, jogee ko'e mon gam gaɗon du'aaje.</verse>
				<verse number="8">Ko ɓuri fu, jiɗontiree e yidde hebbune, gam yidde e yaafoo hakkeeji ɗuuɗɗi.</verse>
				<verse number="9">Beernontiree hakkune mon, hinaa e dumbitaago.</verse>
				<verse number="10">Baamoy mon heɓii dokkal Alla. Golliree ŋal gam nafon woɓɓe. Hande nun kollitirton oon gollira dokke moƴƴere feere feereeje ɗe Alla hokki on.</verse>
				<verse number="11">Baajotooɗo fu, sey waajoo haala Alla. Jaggotooɗo bo, jaggoo e semme ne Alla hokki ɗum, gam der huune ko gaɗoton fu, teddinon Alla diga e Yeesu *Almasiihu, mo tedduŋal e baawɗe wonani faa abada! Aami</verse>
				<verse number="12">Banniraaɓe am yiɗaaɓe, to on accee tooraaji buluɗi keɓanɗi on gam foonnugo on haaynoo on, hande huune koɗum.</verse>
				<verse number="13">Amma to oon kawti e *Almasiihu der toora mum, ceyee oon belbelta booɗum to tedduŋal makko suppitoyke.</verse>
				<verse number="14">To on jennaama gam inne Almasiihu, barke laatanto on, gam *Ruuhu tedduɗo, laatiiɗo Ruuhu Alla e wondi e mooɗon.</verse>
				<verse number="15">To goɗɗo e mooɗon yaru bone gam oo laatii baroowo himɓe, ɗum bo gam emo laatii gujjo, maa bo gaɗoowo ko halli, to ɗum bo dow naatugo haala ka yaalay ɗum.</verse>
				<verse number="16">Amma to o tooraama gam oo tokkii Almasiihu, to o sentir ɗum, o yetta Alla gam oo noddee goonɗinɗo Almasiihu.</verse>
				<verse number="17">Gam wakkati kiita faanake, Alla fuɗɗiran hiitaago himɓe muuɗum, to ka fuɗɗirii en enen, noy ɗum laatantoo himɓe ɓe jaɓay *linjiila Alla?</verse>
				<verse number="18">Binni Ceniini wi'i: «To poonnitiiɗo hisiri no boni, ume laatantoo kalluɗo e gaɗoowo hakke?»</verse>
				<verse number="19">Gam ɗum ɗon fu, tooreteeɓe no Alla yiɗiri, yowa yonkiiji mum dow Alla tagoowo, koolaaɗo, ɓe tokka waɗugo ko wooɗi.</verse>
			</chapter>
			<chapter number="5">
				<verse number="1">Jooni emii badda *dottiiɓe eklesiya wonɓe caka mon, gam min bo mii dottiijo hande maɓɓe. Mi seedake tooraaji *Almasiihu, mi wonoto der tedduŋal ŋal o hollitoyta.</verse>
				<verse number="2">Duree himɓe Alla ɓe jowanaɗon. To on gaɗee ɗum e doole, amma e ɓerɗe goote, hande no Alla yiɗiri, to on duree ɓe gam heɓugo joddi kalluni, amma gam oon jiɗi ɗum puy.</verse>
				<verse number="3">To on kollee himɓe ɓe Alla yowani on semme, amma laatanee ɓe misaalu.</verse>
				<verse number="4">To Duroowo mawɗo yottake, on meelete meetalol tedduŋal ŋol hiiɗɗataa.</verse>
				<verse number="5">Onon gojankeeɓe ɗowtanee *dottiiɓe. On fu, ɓornee yakkinaare hande toggoore hakkune mon, gam e winnaa der Dewtere Ceniine: «Alla e haɓida mawnitiiɓe, amma ɓuytuɓe ko'e mum oo hokka ɓe moƴƴere makko.»</verse>
				<verse number="6">Gam majjum ɓuytee ko'e mon yeeso Alla mo semme, heɓa o mawnina on to wakkati yottake.</verse>
				<verse number="7">Doontiree sugullaaji mooɗon fu dow makko, gam emo hakkilani on.</verse>
				<verse number="8">Kakkilee, oon deeni! Gam ganyo mooɗon *Ibiliisa e yiilito hande jaggere kalɓoore, dartoore mo ne ƴakkata.</verse>
				<verse number="9">Kaɓidee e makko, tiiɗee der goonɗinki, gam oon anni banniraaɓe mooɗon sankitiiɓe der duuniyaaru nu, e woodi iri tooraaji ɗii kanun bo.</verse>
				<verse number="10">Amma to on jarii bone der wakkati seɗɗa, Alla mo moƴƴere nodduɗo on gam naaton der tedduŋal mum tabitiiŋal e *Almasiihu, kanko o tiiɗinan on, o semmiɗina on, o hebbina on, o darna on.</verse>
				<verse number="11">Baawɗe wonana mo faa abada! Aami.</verse>
				<verse number="12">Silaasi banniraawo men koolaaɗo wallii am winnango on ɗereyel pettel ŋel, gam tiiɗingo on e seedanaago on no habaru moƴƴere Alla ne dariɗon dow mum laati nun gooŋa.</verse>
				<verse number="13">Eklesiya gonuka Babiila ka Alla suɓi sannii on. Marku ɓiyam bo e sanna on.</verse>
				<verse number="14">Cannontiree cannooje ɗe yidde. Jam wona dow mooɗon onon hawtuɓe der *Almasiihu.</verse>
			</chapter>
		</book>
		<book number="61">
			<chapter number="1">
				<verse number="1">Ɗerewol ŋol ƴiwii e am min Simon Piyer. Mii laatii jaggiiɗo e lilaaɗo Yeesu *Almasiihu. Mi sannii on, onon heɓuɓe goonɗinki geeti hande ki amen, gam sabbu foonnitaare Alla men, tawaane der Yeesu Almasiihu, kisinoowo.</verse>
				<verse number="2">Alla ɗuuɗinana on moƴƴere e jam gam oon anni mo, kanko e Joomiraawo meeɗen Yeesu.</verse>
				<verse number="3">Baawɗe Alla hokkii en huune fu ko haanani en buuriren, e no haani goniren e kulol Alla. Baawɗe ɗen wallii en annugo Alla nodduɗo en kawten der tedduŋal mum, e geetaaku mum.</verse>
				<verse number="4">Diga e baawɗe ɗen keɓuɗen moƴƴereeji mawɗi, tedduɗi, ɗi gaɗanaɗen alkawal mum. O waɗii ɗum gam kawton e makko, nandon mo, gam daɗon suunooji duuniyaaru kalkooji.</verse>
				<verse number="5">Gam huune ɗum, tinnee, ɓeydee dow goonɗinki mooɗon geetaaku, dow geetaaku, annal,</verse>
				<verse number="6">dow annal, nantaare, dow nantaare, tinnaare, dow tinnaare, kulol Alla,</verse>
				<verse number="7">dow kulol Alla, banniraagu, dow banniraagu, yidde.</verse>
				<verse number="8">To huune ɗum fu oon jogii ɗum no wooɗi, ko e ɗum ɓeydo der mooɗon, ɗum wallan on ɓeydaago yeeso yeeso der annugo mooɗon Joomiraawo meeɗen Yeesu *Almasiihu.</verse>
				<verse number="9">Neɗɗo mo huune ɗum jacci, laati nun bumɗo, o yi'ataa, gam o yeggitii no Alla laaɓini mo diga e hakkeeji makko jawtuɗi.</verse>
				<verse number="10">Gam majjum banniraaɓe am, tinnee no baawirɗon fu, gam tabbitinon noddoore ne Alla noddi on, e cuɓol ŋol o suɓi on. Gam to on gaɗii ɗum on janataa der ko halli abada!</verse>
				<verse number="11">Hande non Alla maɓɓitiranta on mammam dammugal *Laamaare tabitiine, ne Joomiraawo meeɗen Yeesu *Almasiihu kisinoowo en.</verse>
				<verse number="12">Kanjum acci wakkati fu mii siwtora on huune ɗum, baa no oon anni ɗum, heɓa cemmiɗon der gooŋa ka jaɓuɗon.</verse>
				<verse number="13">Mii miili, eɗum foonnitii, mi finnina hakkillooji mooɗon faa ciwtoron ɗum to emii wuuri.</verse>
				<verse number="14">Gam mii anni mi ɓooyataa e duuniyaaru ɗo kade, hande no Joomiraawo meeɗen Yeesu *Almasiihu anninirinmi ɗum.</verse>
				<verse number="15">Amma mi waɗan ko baawumi fu, gam to mi yawti, baawon ko siwtori kujje ɗee wakkati fu.</verse>
				<verse number="16">E haalaaji ɗi himɓe tafi bane men anniniri on wittoygo Joomiraawo meeɗen Yeesu *Almasiihu e baawɗe, amma men ceedike e gite amen manŋu makko!</verse>
				<verse number="17">Alla *Baaba hokkii mo tedduŋal wakkati daane ne tedduŋal seedanii mo wi'i: «Oo ɗo nun laatii Ɓiyam jiɗaaɗo, mo belirmi ɓerne.»</verse>
				<verse number="18">Menen e ko'e amen men nanii daane nen diga dow kammu, gam emen gondunoo e makko dow waanne seniine.</verse>
				<verse number="19">Ɗum ɗon fu ɓeydanii men tabbitingo ko annabiiɓe batunoo. On gaɗii ko wooɗi no gattuɗon hakkillooji mooɗon dow makka, gam haala maɓɓe e nandi hande fitilleel jalboowel der niwre, e hande hoodere fajiri jalboore der ɓerɗe mooɗon faa de fajiri waɗi,</verse>
				<verse number="20">Aran, annitee no walaa baawoowo ko faamini ko winnaa der dewte annabiiɓe e annal hoore mum.</verse>
				<verse number="21">Hande non, walaa mo meeɗi ko heɓi haala annabaaku e sago hoore mum, amma *Ruuhu Ceniiɗo nun waɗata himɓe e bata haala Alla.</verse>
			</chapter>
			<chapter number="2">
				<verse number="1">Hande no annabiiɓe fewrekuuɓe wonirno caka *Isira'iilaaɓe, non bo janŋinooɓe fewrekuuɓe wonortoo caka mooɗon. Ɓe naannan janŋinol fewrekuwol, kalkoowol, caka mon. Ɓe jeddan Joomiraawo cooditiiɗo ɓe. Hande non ɓe pooɗiranta ko'e maɓɓe halkere yaawune.</verse>
				<verse number="2">Himɓe ɗuuɓɓe tokkan laabi maɓɓe kalluɗi, sabbu maɓɓe, himɓe batanan laawol gooŋa kalluka.</verse>
				<verse number="3">Suunooji maɓɓe waddanan ɓe batugo haalaaji fewrekuuji gam ɓe jammoo on, amma ɓe doƴƴaamaa kiita diga ɗum ɓooyii, halkere e nyuɗanoo ɓe.</verse>
				<verse number="4">Baa malaykaaɓe waɗunooɓe hakke, Alla accay ɗum, o haɓɓii ɓe e callalluuji, o faɗɗi der niwre jahannama, faa nyalaane darŋal.</verse>
				<verse number="5">Alla accay duuniyaaru naane, amma o halkii yedduɓe Alla e ilam tufaana, sey Nuuhu baajotooɗo foonnitaare Alla, e himɓe jeeɗiɗo woɓɓe hisi.</verse>
				<verse number="6">Alla accay ci'e Sodoma e Gomora, o hiitake, o halki ɗe e yiite faa ɗe laatii dooni, gam ɗum laatanoo yeddooɓe Alla fu misaalu.</verse>
				<verse number="7">O daɗinii Luudu, neɗɗo poonnitiiɗo, mo ɓerne mum biisii puy sabbu baadiiji himɓe bonɓe.</verse>
				<verse number="8">Neɗɗo poonnitiiɗo jooɗiiɗo caka maɓɓe on, ɓerne mum laaɓune naawi dow ko yi'ata, e ko nanata nyalaane fu, sabbu baadiiji bonɗi ɗi himɓe halluɓe waɗata.</verse>
				<verse number="9">Eɗum holla en no Joomiraawo e anni no reenirta ɗowtantooɓe ɗum der tooraaji mum. Oo anni bo no o resirta himɓe halluɓe gam ɓe kiitee nyaanne darŋal,</verse>
				<verse number="10">accu du tokkuɓe suunooji ɓalli mum, e waɗa jiɗaaɗi yonki mum, ko e yawii baawɗe Joomiraawo. Janŋinooɓe fewrekuuɓe ɓen ɓerɗe mum e yoori, ɓee goodi manŋu hoore, ɓee bata kalluka dow tedduɓe wonɓe dow kammu.</verse>
				<verse number="11">Nani bo, baa malaykaaɓe ɓee ɗo ɓuri ɓe semme e baawɗe, batataa kalluka dow maɓɓe yeeso Joomiraawo.</verse>
				<verse number="12">Amma himɓe ɓen e laatii hande bisaaji ɗi galaa hakkillo, tagaaɗi gam nanŋee, waree. Ɓee bata kalluka dow ko ɓe annaa, gam majjum ɓe kalkiran hande no bisaaji halkirta.</verse>
				<verse number="13">Ɓe duggan riiba golle maɓɓe kalluɗe. Ɓee ceyoroo waɗugo ko wooɗaa caka nyalooma. Ɓee laatii coɓuɓe e nyidduɓe. To ɓe jooɗike gam ɓe nyaamda e mooɗon der juulɗe, ɓee ceyoroo jammaago on.</verse>
				<verse number="14">Gite maɓɓe sawtataa daarugo rewɓe e suuno, ɓe comataa waɗugo hakke, ɓee pooɗa ɓe goonɗinki mum walaa semme der pitti maɓɓe. Ɓerɗe maɓɓe e hebbi suuno keɓal, bone laatanto ɓe.</verse>
				<verse number="15">Ɓe accii laawol poortiiŋol, ɓe majjii, ɓe tokki laawol Balaama, jiɗuɗo heɓa ceede diga waɗugo kalluɗum.</verse>
				<verse number="16">O felaama gam boofol makko. Babba makko muuma bati e daane neɗɗo, haɗi mo waɗugo golle haaŋare makko.</verse>
				<verse number="17">Janŋinooɓe fewrekuuɓe ɓen laati nun hande ɓulli ɗi galaa diyam, e duule ɗe hennu semmentewol soggata, niwre ɓurne niɓɓugo nun Alla resani ɓe.</verse>
				<verse number="18">Ɓee bata haalaaji mawnitiiɗi, ɗi galaa hoore. Ɓee ƴoyra himɓe e haalaaji suuno ɓannu. Himɓe ɓen wurtikeno ɗum ɓooyay diga majjuɓe.</verse>
				<verse number="19">Ɓee kaɓɓana ɓe alkawal no ɓe dinɗan, amma kamɓe e ko'e maɓɓe ɓee laatii maccuɓe suunooji kalluɗi. Gam moy fu laati nun maccuɗo ko jaalii ɗum.</verse>
				<verse number="20">Wurtiiɓe e huune coɓuɗum ɗum duuniyaaru, go ɓe anniti Joomiraawo e Kisinoowo men Yeesu *Almasiihu, den ko ɓe bittitii der majji kade faa ɗi jaalii ɓe, heennyitirde maɓɓe ɓuran fuɗɗoode jaasugo.</verse>
				<verse number="21">To ɓe annitayno laawol foonnitaare, ɗum ɓurananno ɓe, e annitingo ŋol, witta totta umuroore ceniine ne ɓe kokkaa ɓaawo.</verse>
				<verse number="22">Ko tawi ɓe e tabbitina haala ballool ŋol ɗo: «Rawaanu wittii e nyaamito tuure mum.» E wi'ee bo kade: «Afaaru lootaanu wittii e talloo der loope.»</verse>
			</chapter>
			<chapter number="3">
				<verse number="1">Banniraaɓe am yiɗaaɓe, ɗerewol ŋol ɗo nun laatii ɗiɗaɓol ŋol binnanmi on. Der ɗereeji ɗiɗi ɗii fu, mii yiɗi finningo hakkillooji mooɗon gam wallugo on miilon no wooɗiri, ciwtoron ko ekkitinoɗon.</verse>
				<verse number="2">Ciwtoree haalaaji ɗi annabiiɓe seniiɓe batunoo diga ko ɓooyi, e umuroore Joomiraawo meeɗen kisinoowo, ne lilaaɓe mon annini on.</verse>
				<verse number="3">Aran, annitee ɗum ɗo: Der nyalaaɗe cakitiiɗe, himɓe jaancooɓe, tokkuɓe jiɗaaɗi yonki mum waran. Ɓe jaancan on,</verse>
				<verse number="4">ɓe bi'a: «O haɓɓii alkawru o wittaan, toy mo? Diga ko kaakiraaɓe meeɗen maayi walaa ko waylitii, no ɗum laatinoo diga fuɗɗoode duuniyaaru, non ɗum laatii faa jooni.»</verse>
				<verse number="5">Ɓe jeggitii e yidde maɓɓe no diga ko ɓooyi, Alla tagi kammu e leydi e haala muuɗum. O wi'i leydi wurtoo diga diyam, go o tagiri ni e diyam,</verse>
				<verse number="6">e diyam gootam ɗam kade, duuniyaaru halkiraa e ilam tufaana.</verse>
				<verse number="7">E haala makko goota kan, o jogorii kammu e leydi, ɗum ji'eten jooni faa nyalaane darŋal yottoo, o halka ɗum der yiite e yedduɓe Alla.</verse>
				<verse number="8">Banniraaɓe am yiɗaaɓe, to on jeggitee no to Joomiraawo, nyalaane woore e wa'i hande duuɓi ujuneere, duuɓi ujuneere bo e wa'i hande nyalaane woore.</verse>
				<verse number="9">Joomiraawo ɓooyataa go hebbina alkawru mum, hande no woɓɓe miili, o munyan on nun tan, gam o yiɗaa baa gooto halka. Ko o yiɗi nun, himɓe fu wittaa to makko tuuba.</verse>
				<verse number="10">Nyalaane Joomiraawo waran hande gujjo. Nyalaane nen, kammu majjitan e rimmo manŋo. Ko woni dow kammu fu halkete e yiite. Leydi e golle gaɗaaɗe dow mayri fu, hiitete.</verse>
				<verse number="11">To huune fu halkete hande non, sey annon no nyaamirton goonki mon der laaɓal, oon kuliri Alla!</verse>
				<verse number="12">Onon heɗiiɓe nyalaane Alla wara, gaɗee no ne warirta law! Nyaanne mum kammu halkan, huune ko woni dow kammu fu taayan e yiite.</verse>
				<verse number="13">Amma enen, een keɗii hande no Alla haɓɓirani en alkawru, kammu keso e leydi keyri, to foonnitaare tawetee.</verse>
				<verse number="14">Gam majjum, onon banniraaɓe am yiɗaaɓe, tinnee laatoɗon ɓe galaa gacce, e tuuni yeeso Alla. Goodee jam der kawtal mon e makko, oon keɗorii nyalaane nen.</verse>
				<verse number="15">Paamee no munyal Joomiraawo meeɗen maɓɓitanii on laawol kisidam. Kanka banniraawo meeɗen Pol, jiɗaaɗo, winnani on der ɗereeji mum hande no Alla hokkiri mo hakkillo majjum.</verse>
				<verse number="16">Non o winniri ɗum der ɗereeji makko fu. Der majji e woodi nokkuuje goɗɗe to saɗi faamugo, himɓe ɓe annaa goɗɗum, e ɓe ɓennay der goonɗinki e waylita miilooji makko, hande non ɓe gaɗata e nokkuuje goɗɗe der Dewtere Ceniine. Ɓe gaddanan ko'e maɓɓe halkere.</verse>
				<verse number="17">Amma onon banniraaɓe yiɗaaɓe, on keɓii seedineego, to non kakkilee to himɓe yedduɓe Alla majjina on, sottina on diga darande mon.</verse>
				<verse number="18">Mawnee der moƴƴere e annugo Joomiraawo meeɗen Yeesu *Almasiihu kisinoowo en! Tedduŋal laatanoo mo diga jooni faa abada! Aami!</verse>
			</chapter>
		</book>
		<book number="62">
			<chapter number="1">
				<verse number="1">Emen binnana on haala neɗɗo gom gonuɗo. Men nanii daane makko, men ji'ii mo e gite amen, men daarii mo, men meemi mo e juuɗe amen. Kanko woni haala kokkoowa himɓe yonki.</verse>
				<verse number="2">Yonki kin hollitaama, men ji'ii ki, emen ceedanoo ki. Emen baajoo on haala yonki tabitiiki gonunooki to Alla *Baaba, kanki men kollitaa.</verse>
				<verse number="3">Ko men ji'i, e ko men nani, kan men batata on onon bo, gam laatoɗon gootum e amen hande no laatoriɗen gootum e Baaba e *Ɓiɗɗo mum Yeesu *Almasiihu.</verse>
				<verse number="4">Kanka men binnanta on, gam belɗum ɓerne meeɗen hebba.</verse>
				<verse number="5">Habaru ko men nani e Yeesu *Almasiihu, kan men batata on haala mum, Alla laati nun jayŋol, niwre walaa e makko.</verse>
				<verse number="6">To en bi'ii een laatii gootum e makko, ko een tawaa der niwre, en pewii, gooŋa walaa der gaɗu meeɗen.</verse>
				<verse number="7">Amma to een jaha der jayŋol hande no kanko e hoore makko o wonori der jayŋol, den kan een laatii gootum hakkune meeɗen, kade bo ƴiiƴam *Ɓiɗɗo makko Yeesu e laaɓina en diga hakkeeji men fu.</verse>
				<verse number="8">To en bi'ii en galaa hakke, en pewanii ko'e men, gooŋa walaa e meeɗen.</verse>
				<verse number="9">Amma to en tuubanii Alla hakke meeɗen, o yaafoto en, o laaɓina en e tuuni fu. Gam kanko, o kooliniiɗo, o poonnitiiɗo.</verse>
				<verse number="10">To en bi'ii en gaɗay hakke, en laatinii Alla pewoowo, haala makko bo walaa der meeɗen.</verse>
			</chapter>
			<chapter number="2">
				<verse number="1">Onon sukaaɓe am, mi winnanii on ɗum, gam to on gaɗee hakke. Amma to goɗɗo mooɗon waɗii hakke, een goodi balloowo to *Baaba, kanko woni Yeesu *Almasiihu, poonnitiiɗo.</verse>
				<verse number="2">Kanko, o sakki yonki makko gam hakkeeji meeɗen yaafee, hakkeeji meeɗen tan bane, amma hakkeeji himɓe duuniyaaru fu.</verse>
				<verse number="3">Ko hollitinta no een anni Alla woni, ɗowtanaago oodaaji makko.</verse>
				<verse number="4">Bi'uɗo «emi anni mo,» go ɗowtanaaki oodaaji makko, joomum laati nun pewoowo, gooŋa walaa der joomum.</verse>
				<verse number="5">Amma ɗowtaniiɗo haala Alla e gooŋa, yidde Alla hebbii dow joomum. Nunnun annitirten een kawti e makko.</verse>
				<verse number="6">Bi'uɗo e hawti e makko, e haani wonoo hande no Almasiihu wonirnoo.</verse>
				<verse number="7">Banniraaɓe am yiɗaaɓe, ko binnanmi on hinaa ooda kesa, ooda ɓooyuka nun, ka nanuɗon diga fuɗɗoode.</verse>
				<verse number="8">E nun fu ooda kesa nun binnanmi on, gooŋa makka hollitake der *Almasiihu, ka hollitake der mooɗon bo. Gam niwre e yawta, jayŋol gooŋawol fuɗɗii yaynugo.</verse>
				<verse number="9">Miiluɗo na'on der jayŋol, ko e wanyi banniraawo mum, faa hanne der niwre joomum woni taw.</verse>
				<verse number="10">Jiɗɗo banniraawo mum der jayŋol woni, goɗɗum walaa ko ferginta mo.</verse>
				<verse number="11">Amma banyuɗo banniraawo mum, der niwre woni, oo yaha der niwre, o annaa toy o yahata, gam niwre wuminii mo.</verse>
				<verse number="12">Sukaaɓe am, mii winnana on gam hakkeeji mooɗon yaafaama gam inne Yeesu.</verse>
				<verse number="13">Baabiraaɓe, mii winnana on gam oon anni gonuɗo diga fuɗɗoode. Gojankeeɓe, mii winnana on gam on jaalake Kalluɗo.</verse>
				<verse number="14">Sukaaɓe am, mi winnanii on, gam oon anni *Baaba. Baabiraaɓe, mi winnanii on, gam oon anni gonuɗo diga fuɗɗoode. Gojankeeɓe, mi winnanii on gam oon goodii semme, haala Alla bo e semmiɗi der mooɗon, kade bo on jaalake Kalluɗo.</verse>
				<verse number="15">To on jiɗee duuniyaaru e ko woni e mayru fu. Gam jiɗɗo kujje duuniyaaru, yidde *Baaba walaa e mum.</verse>
				<verse number="16">Gam huune ko woni e duuniyaaru, hande jon ko neɗɗo suunete, e ko gite yi'ata, suunee, e jawdi ni o mawnitorto, kujje ɗe fu ƴiway e Baaba, e duuniyaaru ɗe ƴiwi.</verse>
				<verse number="17">Duuniyaaru e suuno mum fu heennyan, amma gaɗoowo ko Alla yiɗi, taboto faa abada.</verse>
				<verse number="18">Sukaaɓe am, duuniyaaru ɓadake heennyugo. On nanii *ganyo Almasiihu waran, jooni du wayɓe *Almasiihu ɗuuɓɓe yottake. Kanjum annitirɗen no wakkati ɓadake.</verse>
				<verse number="19">Caka men ɓe ƴiwi, amma e gooŋa ɓe laataaki ɓe meeɗen. Gam to ɓee laatino ɓe men, ɓe gondanno e meeɗen. Amma ɓe accii en gam ɗum hollita no ɓe fu, ɓe laataakino ɓe meeɗen.</verse>
				<verse number="20">Amma onon, *Almasiihu hokkii on *Ruuhu Ceniiɗo, on fu oon anni gooŋa.</verse>
				<verse number="21">Mi winnanay on gam on annaa gooŋa. Amma gam oon anni ka. Oon anni bo fewre walaa der gooŋa.</verse>
				<verse number="22">Den kan, moy woni pewoowo? Jedduɗo Yeesu laati nun *Almasiihu, Paabotooɗo mo Alla liloy, kanko woni pewoowo, kanko woni ganyo Almasiihu, o yeddii *Baaba e *Ɓiɗɗo mum.</verse>
				<verse number="23">Jedduɗo Yeesu laati nun Ɓiɗɗo, walaa Baaba, jaɓuɗo Ɓiɗɗo, e woodi Baaba bo.</verse>
				<verse number="24">Onon kan haala ka nanuɗon diga fuɗɗoode, tinnee jogee ka der ɓerɗe mooɗon. To haala ka nanuɗon diga fuɗɗoode tabitake der ɓerɗe mooɗon, den kan, oon goodi kawtal e *Ɓiɗɗo e *Baaba.</verse>
				<verse number="25">*Almasiihu haɓɓanii en alkawal, alkawal ŋal woni yonki tabitiiki.</verse>
				<verse number="26">Mi winnanii on ɗum gam sabbu himɓe yiɗuɓe majjingo on.</verse>
				<verse number="27">Onon kan, no *Ruuhu Ceniiɗo mo *Almasiihu hokki on e tabitii der mooɗon, on bukaaka janŋineɗon. Gam Ruuhu janŋinan on huune fu, o janŋinan on gooŋa, hinaa fewre. Den kan, kawtee e Almasiihu hande no Ruuhu janŋiniri on.</verse>
				<verse number="28">Jooni kan onon sukaaɓe am, tabitee der kawtal mon e *Almasiihu, gam keɓen cuusal daraago yeeso makko nyaanne o suppitoy, heɓa daɗen senteene nyalaane garki makko.</verse>
				<verse number="29">No oon annii Alla laati nun gooŋaajo, annee bo mo gaɗu mum foonnitii fu, laati nun ɓiyiiko.</verse>
			</chapter>
			<chapter number="3">
				<verse number="1">Daaree no Alla *Baaba yiɗiri en, faa noddaɗen ɓiɓɓe makko. Een ɓiɓɓe makko e gooŋa. Ko acci duuniyaaru annaa en woni gam nu annaa mo.</verse>
				<verse number="2">Yiɗaaɓe am, jooni en laatake ɓiɓɓe Alla. Ko laatoytoɗen laaɓay taw. Amma een anni to *Almasiihu wittoy holliti hoore mum, en nandan e makko, gam en ji'an mo hande no o wa'i.</verse>
				<verse number="3">Gooduɗo tammuwe nen dow Almasiihu, laaɓinan hoore mum hande no kanko Almasiihu o laatori laaɓuɗo.</verse>
				<verse number="4">Gaɗoowo hakke fu, ƴartake sariya Alla. Gam waɗugo hakke laati nun ƴartaago sariya Alla.</verse>
				<verse number="5">Oon anni *Almasiihu wari gam moytugo hakkeeji, kanko mo walaa hakke.</verse>
				<verse number="6">Kawtuɗo e makko fu waɗataa hakke. Gaɗoowo hakke fu, yi'ay mo, annaa mo bo.</verse>
				<verse number="7">Sukaaɓe am, to on accee goɗɗo majjina on! Gaɗoowo ko goonɗi fu laati nun gooŋaajo, hande no *Almasiihu laatori gooŋaajo.</verse>
				<verse number="8">Gaɗoowo hakke fu laati nun neɗɗo *Ibiliisa, gam Ibiliisa e waɗa hakke diga fuɗɗoode. Gam majjum *Ɓiɗɗo Alla wari gam halka golle Ibiliisa.</verse>
				<verse number="9">Laatiiɗo ɓinŋel Alla fu, waɗataa hakke, gam awdi Alla na'on der makko. Joomum waawataa ko tokkii waɗugo hakke, gam Alla laatii baaba makko.</verse>
				<verse number="10">Ko seennontirta ɓiɓɓe Alla e ɓiɓɓe *Ibiliisa nani: mo waɗay ko goonɗi fu, neɗɗo Alla bane. Mo yiɗaa banniraaɓe mum bo, laataaki mo Alla.</verse>
				<verse number="11">Habaru nanuɗon diga fuɗɗoode nani: Jiɗontiren hakkune meeɗen.</verse>
				<verse number="12">Haanay gaɗen hande no Kayiinu waɗi kanko laatiiɗo mo *Ibiliisa, o warii minnyiiko. Gam ume waɗi o wari minnyiiko? O warii mo gam golle makko wooɗay, go ɗe minnyiiko laatii goonɗuɗe.</verse>
				<verse number="13">Banniraaɓe, to on kayɗinee to himɓe duuniyaaru wanyii on.</verse>
				<verse number="14">No een jiɗi banniraaɓe meeɗen, een anni en ƴartake maayde, en naatii der yonki. Mo yiɗaa banniraawo mum, der maayde woni.</verse>
				<verse number="15">Banyuɗo banniraawo mum fu, laati nun baroowo himɓe. Oon anni walaa baroowo baa gooto woodi yonki tabitiiki der mum.</verse>
				<verse number="16">No annitirɗen ko woni yidde nun, *Almasiihu hokkitirii yonki mum gam meeɗen. To nun enen bo, e haani kokkitiren yonkiiji meeɗen gam banniraaɓe men.</verse>
				<verse number="17">To jom jawdiijo yi'ii banniraawo mum e talakiɗi, ko yurmaaki mo, noy yidde Alla waawirta ko woni e makko?</verse>
				<verse number="18">Sukaaɓe am, haanay yidde meeɗen laatoo e haala belka tan, sey ka laatoo e gaɗu gooŋawu.</verse>
				<verse number="19">Kanjum hollata, en na'on der gooŋa, en deƴƴitinan ɓerɗe meeɗen yeeso Alla.</verse>
				<verse number="20">To ɓerɗe meeɗen gaccake en, Alla e ɓuri ɓerɗe meeɗen, emo anni huune fu.</verse>
				<verse number="21">Banniraaɓe am yiɗaaɓe, to ɓerɗe meeɗen gaccaaki en, en daroto yeeso Alla e hoolaare.</verse>
				<verse number="22">O hokkan en ko eeluɗen mo fu, gam en tokkii ooda makko, een gaɗa ko fottani mo.</verse>
				<verse number="23">Ooda ka o hokki en woni, goonɗinen inne Yeesu *Almasiihu, *Ɓiɗɗo makko, kade bo jiɗontiren hakkune meeɗen hande no o ƴamiri en.</verse>
				<verse number="24">Ɗowtaniiɗo ooda Alla fu e hawti e Alla, Alla bo e hawti e joomum. *Ruuhu mo o hokki en, kanŋu anninta en oo hawti e meeɗen.</verse>
			</chapter>
			<chapter number="4">
				<verse number="1">Banniraaɓe am yiɗaaɓe, to on goonɗinee wi'ooɓe e woodi *Ruuhu Alla fu, amma biɗitee ɓe, heɓa anniton naa to Alla ɓe ƴiwi. Gam annabiiɓe fewooɓe ɗuuɓɓe e sankitii der duuniyaaru.</verse>
				<verse number="2">No annitirten gooduɗo Ruuhu Alla woni, to o seedake Yeesu *Almasiihu warii, laatii neɗɗo, oo ɗon e woodi Ruuhu Alla.</verse>
				<verse number="3">Mo annitay kaa ɗon dow Yeesu fu, woodaa Ruuhu Alla. Ruuhu ŋu o woodi ƴiwii diga *ganyo Almasiihu. On nanii garki ganyo Almasiihu batanaama, o na'on ko der duuniyaaru.</verse>
				<verse number="4">Sukaaɓe am, onon on himɓe Alla, on jaalake annabiiɓe fewooɓe, gam *Ruuhu gonɗo der mooɗon e ɓuri gonɗo der duuniyaaru semme.</verse>
				<verse number="5">Kamɓe himɓe duuniyaaru ɓe laati. Gam majjum, ɓe batata haalaaji duuniyaaru, himɓe duuniyaaru bo e hettinanoo ɓe.</verse>
				<verse number="6">Enen, een himɓe Alla, annuɗo Alla fu hettinanto en. Mo laataaki neɗɗo Alla hettinantaako en. Nun ceennontirten Ruuhu gooŋa e ruuhu fewre.</verse>
				<verse number="7">Banniraaɓe am yiɗaaɓe, jiɗontiree, gam yidde ƴiwi e Alla. Gooduɗo yidde fu laati nun ɓinŋel Alla, e anni Alla bo.</verse>
				<verse number="8">Mo walaa yidde annaa Alla, gam Alla laati nun yidde.</verse>
				<verse number="9">No Alla hollitiri en yidde mum nani, o lili *Ɓiɗɗo makko bajjo der duuniyaaru, gam keɓen yonki diga e makko.</verse>
				<verse number="10">Daaru ko woni yidde, enen bane yiɗi Alla, kanko yiɗi en, liloy Ɓiɗɗo mum wari laatii sadaka gam hakkeeji meeɗen yaafee.</verse>
				<verse number="11">Banniraaɓe am, to nii Alla yiɗiri en, enen bo, e haani jiɗontiren.</verse>
				<verse number="12">Walaa meeɗuɗo yi'ugo Alla abada. Amma to en jiɗontirii hakkune men, Alla e hawti e meeɗen, yidde makko e hebbi der men.</verse>
				<verse number="13">Noy annirten een kawti e makko, kanko bo oo hawti e meeɗen? Diga e *Ruuhu makko ŋu o hokki en nun.</verse>
				<verse number="14">Menen men ji'ii, emen ceedo bo no Alla *Baaba liloy *Ɓiɗɗo mum gam wara hisina himɓe duuniyaaru.</verse>
				<verse number="15">Ceediiɗo Yeesu laati nun Ɓiɗɗo Alla fu, Alla e hawti e joomum, joomum bo e hawti e Alla.</verse>
				<verse number="16">Enen kan, een anni yidde Alla yiɗi en, een koolii ne bo. Alla e hoore mum laati nun yidde, gooduɗo yidde fu, e hawti e Alla, Alla bo e hawti e joomum.</verse>
				<verse number="17">Gam to yidde makko hebbii der meeɗen, en keɓan cuusal daraago nyalaane darŋal. Gam no *Almasiihu wa'i, hande nun enen bo ga'uɗen der duuniyaaru ɗo.</verse>
				<verse number="18">Kulol walaa der yidde, yidde hebbune e riiwa kulol, gam kulol ƴiwii diga yaggingo. Kuloowo fu, yidde Alla woni hebbay der joomum.</verse>
				<verse number="19">Enen een jiɗi Alla gam kanko arti yiɗi en.</verse>
				<verse number="20">Bi'uɗo e yiɗi Alla, go e wanyi banniraawo mum laati nun pewoowo. Gam mo yiɗay banniraawo mum ji'eteeɗo, waawataa ko yiɗi Alla mo yi'ataake.</verse>
				<verse number="21">Daaru ooda ka *Almasiihu accani en: jiɗuɗo Alla fu, sey yiɗa banniraawo mum bo.</verse>
			</chapter>
			<chapter number="5">
				<verse number="1">Goonɗinɗo Yeesu woni *Almasiihu fu laati nun *Ɓiɗɗo Alla. Jiɗuɗo baaba fu, e yiɗi ɓiɗɗo bo. A yiɗataa baaba, banyaa ɓiɗɗo.</verse>
				<verse number="2">No annirten een jiɗi ɓiɓɓe Alla woni jiɗen Alla, den tokken oodaaji makko.</verse>
				<verse number="3">Tokkugo oodaaji makko woni yiɗugo mo. Oodaaji makko laataaki doongal,</verse>
				<verse number="4">gam laatiiɗo mo Alla fu, jaaloto kujje duniyaaru. E goonɗinki meeɗen jaalortoɗen kujje duniyaaru.</verse>
				<verse number="5">Moy waawata ko jaali duniyaaru? Walaa, to hinaa goonɗinɗo Yeesu nun woni Ɓiɗɗo Alla.</verse>
				<verse number="6">Kanko, Yeesu *Almasiihu, o wari e diyam e ƴiiƴam. E diyam tan bane o wardi, o wardii e diyam e ƴiiƴam fu. *Ruuhu e hoore mum seedake ɗum, gam Ruuhu on woni gooŋa.</verse>
				<verse number="7">Seedeeɓe tato woni,</verse>
				<verse number="8">Ruuhu e diyam e ƴiiƴam, seedaaku maɓɓe fu laatii gootu.</verse>
				<verse number="9">Een jaɓa seedaaku himɓe, amma seedaaku Alla ɓuri semme, seedaaku ŋun non Alla seedanii Ɓiɗɗo mum.</verse>
				<verse number="10">Goonɗinɗo *Ɓiɗɗo Alla fu, heɓii seedaaku ŋu der ɓerne mum. Mo goonɗinay Alla, laatinii mo pewoowo, gam o jaɓay seedaaku Alla seedanii Ɓiɗɗo mum.</verse>
				<verse number="11">Nani ɗo seedaaku ŋu: Alla hokkii en yonki tabitiiki, yonki kin der Ɓiɗɗo makko ki woni.</verse>
				<verse number="12">Gooduɗo Ɓiɗɗo e woodi yonki. Mo walaa Ɓiɗɗo Alla woodaa yonki.</verse>
				<verse number="13">Onon goonɗinɓe inne *Ɓiɗɗo Alla, mi winnanii on ɗum gam anniton on keɓii yonki tabitiiki.</verse>
				<verse number="14">Hoolaare ne gooduɗen nani: To en eelii mo huune e sago makko, oo nanana en.</verse>
				<verse number="15">No een anni oo nanana en ko eeluɗen mo, een anni en keɓii ɗum.</verse>
				<verse number="16">To goɗɗo yi'ii banniraawo mum e waɗa hakke ɗe yaarataa ɗum der maayde, o eelana joomum Alla, Alla bo hokkan mo yonki. Haala ka nafan dow waɗooɓe hakke ɗe yaarataa ɗum der maayde. Amma e woodi hakke jaarooje der maayde. Mi wi'ay eelon Alla gam iri hakke ɗe.</verse>
				<verse number="17">Kujje kalluɗe fu laati nun hakke, amma hakke fu bane yaarata der maayde.</verse>
				<verse number="18">Een anni laatiiɗo ɓinŋel Alla tokkataako waɗugo hakkeeji, amma *Ɓiɗɗo Alla e reeni mo, *Ibiliisa kalluɗo meemataa mo.</verse>
				<verse number="19">Een anni en himɓe Alla, go duuniyaaru fu e woni der junŋo Ibiliisa.</verse>
				<verse number="20">Een anni bo *Ɓiɗɗo Alla wari, hokkii en hakkillo annitingo Alla gooŋaajo, jooni kanko woodi en, gam en kawti e Ɓiɗɗo makko Yeesu *Almasiihu. Yeesu Almasiihu on woni Alla gooŋaajo, kanko woni yonki tabitiiki bo.</verse>
				<verse number="21">Sukaaɓe am, kakkilanee ko'e mooɗon e caafi tooruuje.</verse>
			</chapter>
		</book>
		<book number="63">
			<chapter number="1">
				<verse number="1">Min *dottiijo, winni ɗerewol ŋol, mi winnanii maa an debbo mo Alla suɓi. Mi sannii maa an e ɓiɓɓe maa fu, onon ɓe jiɗum der gooŋa. Min tan bane yiɗi on, annuɓe gooŋa fu e yiɗi on,</verse>
				<verse number="2">gam sabbu gooŋa tabitiika der meeɗen, gonotooka der meeɗen faa abada.</verse>
				<verse number="3">Alla *Baaba, e *Ɓiɗɗo mum Yeesu *Almasiihu hokka en moƴƴere e enɗam e jam, ɓeydana en gooŋa e yidde.</verse>
				<verse number="4">Ɓerne am welii sanne, no nanumi ɓiɓɓe maa woɓɓe e yaha der gooŋa hande no *Baaba ƴamiri.</verse>
				<verse number="5">Jooni, an yeeraajo, ko gonum emi winnanee hinaa ooda kesa, ooda ka keɓuɗen diga fuɗɗoode nun, mi eelii maa, accu jiɗontiren hakkune meeɗen.</verse>
				<verse number="6">Ko woni yidde nun, jahen der ooda Alla. Kanka woni ooda ka nanuɗen diga fuɗɗoode, kaanuka jahen dow mun.</verse>
				<verse number="7">Majjinooɓe ɗuuɓɓe sankitake e duuniyaaru. Ɓe jaɓay Yeesu *Almasiihu warii laatii neɗɗo. Ga'uɗo nun fu, majjinoowo nun, *ganyo Almasiihu nun bo.</verse>
				<verse number="8">Kakkilanee ko'e mooɗon, gam to on majjin riiba golle amen heɓa keɓon joddi kebbuni.</verse>
				<verse number="9">Mo daraaki dow kollitol *Almasiihu ko ƴaartii ŋol, walanaa Alla. Dariiɗo e maggol fu, e wonani *Baaba e *Ɓiɗɗo mum.</verse>
				<verse number="10">To goɗɗo wari caka mooɗon go waajaaki kollitol ŋol, to on jaɓee mo der wuro mooɗon, to on cannee mo bo.</verse>
				<verse number="11">Gam cannuɗo mo, hawti e makko der golle makko kalluɗe.</verse>
				<verse number="12">Ko Haani mi bata on e ɗuuɗi, amma mi yiɗaa winnango on ɗum ɗum fu der ɗerewol e dawa. Amma mi miili warugo to mooɗon, gam keɓen badden hunnuko e hunnuko, gam belɗum ɓerɗe meeɗen hebba.</verse>
				<verse number="13">Sukaaɓe miiraawo maa mo Alla suɓi sannii maa.</verse>
			</chapter>
		</book>
		<book number="64">
			<chapter number="1">
				<verse number="1">Min *dottiijo, winni ɗerewol ŋol. Mii winnanee an banniraawo am Gayus, jiɗaaɗo der gooŋa.</verse>
				<verse number="2">Banniraawo am jiɗaaɗo, mii eela huune fu yahanee yeeso, ɓannu maa yanɗa hande no yonki maa yanɗiri.</verse>
				<verse number="3">Ɓerne am weli sanne no banniraaɓe woɓɓe wari seedanii am no tinnoriɗaa der gooŋa, e no jahirtaa der gooŋa bo.</verse>
				<verse number="4">Walaa ko ɓuri welingo ɓerne am, to hinaa nanugo no ɓikkol am e yaha der gooŋa.</verse>
				<verse number="5">Banniraawo am jiɗaaɗo, golle geete ɗe gaɗataa e wallugo banniraaɓe baa to ɓee hoɓɓe e hollita aa kooliniiɗo.</verse>
				<verse number="6">Ɓe ceedake yidde maa yeeso jama'aare goonɗinɓe ɗo. Wallu ɓe hande no fottiranta Alla der jahaaŋal maɓɓe, den a waɗii ko wooɗi.</verse>
				<verse number="7">Gam inne *Almasiihu ɓe gaɗi jahaaŋal maɓɓe, ɓe keɓay goɗɗum e juuɗe ɓe goonɗinay.</verse>
				<verse number="8">Gam majjum haani, balliten himɓe iri maɓɓe, gam golliden e maɓɓe der fiinugo gooŋa.</verse>
				<verse number="9">Mi winnanii jama'aare goonɗinɓe ɗerewol, amma Diyoterefes, jiɗɗo ardingo hoore mum jaɓay haala amen.</verse>
				<verse number="10">Gam majjum, to mi warii, mi hollan ko o waɗata e no o biisirta inne amen. Kanjum tan bane: O jaɓɓataako banniraaɓe hoɓɓe, kade bo, yiɗuɓe jaɓɓaago ɓe, oo haɗa ɗum, oo riiwa ɓe diga e eklesiya.</verse>
				<verse number="11">Banniraawo am jiɗaaɗo, taa yemmin ko boni, yemmin ko wooɗi. Gaɗoowo ko wooɗi fu, neɗɗo Alla nun. Gaɗoowo ko halli bo, annaa Alla.</verse>
				<verse number="12">Demeteriyus kan, himɓe fu e seedanoo ɗum ko wooɗi, gooŋa e hoore mum bo e seedanoo mo ɗum. Menen bo, emen ceedo ɗum, aa anni bo seedaaku amen e laatii gooŋa.</verse>
				<verse number="13">Ko haani mi winnanee e ɗuuɗi, amma mi yiɗaa winnugo ɗum ɗum fu der ɗerewol e dawa.</verse>
				<verse number="14">Mii haaɓi yi'ugo maa law, gam badden hunnuko e hunnuko.</verse>
				<verse number="15">Igooɓe maa wonɓe ɗo fu sannii maa. Mi sannii banniraaɓe fu, gooto gooto. Jam wona e maa.</verse>
			</chapter>
		</book>
		<book number="65">
			<chapter number="1">
				<verse number="1">Ɗerewol ŋol ƴiwi e am min Yahuuda, maccuɗo Yeesu *Almasiihu, miiraawo Yaakuuba. Mi sannii on, onon ɓe Alla *Baaba meeɗen yiɗi, go noddi on, onon reenaaɓe gam Yeesu Almasiihu.</verse>
				<verse number="2">Alla ɗuuɗinana on enɗam e jam, e yidde!</verse>
				<verse number="3">Banniraaɓe am yiɗaaɓe, mi yiɗiino puy winnango on dow haala kisidam kawtuɗam en en fu. Jooni mi tawii doole nun mi winnana on gam tiiɗingo on dow hawre goonɗinki ki Alla hokki himɓe mum de woore, go ki heƴi faa baadey.</verse>
				<verse number="4">Gam himɓe halluɓe naati caka mooɗon e ƴoyre. Ɓee darta lelugo haala moƴƴere Alla men, gam ɓe nyaama goonki maɓɓe no ɓe pakkiri fu. Ɓee jedda Yeesu *Almasiihu laatiiɗo hooreejo meeɗen gooto, e Joomiraawo meeɗen. Dewte ceniiɗe bataniino halkere maɓɓe.</verse>
				<verse number="5">Jooni, mii yiɗi siwtorgo on ko annuɗon, ko wooɗi. Wakkati Joomiraawo wurtini himɓe Isira'iila diga Misira, ɓaawo mum o halkii ɗuuɓɓe maɓɓe gam ɓe goonɗinay.</verse>
				<verse number="6">Ciwtoree bo malaykaaɓe, saliiɓe ko darii to Alla resani ɗum, ɓe acci darande maɓɓe. Gam majjum Alla maɓɓi ɓe der kasu tabitiiŋu, e der niwre, faa nyalaane darŋal, ko ɓe kiitee.</verse>
				<verse number="7">Kade bo, ciwtoree himɓe Sodoma e Gomora, e himɓe genniije takkiiɗe ton fu. Kamɓe bo, ɓe gaɗiino hande non, ɓe gaɗii jeenu e ko luudii fu. Ɓe kalkiraama e yiite tabitiiŋe, gam ɗum laatanoo himɓe fu misaalu.</verse>
				<verse number="8">Hande non, naatuɓe caka mooɗon ɓen miilirta miilooji jaaranɗi ɓe soɓingo ɓalli maɓɓe. Ɓee jawoo baawɗe Joomiraawo, ɓee bata kalluka dow tedduɓe wonuɓe dow kammu.</verse>
				<verse number="9">Baa Mika'iilu, hooreejo malaykaaɓe batay kalluka dow *Seyɗan wakkati ɓe jeddontirtano dow ɓannu Muusa. Ka o bati tan woni, o wi'i: «Joomiraawo hiitee.»</verse>
				<verse number="10">Amma himɓe ɓee e bata kalluka dow ko ɓe annaa. Ko ɓe anni dow ko finaa tawa bo, ɓee laatii hande bisaaji ɗi galaa faamu, kanjum majjinta ɓe.</verse>
				<verse number="11">Bone laatanii ɓe! Gam ɓe tokkii laawol Kayiinu. Ɓe gattii ko'e maɓɓe der majjere, hande ne Balaama, gam ɓe keɓa jawdi. Ɓe turtii hande no gorko bi'eteeɗo Koora turtiri, go ɓe kalki.</verse>
				<verse number="12">Kamɓe woni e soɓina nyaamdu kawtal mooɗon. Ɓe galaa senteene, ɓee nyaama hande bisaaji. Ko'e maɓɓe tan ɓe paalaa. Ɓee nandi hande duule ɗe hennu ɓottata, ɗe galaa diyam. Ɓee nandi hande leɗɗe ceeɗu, ɗe galaa ɓikkol, e hande leɗɗe ɗoofaaɗe, yoori.</verse>
				<verse number="13">Ɓee cankita gaɗu maɓɓe kalluŋu, hande no galmaaji diyam maayo wurtinirta guufo. Ɓee nandi hande koode boosotooɗe, niwre ɓurune niɓɓugo fu Alla resani ɓe faa abada.</verse>
				<verse number="14">Anuhu taaniraawo Aadamu jeeɗiɗaɓo, bataniino habaru maɓɓe diga ko ɓooyi, wi'i: «Daaree, Joomiraawo e warida e malaykaaɓe mum seniiɓe uju ujuneeje.</verse>
				<verse number="15">Oo wara gam o hiito himɓe fu, o halka halluɓe fu, waɗooɓe ko halli. O hiitoto ɓe, gam haalaaji kalluɗi ɗi ɓe bati dow makko fu.»</verse>
				<verse number="16">Himɓe ɓen laati nun dumbitintooɓe, ɓee bullikinoo wakkati fu, suunooji maɓɓe nun ɓe tokki. Ɓee mawnito dow majjum, ɓee mana woɓɓe gam ɓe keɓa ko ɓe jiɗi.</verse>
				<verse number="17">Amma onon yiɗaaɓe am, ciwtoree haalaaji ɗi lilaaɓe Joomiraawo meeɗen Yeesu *Almasiihu batunoo on diga law.</verse>
				<verse number="18">Ɓe batiino on, ɓe bi'i: «Der jaamanuuji cakitiiɗi, himɓe jaancooɓe, tokkuɓe jiɗaaɗi yonki mum kalluɗi waraan.»</verse>
				<verse number="19">Kamɓe nun ɗon, ɓee ceenna himɓe, miilooji duuniyaaru ɓe goodi, ɓe goodaa *Ruuhu Alla.</verse>
				<verse number="20">Amma onon yiɗaaɓe, cemmiɗinee ko'e mon dow goonɗinki mon ceniiki sanne, du'ee e baawɗe Ruuhu Ceniiɗo.</verse>
				<verse number="21">Gonee der yidde Alla, keɗee enɗam Joomiraawo meeɗen Yeesu Almasiihu jaaranɗam on to yonki tabitiiki.</verse>
				<verse number="22">Jurmee himɓe waɗooɓe seko der goonɗinki mum.</verse>
				<verse number="23">Paabee woɓɓe, gam to naatu der yiite. Jurmee woɓɓe bo, amma kakkilee, to ɓe raaɓoo on jikku maɓɓe. Banyee faa e toggooje ɗe ɓalli maɓɓe soɓini.</verse>
				<verse number="24">Alla waawan reenugo on e perge, faa o darna on yeeso tedduŋal makko e seyo, on galaa gacce.</verse>
				<verse number="25">Kanko woni Alla gooto, kisinoowo en diga e Yeesu *Almasiihu, Joomiraawo meeɗen. Tedduŋal, e manŋu, e baawɗe, e laamaare, laatanii mo, diga huune fu tagaaka, non bo faa e jooni, e faa abada abadin. Aami!</verse>
			</chapter>
		</book>
		<book number="66">
			<chapter number="1">
				<verse number="1">Dewtere nee ɗo, e batana haalaaji asiiri ko Yeesu *Almasiihu holliti. Alla hollii mo ɗum, gam o holla gollotooɓe makko ko waroyta, ɓooyataa. Yeesu Almasiihu lilii malaykaajo mum gam o annina ɗum Yuhaana, maccuɗo makko.</verse>
				<verse number="2">Yuhaana seedake ko o yi'i fu, o batii haala Alla, o seedii ko Yeesu Almasiihu holliti.</verse>
				<verse number="3">Barke laatanii janŋoowo dewtere ne, e nanooɓe haala annabaaku ŋu, go e jogii ko winnaa der mayre! Gam wakkati ɓadike.</verse>
				<verse number="4">Min Yuhaana nun winnani eklesiyaaji jeeɗiɗi tawaaɗi der leydi Asiya. Moƴƴere, e jam laatanoo on diga e Alla gonuɗo, e goonnooɗo, e garoowo. Ɗum laatanoo on diga e ruuhuuji jeeɗiɗi, gonuɗi yeeso kittaal *Laamaare makko.</verse>
				<verse number="5">Ɗum laatanoo on bo diga e Yeesu *Almasiihu, ceedotooɗo koolaaɗo, artuɗo finti diga e maayɓe, laamiiɗo laamiiɓe duuniyaaru. Kanko yiɗi en, go o hisini en diga e hakkeeji men, e ƴiiƴam makko.</verse>
				<verse number="6">O laatinii en laamiiɓe, e *Limaamiiɓe Alla baabiiko. Tedduŋal e Laamaare laatanoo mo, duuɓi duuɓaali. Aami.</verse>
				<verse number="7">Daaree, oo warida e duulere. Himɓe fu yi'an mo, baa yuwunooɓe mo, lenyi duuniyaaru fu simoto gam makko. Ɗum laatoo hande non! Aami.</verse>
				<verse number="8">Joomiraawo Alla, gonuɗo, e gonnooɗo, e garoowo, mo baawɗe wi'i: "Min woni arano, min woni sakitiineejo."</verse>
				<verse number="9">Min woni Yuhaana banniraawo mooɗon. Mi hawtii e mooɗon der toora, e der *Laamaare Yeesu *Almasiihu, e der tinnaare makko. Mi yaaraama e semme dow duunne wi'eteene Patimos gam mi waajike haala Alla, ceedaniimi Yeesu.</verse>
				<verse number="10">Nyaanne nyalaane Joomiraawo, kebbumi *Ruuhu, den nanumi ɓaawo am daane towne hande galalɗi puureteeɗi.</verse>
				<verse number="11">Daane nen e wi'a: "Ko ji'ataa, winnu ɗum der ɗerewol, lildaa eklesiyaaji jeeɗiɗi ɗii ɗo: Efesu e Samirna e Pergamu e Tiyatira, e Sardis, e Filadelfiya e Lawdikiya."</verse>
				<verse number="12">Den jeeƴitiimi gam mi daara baddanɗo am, ko ji'umi fitillaaji jeeɗiɗi, gaɗiraaɗi kanŋeeri.</verse>
				<verse number="13">Goɗɗo nanduɗo e *Ɓii neɗɗo e darii hakkune majji, oo ɓornii jabbaare, oo haɓɓi ɓelɓelol kanŋeeri to gabaare makko.</verse>
				<verse number="14">Hoore makko e gaasa makko e rawni tar hande hottollo e kosam, gite makko e wa'i hande ɗenŋal yiite.</verse>
				<verse number="15">Koyɗe makko e jalba hande janni boɗeeri buuɗaani faa wojji coy, daane makko e nandi hande rimmo diyam ɗuuɗɗam.</verse>
				<verse number="16">Oo jogii koode jeeɗiɗi e junŋo makko nyaamo. Kaafahi belki becce ɗiɗi e wurtoo diga e hunnuko makko. Yeeso makko e nandi hande naaŋe jalboowe caka nyalooma.</verse>
				<verse number="17">No ji'u moo mi, janumi yeeso makko, laatiimi hande maayɗo. Den o yowi junŋo makko nyaamo dow am, o wi'i: Taa hulu! Min woni arano, min woni cakitiiɗo,</verse>
				<verse number="18">min woni buuruɗo. Mi maayiino, amma jooni mii wuuri faa abada. Mii woodi baawɗe dow maayde e dow joonne maayɓe.</verse>
				<verse number="19">Gam majjum, winnu ko ji'ataa, ko waɗotoo, e ko waɗoytoo yeeso.</verse>
				<verse number="20">Nani ɗo asiiri koode jeeɗiɗi ɗe ji'uɗaa der junŋo am nyaamo, e fitillaaji kanŋeeri jeeɗiɗi. Koode jeeɗiɗi, laatii malaykaaɓe eklesiyaaji jeeɗiɗi. Fitillaaji kanŋeeri jeeɗiɗi bo, laatii eklesiyaaji jeeɗiɗi.</verse>
			</chapter>
			<chapter number="2">
				<verse number="1">«Winnan malaykaajo eklesiya Efesu, bi'aa: Nani haalaaji jogiiɗo koode jeeɗiɗi der junŋo mum nyaamo, jahoowo hakkune fitillaaji kanŋeeri jeeɗiɗi:</verse>
				<verse number="2">Mii anni golle maa, e tinnaare maa, e munyal maa. Mii anni a munyantaa halluɓe, a foonnii wi'ooɓe e laatii lilaaɓe, amma ɓe laataaki ɗum, a tawii ɓe laati nun fewooɓe.</verse>
				<verse number="3">Aa woodi munyal, a toorake gam inne am, amma a tampay.</verse>
				<verse number="4">Amma ko pelan maa mi woni, a accii yidde maa arandeere.</verse>
				<verse number="5">Gam majjum, siwtor diga to januɗaa. Tuubu, den gaɗaa golle maa arandeeje! To hinaa nun, mi waran, mi ikkina fitilla maa e nokkuure mum, sey to a tuubii.</verse>
				<verse number="6">Amma aa woodi gootum ko wooɗi: aa wanyi golle Nikolayiiɓe, hande no min bo banyirmi ɗe.</verse>
				<verse number="7">Gooduɗo noppi fu, nana ko *Ruuhu batata eklesiyaaji! Jaaliiɗo fu, mi hokkan ɗum nyaama ɓiɓɓe leggal yonki gonuŋal der aljanna Alla.»</verse>
				<verse number="8">"Winnan malaykaajo eklesiya Samirna, bi'aa: Nani ɗo haalaaji ɗi bi'eteeɗo arano e sakitiineejo wi'i, kanko maayunooɗo ko finti.</verse>
				<verse number="9">Mii anni toora maa, e talakaaku maa, baa no aa jom jawdiijo. Mii anni kalluka ka wi'ooɓe e laatii *Yahuduuɓe batata dow maa. Amma fewre, ɓe laati nun jama'aare saafooɓe *Seyɗan.</verse>
				<verse number="10">Taa hulu toora ɓadiika tawugo maa. Daa Seyɗan maɓɓan woɓɓe mon der kasu, gam poonneɗon, on toorete faa balɗe sappo. Laata koolaaɗo faa maayde, mi hokkete keɓal jaalorgal, waato yonki.</verse>
				<verse number="11">Gooduɗo noppi, nana ko *Ruuhu batata eklesiyaaji! Jaaliiɗo, maayde ɗiɗawre meemataa ɗum."</verse>
				<verse number="12">"Winnan malaykaajo eklesiya Pergamu, bi'aa: Nani ɗo haalaaji jogiiɗo kaafahi ceeɓuki, ki beldiiji ɗiɗi:</verse>
				<verse number="13">Mii anni to jooɗiɗaa, ɗon nun laamorde *Seyɗan woni. Aa jogii inne am, a yedday goonɗingo am baa der wakkati Antipas seedeejo am koolaaɗo waraa caka mooɗon, to Seyɗan woni.</verse>
				<verse number="14">Amma mii woodi ko pelan maa mi: Aa woodi woɓɓe tokkuɓe ekkitinol Balaama. Balaama ekkitiniino Balak waɗa no himɓe Isira'iila yanirta. O acca ɓe ƴakka tew caafiraaɗum tooruuje, ɓe gaɗa jeenu bo.</verse>
				<verse number="15">Hande nun an bo, aa woodi tokkuɓe ekkitinol Nikolayiiɓe.</verse>
				<verse number="16">Gam majjum tuubu, to hinaa nun, ɓooyataa, mi waran to maa, mi haɓidan ɓe e kaafahi gonuki e hunnuko am.</verse>
				<verse number="17">Gooduɗo noppi, nana ko *Ruuhu batata eklesiyaaji! Jaaliiɗo, mi hokkan ɗum nyaamdu suuɗiinu, wi'eteenu “maannu”. Mi hokkan mo bo, kaaƴel daneyel. Dow maggel, inne heyre e winnaa. Goɗɗo annaa inne nen to hinaa kokkaaɗo ne."</verse>
				<verse number="18">"Winnan malaykaajo eklesiya Tiyatira bi'aa: Nani ɗo haalaaji *Ɓiɗɗo Alla mo gite mum nandi hande ɗenŋal yiite, koyɗe makko e nandi hande janni boɗeeri.</verse>
				<verse number="19">Mii anni golle maa, e yidde maa, e goonɗinki maa, e ballal ŋal ballataa woɓɓe, e munyal maa. Mii anni golle maa cakitiiɗe e ɓuri arandeeje ɗuuɗugo.</verse>
				<verse number="20">Amma woodi ko pelan maa mi. Aa acci Ijabeeli, debbo bi'oowo hoore mum annabiijo. Oo janŋina, oo jarboo gollotooɓe am, gam ɓe gaɗa jeenu, ɓe ƴakka tew caafiraaɗum tooruuje.</verse>
				<verse number="21">Mi hokkii mo wakkati gam o tuuba, amma o salike ko tuubi, o acca jeenu makko.</verse>
				<verse number="22">Gam majjum mi faɗɗan mo dow banni toora, kanko e jeenidooɓe e makko, sey to ɓe tuubii ko ɓe gaɗi e makko.</verse>
				<verse number="23">Mi waran ɓiɓɓe makko. Eklesiyaaji fu annan min woni liinyoowo hakkillo e ɓerɗe. Mi yoɓan bo moy mooɗon fu ko waɗi.</verse>
				<verse number="24">Amma onon horiiɓe der Tiyatira, onon ɓe tokkay laawol ŋol, onon ɓe annaa ko woɓɓe wi'ata “asiiri *Seyɗan lugguɗo”, mi yowantaa on dongal kuuŋal.</verse>
				<verse number="25">Amma, ko gooduɗon, jogee ɗum e semme faa mi wara.</verse>
				<verse number="26">Jaaliiɗo, gaɗuɗo golle am faa heennyitirde, mi hokkan ɗum baawɗe dow lenyi himɓe.</verse>
				<verse number="27">O duriran ɓe e sawru janni, o pusan ɓe hande no payanɗe loopeeje pusirtee.</verse>
				<verse number="28">Hande no min bo keɓirmi baawɗe diga *Baaba am. Hande non min bo, mi hokkan mo hoodere fajiri.</verse>
				<verse number="29">Gooduɗo noppi, nana ko *Ruuhu batata eklesiyaaji!»</verse>
			</chapter>
			<chapter number="3">
				<verse number="1">"Winnan malaykaajo eklesiya Sardis, bi'aa: Nani ɗo haalaaji gooduɗo ruuhuuji Alla jeeɗiɗi, e koode jeeɗiɗi: Mii anni golle maa, aa wi'ee aa buuruɗo, amma a maayɗo.</verse>
				<verse number="2">Waɗu hakkillo, semmiɗin ko faani waatugo, gam mi tawii golle maa hebbay yeeso Alla am.</verse>
				<verse number="3">Gam majjum siwtor no keɓirɗaa, e no nanirɗaa haala Alla, joga ka, tuubu. To a reenaay, mi waran hande gujjo, a annataa bo wakkati de garanmi juhugo maa.</verse>
				<verse number="4">Amma, aa woodi der Sardis himɓe ɓe tuuninaay kolte mum. Ɓe ɓornoto kolte daneeje, ɓe jaada e am, gam ɓe potanii ɗum.</verse>
				<verse number="5">Hande non, jaaliiɗo fu ɓornoto kolte daneeji. Mi moytataa inne makko diga dewtere yonki pay. Mi seedoto yeeso *Baaba am e yeeso malaykaaɓe mum, oo laatii mo am.</verse>
				<verse number="6">Gooduɗo noppi, nana ko *Ruuhu batata eklesiyaaji!"</verse>
				<verse number="7">"Winnan malaykaajo eklesiya Filadelfiya, bi'aa: Nani ɗo haalaaji Ceniiɗo, Gooŋaajo, jogiiɗo maɓɓitirgel ŋel Dawda e junŋo mum. To o maɓɓitii goɗɗo maɓɓataa, to o maɓɓii bo, goɗɗo maɓɓitintaa.</verse>
				<verse number="8">Mii anni golle maa. Daaru, mi maɓɓitii dammugal yeeso maa ŋal goɗɗo waawataa ko maɓɓi. A woodaa baawɗe mawɗe, amma a jogake haala am, a yedday inne am.</verse>
				<verse number="9">Daaru, mi hokkete jama'aare sujidanooɓe *Seyɗan, wi'ooɓe ko'e mum ɓee laatii *Yahuduuɓe, amma fewre. Mi accan ɓe gara ɓe jiccoo ley koyɗe maa, den ɓe paaman mii yiɗu ma.</verse>
				<verse number="10">A jogake haala am, a munyii sanne. Gam majjum, min bo, mi reenete der wakkati ɓillaare garanoore duuniyaaru gam foonna himɓe.</verse>
				<verse number="11">Mi faanake warugo. Joga ko gooduɗaa e semme, gam to goɗɗo etta meetalol maa.</verse>
				<verse number="12">Jaaliiɗo fu, mi waɗan ɗum darŋanal der suudu Alla am, o wurtataako e mayru abada. Mi winnan dow makko inne Alla am, e inne wanŋarde Alla am, waato *Urusaliima kesol, ƴiwoowol diga dow kammu, to Alla am. Mi winnan bo dow makko, inne am heyre.</verse>
				<verse number="13">Gooduɗo noppi, nana ko *Ruuhu batata eklesiyaaji!"</verse>
				<verse number="14">"Winnan malaykaajo eklesiya Lawdikiya, bi'aa mo: Nani ɗo haalaaji bi'eteeɗo Aami, seedeejo koolaaɗo, e gooŋaajo, mo diga e mum Alla tagi huune fu.</verse>
				<verse number="15">Mii anni golle maa, a wulaa a feewaa. Laata buluɗo, ɗum bo peewuɗo!</verse>
				<verse number="16">Amma no aa woni caka caka, a wulaa a feewaa, mi tuutete diga hunnuko am.</verse>
				<verse number="17">Aa wi'a: ‟Mii laatii jom jawdiijo, mi hawritii jawdi, mi haajaaka goɗɗum”''. A annaa a laati nun mo walaa goɗɗum, jurminiiɗo, talakaajo, bumɗo, e jahoowo funtu.</verse>
				<verse number="18">Ka batan maa mi nani: Soodu to am, kanŋeeri laaɓiniraani yiite, gam laatoɗaa jom jawdiijo. Soodu gineeji daneeji ɓornoɗaa, gam senteene funtu maa to yi'oo. Kade bo, soodu lekki gite mooma, gam ji'aa.</verse>
				<verse number="19">Himɓe ɓe jiɗumi, mi felan ɓe, mii fooɗa noppi maɓɓe. Gam majjum, tinna tuubaa!</verse>
				<verse number="20">Mi nani darii e dammugal, mii silmina. To goɗɗo nanii daane am go maɓɓiti dammugal, mi naatan wuro mum, mi nyaamda e mum, joomum bo nyaamdan e am.</verse>
				<verse number="21">Jaaliiɗo fu, mi jooɗinan ɗum dow kittaal *Laamaare am, hande no jaaloriimi go jooɗodiimi e baaba am dow kittaal Laamaare mum.</verse>
				<verse number="22">Gooduɗo noppi, nana ko *Ruuhu batata eklesiyaaji!»</verse>
			</chapter>
			<chapter number="4">
				<verse number="1">Ɓaawo majjum, ji'umi dammugal gom e maɓɓitii dow kammu. Daane ne nanunoomi e baddammi arande, nandune e galalɗi puureteeɗi, wi'immi: "Eencu ɗo, mi hollee ko waroyta yeeso."</verse>
				<verse number="2">Ɗon maa ɗon, kebbumi *Ruuhu. Den ji'umi kittaal laamu dow kammu, goɗɗo e jooɗii dow maggal.</verse>
				<verse number="3">Jooɗiiɗo on e jalba hande hayre haakoore bi'eteene yaspa, e hayre woɗeere, wi'eteene sardis. Cincinga e fiiltitii kittaal ŋal, e jalba hande hayre wi'eteene emerooda.</verse>
				<verse number="4">Kittaaje laamu laso e naay e fiiltitii kittaal laamu ŋal. *Dottiiɓe laso e nayo e jooɗii dow majje, ɓee ɓornii kolte daneeje, ɓee mellii meetali kanŋeeri.</verse>
				<verse number="5">Den maaƴƴe, e rimmo daaɗe towɗe, e diggaali, e wurtoo diga kittaal laamu ŋal. Fitillaaji jeeɗiɗi e huɓɓaa yeeso maggal, kanji woni ruuhuuji Alla jeeɗiɗi.</verse>
				<verse number="6">Huune ko nandi e maayo e woni yeeso kittaal ŋal, e nandi e daanorgal laaɓuŋal tar. Kujje yonkinteeje naay e woni caka kittaal ŋal, e fiiltitii ŋal. Eɗe goodi gite ɗuuɗɗe yeeso e ɓaawo fu.</verse>
				<verse number="7">Huune ɗum yonki ɗum, aranum mum e nandi e jaggere. Ɗiɗaɓum, e nandi nyaleel, tataɓum, e woodi yeeso hande ŋo neɗɗo. Nayaɓum bo, e nandi hande ciilal piiroowal.</verse>
				<verse number="8">Huune yonkintejum nayum ɗum, gootum mum fu e woodi biyeeɗe jeego'o. Biyeeɗe ɗen e woodi gite der e yaasi. Jemma e nyalooma fu, eɗum wi'a: «Ceniiɗo, Ceniiɗo, Ceniiɗo, non Joomiraawo Alla mo baawɗe fu laatii. O na'onno, o na'on jooni, oo wara!»</verse>
				<verse number="9">Huune yonkintejum ɗum, e teddina, e mana, e yetta jooɗiiɗo dow kittaal laamu, mo yonki faa abada.</verse>
				<verse number="10">De ɗum waɗata ɗum fu, *dottiiɓe laso e nayo ɓen e jiccoo yeeso jooɗiiɗo dow kittaal laamu, ɓee cujidana yonkinteejo faa abada, ɓee paɗɗa meetali maɓɓe yeeso kittaal laamu, ɓee bi'a:</verse>
				<verse number="11">«An Joomiraawo Alla amen, a fotii heɓugo tedduŋal, e manŋu, e baawɗe, gam an tagi kujje fu, e sago maa ɗe laatorii, e sago maa ɗe tagiraa.»</verse>
			</chapter>
			<chapter number="5">
				<verse number="1">Ɓaawo mum, ji'umi dewtere der junŋo nyaamo jooɗiiɗo dow kittaal laamu. Dewtere nen e winnaa becce ɗiɗi fu, ne maɓɓaa, ne waɗanaa maaneeji jeeɗiɗi.</verse>
				<verse number="2">Den ji'umi malaykaajo semmenteejo gom e bata e daane towne, e wi'a: «Moy nun foti takkitingo maaneeji ɗin, den maɓɓita dewtere nen?»</verse>
				<verse number="3">Baa gooto walaa dow kammu, e dow leydi e der leydi, baawoowo ko maɓɓiti ne, ɗum bo daarugo der mayre.</verse>
				<verse number="4">Den bullumi puy, gam goɗɗo heɓaaki potuɗo maɓɓita dewtere nen, naa bo daarugo ko woni der mayre.</verse>
				<verse number="5">Den gooto der *dottiiɓe ɓen wi'immi: «Taa wullu! A yi'ii jaggere lenyol Yahuuda, ƴiwuɗo diga Dawda, o jaalake. O waawan ko takkiti maaneeji jeeɗiɗi ɗin, o maɓɓita dewtere nen.»</verse>
				<verse number="6">Den ji'umi *Jawgiyel, eŋel nandi hande ŋel hiisaanoma. Jawgiyel ŋel e darii hakkune kittaal *Laamaare, e huune nayum yonkintejum, e *dottiiɓe. Eŋel woodi galalɗi jeeɗiɗi, e gite jeeɗiɗi, kanjum woni ruuhuuji Alla jeeɗiɗi, lilaaɗi der duuniyaaru fu.</verse>
				<verse number="7">Jawgiyel ŋel wari jaɓi dewtere nen diga e junŋo nyaamo jooɗiiɗo dow kittaal laamu.</verse>
				<verse number="8">No ŋel jaɓi ne, huune nayum yonkintejum, e dottiiɓe laso e nayo ɓen jiccii yeeso maggel. Moy maɓɓe fu e jogii moolooru, e jarirkon gaɗiraakon kanŋeeri, keewukon wardi. Kanjum laatii du'aaje himɓe Alla.</verse>
				<verse number="9">Ɓee jima jimol kesol, ɓee bi'a der maggol: «An foti etta dewtere nen, takkitaa maaneeji mayre Gam a hiisaanoma, a sooditanike Alla himɓe e ƴiiƴam maa, diga lenyol fu, e ɗenŋal fu, himɓe fu, e diga leydi fu.</verse>
				<verse number="10">A waɗii ɓe laamiiɓe, e *Limaamiiɓe Alla, gam ɓe laamanoo duuniyaaru.»</verse>
				<verse number="11">Mii daara, ko nanumi daaɗe malaykaaɓe ɗuuɓɓe, uju ujuneeje. Ɓe piiltitii kittaal laamu, e huune yonkintejum, e *dottiiɓe.</verse>
				<verse number="12">Ɓee bata e daaɗe towɗe ɓee bi'a: «*Jawgiyel kiisanooŋel fotii heɓa baawɗe, e jawdi, e faamu, e semme, e manŋu, e tedduŋal, e maantooje!»</verse>
				<verse number="13">Den nanumi ko tagaa fu, gonuɗum dow kammu, e dow leydi, e der leydi, e der maayo, e ko woni der majjum fu, e wi'a: «Maantoore, e manŋu, e tedduŋal, e baawɗe woodani jooɗiiɗo dow kittaal laamu, e Jawgiyel, faa abada!»</verse>
				<verse number="14">Huune nayum yonkintejum ɗum, toontii, wi'i: «Aami!» *Dottiiɓe ɓen bo jiccii, sujidi.</verse>
			</chapter>
			<chapter number="6">
				<verse number="1">Wakkati daaranmi, ji'umi *Jawgiyel takkiti maaneeji jeeɗiɗi ɗin woore mum. Den nanumi huune nayum yonkintejum ɗum, gootum mum e bata e daane towne hande riggaaŋo, e wi'a: «War!»</verse>
				<verse number="2">No daarumi, go ji'umi puccu danewol. Baɗɗiiɗo ŋol e jogii biroogal, o hokkaa meetalol, o yawti hande jaalotooɗo gam o jaaloo bo.</verse>
				<verse number="3">*Jawgiyel takkiti maane ɗiɗawre, den nanumi huune yonkintejum ɗiɗaɓum e wi'a: «War!»</verse>
				<verse number="4">Den puccu gonŋol boɗewol wurtii. Baɗɗiiɗo ŋol hokkaa kaafahi mawki. O hokkaa bo baawɗe sottingo jam e duuniyaaru, gam himɓe warontira.</verse>
				<verse number="5">No *Jawgiyel takkiti maane tatawre, den nanumi huune yonkintejum tataɓum e wi'a: «War!» Go ji'umi puccu ɓalewol. Baɗɗiiɗo ŋol e jogii etirgel kilo.</verse>
				<verse number="6">Den nanumi ko wa'i hande daane ƴiwi hakkune huune yonkintejum nayum. Daane nen e wi'a: «Etorde alkamaari woore, e etorɗe gawri tati, soodee ceede joddi golle nyalaane woore. Amma taa saɗin nebbam e *innabojam.»</verse>
				<verse number="7">No *Jawgiyel takkiti maane nayawre, den nanumi daane huune yonkintejum nayaɓum, e wi'a: «War!»</verse>
				<verse number="8">No daarumi, go ji'umi puccu haako haakowol. Baɗɗiiɗo ŋol e wi'ee Maayde, joonne maayɓe e tokki mo. Ɓe kokkaa baawɗe dow fecco duuniyaaru nayawre, gam ɓe bara himɓe e kaafahi, e rafo, e nyawuuji bonɗi, e bisaaji ladde.</verse>
				<verse number="9">No *Jawgiyel takkiti maane jowawre, den ji'umi ley hiisirde, yonkiiji waraaɓe gam haala Alla, e gam seedaaku ŋu ɓe ceedanii mo.</verse>
				<verse number="10">Ɓee bata e daaɗe towɗe, ɓee bi'a: «Joomiraawo, ceniiɗo, gooŋaajo, faa dey keɗiɗaa ko kiitoɗaa himɓe wonɓe der duuniyaaru, ƴamaa ɓe ƴiiƴam amen?»</verse>
				<verse number="11">Moy maɓɓe fu hokkaa toggoore raneere. Ɓe bi'aa, ɓe ciwtoo taw seɗɗa faa to limgal banniraaɓe maɓɓe, gollodiiɓe e maɓɓe, wareteeɓe hande maɓɓe hebbii.</verse>
				<verse number="12">Den ji'umi *Jawgiyel takkiti maane jeego'awre. Den leydi dimmii dimmaaɗe mawɗe, naaŋe ɓawli hande guda ɓaleya, lewru bo wojji hande ƴiiƴam.</verse>
				<verse number="13">Koode kammu yani e leydi hande no ɓiɓɓe ibbe kecce saamirta to hennu mawkol wifii.</verse>
				<verse number="14">Kammu majjiti, hande no daago taggirtee, baalle, e dunɗe fu eggi e nokkuuje mum.</verse>
				<verse number="15">Den laamiiɓe duuniyaaru, e himɓe tedduɓe, e hooreeɓe soogeeji, e jom jawdiiɓe, e wooduɓe baawɗe, e maccuɓe, e rimɓe fu suuɗii der lowi kaaƴe, e hakkune baalle.</verse>
				<verse number="16">Ɓe darii ɓee bi'a baalle e kaaƴe: «Janee dow amen! Cuuɗee men e yeeso jooɗiiɗo dow kittaal laamu e mone Jawgiyel!</verse>
				<verse number="17">Gam nyalaane mawne ne mone maɓɓe yottake, moy daɗata?»</verse>
			</chapter>
			<chapter number="7">
				<verse number="1">Ɓaawo majjum, ji'umi malaykaaɓe nayo e darii to gooraaje duuniyaaru naay. Ɓee kaɗa keni duuniyaaru naay wifugo dow leydi, e dow maayo, e dow leɗɗe.</verse>
				<verse number="2">Ji'umi kade malaykaajo goɗɗo ƴiwoy diga lettugal, e jogii maanorɗum Alla yonkinteejo. O baddi malaykaaɓe nayo e daane towne, hokkaaɓe baawɗe waɗango leydi, e maayo ko halli.</verse>
				<verse number="3">O wi'i ɓe: «To on gaɗanee taw leydi, e maayo, e leɗɗe ko halli, faa to en gaɗanii maccuɓe Alla meeɗen maane dow tiiɗe.»</verse>
				<verse number="4">Den nanumi limgal waɗanaaɓe maane dow tiiɗe mum: Ɓe gaɗii himɓe ujune hemure e lasoy ɗiɗo e nayo (144 000) ƴiwuɓe diga lenyi Isira'iilaaɓe fu.</verse>
				<verse number="5">Ƴiwuɓe e lenyol Yahuuda, ujune sappo e ɗiɗo (12 000). Ƴiwuɓe e lenyol Ruben, ujune sappo e ɗiɗo (12 000). Ƴiwuɓe e lenyol Gada, ujune sappo e ɗiɗo (12 000).</verse>
				<verse number="6">Ƴiwuɓe e lenyol Aser, ujune sappo e ɗiɗo (12 000). Ƴiwuɓe e lenyol Neftali, ujune sappo e ɗiɗo (12 000). Ƴiwuɓe e lenyol Manaasa, ujune sappo e ɗiɗo (12 000).</verse>
				<verse number="7">Ƴiwuɓe e lenyol Simeyon, ujune sappo e ɗiɗo (12 000). Ƴiwuɓe e lenyol Leewi, ujune sappo e ɗiɗo (12 000). Ƴiwuɓe e lenyol Isakar, ujune sappo e ɗiɗo (12 000).</verse>
				<verse number="8">Ƴiwuɓe e lenyol Jabulon, ujune sappo e ɗiɗo (12 000). Ƴiwuɓe e lenyol Yusufu, ujune sappo e ɗiɗo (12 000). Ƴiwuɓe e lenyol Benyamin bo, ujune sappo e ɗiɗo (12 000). Cuuɗi baaba ɗii fu waɗanaama maane.</verse>
				<verse number="9">Ɓaawo mum daarumi, go ji'umi jama'aare ɗuunne, ne limataako. Ɓe ƴiwii diga e leyɗe fu, e lenyi fu, e himɓe fu, e ɗelle fu. Ɓee darii yeeso kittaal laamu, e yeeso *Jawgiyel. Ɓee ɓornii toggooje daneeje, ɓee jogii licce papaaje e juuɗe maɓɓe.</verse>
				<verse number="10">Ɓee bata e daaɗe towɗe ɓee bi'a: «Kisidam men ƴiwii diga e Alla meeɗen, jooɗiiɗo dow kittaal laamu, kanko e Jawgiyel.»</verse>
				<verse number="11">Malaykaaɓe fu e fiiltitii kittaal laamu, e *dottiiɓe, e huune yonkintejum nayum. Ɓe jiccii yeeso kittaal laamu, ɓe cujidani Alla.</verse>
				<verse number="12">Ɓee bi'a: «Aami! Maantoore, e tedduŋal, e faamu, e jettooje, e manŋu, e baawɗe, e semme woodani Alla meeɗen faa abada!»</verse>
				<verse number="13">Den gooto der *dottiiɓe ƴamimmi wi'i: «Ɓeey nun himɓe ɓorniiɓe toggooje daneeje? Toy ɓe ƴiwi?»</verse>
				<verse number="14">Toonti moo mi: «Joomiraawo am, an nun anni.» Go o wi'immi: «Kamɓe woni ƴiwoyɓe diga toora mawka. Ɓe loonnii toggooje maɓɓe, ɓe dawnini ɗe e ƴiiƴam *Jawgiyel.</verse>
				<verse number="15">Gam majjum ɓe gonii yeeso kittaal laamu Alla. Ɓee cujidana mo jemma e nyalooma der suudu Alla makko ceniinu. Jooɗiiɗo dow kittaal laamu reenan ɓe.</verse>
				<verse number="16">Ɓe dafataake, ɓe ɗonɗataake, naaŋe fiyataa ɓe, guli bo waɗataa ɓe.</verse>
				<verse number="17">Gam Jawgiyel gonuŋel caka kittaal laamu duran ɓe. Ŋel yaaran ɓe to ciiɓiije diyam kokkoojam yonki. Alla moytan gonɗi gite maɓɓe fu.»</verse>
			</chapter>
			<chapter number="8">
				<verse number="1">No *Jawgiyel takkiti maane jeeɗiɗawre, jam waɗi dow kammu faa jaka feccere janni.</verse>
				<verse number="2">Den ji'umi malaykaaɓe jeeɗiɗo dariiɓe yeeso Alla, ɓe kokkaa galalɗi jeeɗiɗi puureteeɗi.</verse>
				<verse number="3">Malaykaajo goɗɗo wari darii ley hiisirde. Oo jogii heeɗo urirgo, ŋo kanŋeeri. O hokkaa wardi ɗuuɗɗo, o ura, kanjum e du'aaje himɓe Alla, o yottina ɗum dow hiisirde ne kanŋeeri, gonune yeeso kittaal laamu.</verse>
				<verse number="4">Curki wardi on eencidi e du'aaje himɓe Alla diga e junŋo malaykaajo dariiɗo yeeso Alla.</verse>
				<verse number="5">Malaykaajo on etti heeɗo urirgo, hebbini ŋo yiite hiisirde, faɗɗi ŋo e leydi. Den riggaaŋo e rimmo waɗi, maaƴƴe maaƴƴi, leydi dimmii.</verse>
				<verse number="6">Ɓaawo majjum, malaykaaɓe jeeɗiɗo jogiiɓe galalɗi jeeɗiɗi puureteeɗi, siryii fuurugo ɗi.</verse>
				<verse number="7">Malaykaajo arano fuuri walaldu mum, den malamalluuje, e yiite jillontirŋe e ƴiiƴam faɗɗaa e leydi. Feccere leydi tatawre wulaa, den feccere leɗɗe tatawre bo wulaa, non bo, fuɗo hecco fu wulaa.</verse>
				<verse number="8">Malaykaajo ɗiɗaɓo fuuri walaldu mum. Den huune nandune e waanne huɓɓoore yiite faɗɗaa der maayo. Feccere maayo tatawre waylitii ƴiiƴam.</verse>
				<verse number="9">Feccere tatawre der huune yonkintejum, gonuɗum der maayo waati. Feccere tatawre der laanaaje diyam bo halki.</verse>
				<verse number="10">Malaykaajo tataɓo fuuri walaldu mum. Den hoodere mawne, huɓɓoore yiite hande doccal ƴiwoy diga dow kammu, yani dow feccere gooruuji tatawre, e ciiɓiije diyam.</verse>
				<verse number="11">Inne hoodere nen e wi'ee «Kaaɗuɗum.» Ne haaɗini feccere diyam tatawre, himɓe ɗuuɓɓe maayi gam haaɗugo diyam ɗam.</verse>
				<verse number="12">Malaykaajo nayaɓo fuuri walaldu mum. Den feccere naaŋe, e lewru, e koode tatawre fiyaa. No ɗum fiyaa, go feccere majjum tatawre niɓɓi, jemma e nyalooma bo majjini feccere jayŋol mum tatawre.</verse>
				<verse number="13">Ɓaawo mum, ji'umi ciilal e fiira dow kammu. Den nanumi eŋal bata e daane towne, eŋal wi'a: «Kayto! Kayto! Bone woodani himɓe duuniyaaru to malaykaaɓe tato horiiɓe fuurii galalɗi mum!»</verse>
			</chapter>
			<chapter number="9">
				<verse number="1">Malaykaajo joyaɓo fuuri walaldu mum. Den ji'umi hoodere ƴiwi dow kammu yani e leydi. Ne hokkaa maɓɓitirgel ɓunnu lugguŋol ŋol walaa kaddi.</verse>
				<verse number="2">No ne maɓɓiti ŋol, go curki tekkuki wurti e maggol. Curki kin e nandi hande curki ƴiwuki e suudu yiite, ki niɓɓini naaŋe e hennu.</verse>
				<verse number="3">Den baɓatti wurti e curki kin, sankitii e leydi, ɗi kokkaa baawɗe hande jahe.</verse>
				<verse number="4">Ɗi bi'aa to ɗi meemu fuɗo, e huune ko fuɗata dow leydi, e leɗɗe, amma himɓe ɓe maane Alla walaa dow tiiɗe mum.</verse>
				<verse number="5">Ɗi kokkaaka laawol ɗi bara himɓe, amma, ɗi toora ɓe faa lebbi joyi. Naawella majji e nandi hande naawalla yaare to fiɗii neɗɗo.</verse>
				<verse number="6">Wakkati mum, himɓe dartan maayde, amma ɓe keɓataa ne. Ɓe jiɗan maayde, amma ne doggan ɓe.</verse>
				<verse number="7">Baɓatti ɗin e nandi e pucci ciriyaniiɗi konu. Huune ko nandi e meetali gaɗiraaɗi kanŋeeri e woni dow ko'e majji. Geese majji e nandi e geese himɓe.</verse>
				<verse number="8">Gaasa majji e nandi e gaasa rewɓe, nyiiƴe majji e wa'i hande nyiiƴe jagge.</verse>
				<verse number="9">Gabaaje majji e wa'i hande taɓɓorɗum kure. Rimmo biyeeɗe majji e wa'i hande rimmo laanaaji ɗi pucci ɗuuɗɗi, ciriyaniiɗi konu fooɗata.</verse>
				<verse number="10">Ɗii goodi ɓokkorɗi e kure hande jahe. Der ɓokkorɗi majji, baawɗe toorugo himɓe faa lebbi joy woni.</verse>
				<verse number="11">Malaykaajo ɓunnu lugguŋol kaddi walaa, laatii laamiiɗo majji. Inne makko e Iburaninkeere woni, Abaddon, e Yunaninkeere bo, Apolliyon.</verse>
				<verse number="12">Bone arandeere yawtii. Daa, boneeji ɗiɗi e wara kade.</verse>
				<verse number="13">Malaykaajo jeego'aɓo fuuri walaldu mum. Den nanumi daane ƴiwii to galalɗi hiisirde naay ne kanŋeeri, gonune yeeso Alla.</verse>
				<verse number="14">Daane nen wi'i malaykaajo jeego'aɓo jogiiɗo walaldu puureteeŋol: «Fiirtu malaykaaɓe nayo haɓɓaaɓe to maayo manŋo, wi'eteeŋo Efaratis.»</verse>
				<verse number="15">Malaykaaɓe nayo ɓen firtaa. Ɓe ciriyake gam duuɓol, e lewru, e nyalaane, e wakkati, de ɓe barata feccere himɓe tatawre.</verse>
				<verse number="16">Mi nanii limgal soogeeji baɗɗiiɗi pucci: ɓe gaɗii himɓe miliyo keme ɗiɗo (200. 000.000).</verse>
				<verse number="17">Nani ɗo no ji'irmi pucci e waɗɗiiɓe ɗi der jiiki am. Waɗɗiiɓe pucci ɗin, e ɓornii taɓɓorɗum kure boɗejum hande yiite, e bula bulajum, e nareerijum hande bu'e naaŋe. Ko'e pucci ɗin e nandi hande ko'e jagge. Yiite, e curki, e bu'e naaŋe e wurtoo diga kunnuɗe majji.</verse>
				<verse number="18">Boneeji tati ɗin, waato yiite e curki, e ko nandi e bu'e naaŋe wurtii e kunnuɗe pucci, wari feccere himɓe tatawre.</verse>
				<verse number="19">Gam baawɗe, e semme pucci ɗin tawaaka maa to kunnuɗe e ɓokkorɗi majji. Ɓokkorɗi ɗin e nandi e bolle, ɗii goodii ko'e, kanje ɗi gaɗiranta himɓe ko halli.</verse>
				<verse number="20">Horiiɓe, ɓe boneeji ɗin waray, tuubay ko ɓe gaɗi, ɓe accay saafugo ginnaaji, e tooruuje gaɗiraaɗe kanŋeeri, e cardi, e janni boɗeeri, e kaaƴe, e leɗɗe. Tooruuje ɗen yi'ataa, ɗe nanataa, ɗe jahataa.</verse>
				<verse number="21">Ɓe tuubay ɓe acca warugo himɓe e saafugo ginnaaji, e jeenu, e guyka.</verse>
			</chapter>
			<chapter number="10">
				<verse number="1">Ɓaawo majjum, ji'umi malaykaajo semmenteejo gom kade. Oo jippoo diga dow kammu. Oo ɓornii duulere, cincinga e fiiltitii hoore makko. Yeeso makko e jalba hande naaŋe, asaale makko e wa'i hande moosi yiite.</verse>
				<verse number="2">Oo jogii dewtel maɓɓitiiŋel. O darini koyŋal makko nyaamowal dow maayo, nanowal bo dow leydi.</verse>
				<verse number="3">O bati e daane towne hande no jaggere halɓirta. No o bati e daane towne, den palmaali jeeɗiɗi nanaa.</verse>
				<verse number="4">No palmaali jeeɗiɗi ɗin batidi, ko ciriyiimi mi winna. Amma nanumi daane gom ƴiwi diga dow kammu, wi'immi: «Suuɗu ko palmaali jeeɗiɗi ɗin wi'i, taa winnu ka!»</verse>
				<verse number="5">Den malaykaajo mo ji'unoomi e darii dow maayo e dow leydi on, ɓanti junŋo mum nyaamo faa dow.</verse>
				<verse number="6">O hunorii inne Alla, tabitiiɗo faa abada, taguɗo kammu e ko woni der mum, taguɗo leydi e ko woni der mayri, taguɗo maayo e ko woni der maggo. O wi'i: «Ɗum ɓooyataa kade!</verse>
				<verse number="7">Amma nyaanne malaykaajo jeeɗiɗaɓo fuurata walaldu mum, Alla hebbinan asiiri mum. Ɗum laatoto hande no o batirnoo annabiiɓe gollantooɓe mo habaru belɗo.»</verse>
				<verse number="8">Den daane ne nanunoomi, ƴiwoyne diga dow kammu, wi'immi kade: «Yahu ettu dewtel maɓɓitiiŋel, gonuŋel der junŋo malaykaajo dariiɗo dow maayo e dow leydi.»</verse>
				<verse number="9">Jahumi to malaykaajo on, bi'u moo mi, o hokkammi dewtel ŋel. O wi'immi: «Ettu ŋel, moɗaa! Ŋel welan der hunnuko maa hande juuri, amma ŋel haaɗan der reedu maa.»</verse>
				<verse number="10">Jaɓumi dewtel ŋel e junŋo malaykaajo, ƴakkumi ŋel. Ŋel weli der hunnuko am hande juuri, amma no moɗumi ŋel, ŋel haaɗi der reedu am!</verse>
				<verse number="11">Ɓaawo majjum, bi'aami: «Sey bataa kade ko Alla hollitin maa dow himɓe ɗuuɓɓe, e lenyi ɗuuɗɗi, e ɗelle ɗuuɗɗe, e laamiiɓe ɗuuɓɓe.»</verse>
			</chapter>
			<chapter number="11">
				<verse number="1">Den kokkaami ƴommal nanduŋal e sawru poonnirkol. O wi'immi: «Umma, foonnu suudu Alla e hiisirde. Limu sujidooɓe wonuɓe der maggol.</verse>
				<verse number="2">Amma accu fageere suudu Alla yaasiire, taa foonnu ne, gam ɓe lenyi janani nun hokkaa ne. Ɓe jaaɓan wanŋarde seniine faa lebbi lasoy ɗiɗi e ɗiɗi.</verse>
				<verse number="3">Mi hokkan seedeeɓe am ɗiɗo baawɗe waɗugo annabaaku faa balɗe ujuneere e keme ɗiɗi e lasoy tati, (1260) ɓee ɓornorii saakiiji.»</verse>
				<verse number="4">Seedeeɓe ɗiɗo ɓen woni leɗɗe jaytuuje ɗiɗi, e fitillaaji ɗiɗi, dariiɗi yeeso Joomiraawo duuniyaaru.</verse>
				<verse number="5">Jiɗɗo waɗugo ko halli fu, yiite wurtoto diga kunnuɗe maɓɓe, halka wayɓe maɓɓe. Nun nun haani jiɗɗo waɗango ɓe ko halli fu, wariree.</verse>
				<verse number="6">Ɓee goodi baawɗe maɓɓugo kammu gam to diyam toɓu der balɗe ɗe ɓe baajotoo haala Alla. Ɓee goodi bo baawɗe waylitingo diyeele laatoo ƴiiƴam. Ɓe baawan bo ko jippini boneeji feere feere de ɓe jiɗi fu, e duuniyaaru ɗo.</verse>
				<verse number="7">To ɓe gaynii seedaaku maɓɓe, tewuwa gom wurtoto diga gayka lugguka, haɓa e maɓɓe, jaaloo ɓe, wara ɓe.</verse>
				<verse number="8">Ɓalli maɓɓe wonoto der fageere wanŋarde mawne. Ton nun Joomiraawo maɓɓe tigganoo dow *leggal palaaŋal. Wanŋarde nen nanditiniraamaa Sodoma e Misira.</verse>
				<verse number="9">Himɓe ƴiwoyɓe diga duuniyaaru fu, e lenyi fu, e ɗelle fu, e leyɗe fu, yi'an ɓalli maɓɓe, jaka balɗe tati e feccere. Ɓe nootataako ɓalli maɓɓe uwee.</verse>
				<verse number="10">Wonuɓe der duuniyaaru seyoto gam maayde maɓɓe. Ɓe gaɗan juulɗe, ɓe kokkontira dokke gam annabiiɓe ɗiɗo ɓen tooriino ɓe puy.</verse>
				<verse number="11">Amma ɓaawo balɗe tati e feccere ɗen, foofaaŋo yonki ƴiwuŋo to Alla, naati e maɓɓe. Ɓe pinti, ɓe ummii ɓe darii, go yi'uɓe ɓe fu, kulol manŋol nanŋi ɗum.</verse>
				<verse number="12">Den daane towne ƴiwi dow kammu, e wi'a annabiiɓe ɗiɗo ɓen: «Eencee ɗo!» Ɓe eenci dow kammu, der duule, wayɓe maɓɓe e daara ɓe.</verse>
				<verse number="13">Wakkati mum, leydi dimmii e semme, go feccere wanŋarde sappo'awre mum halki. Dimmaaɗe leydi ɗen wari himɓe ujune jeeɗiɗo (7000). Den horiiɓe huli, hokki Alla mo dow kammu tedduŋal.</verse>
				<verse number="14">Bone ɗiɗawre yawti, amma ɓooyataa ko bone tatawre wara.</verse>
				<verse number="15">Malaykaajo jeeɗiɗaɓo fuuri walaldu mum. Den daaɗe towɗe nanaa dow kammu, e wi'a: «Baawɗe laamanaago duuniyaaru fu laatanike Joomiraawo meeɗen e *Almasiihu mum. O laamoto faa abada!»</verse>
				<verse number="16">*Dottiiɓe laso e nayo jooɗiiɓe dow kittaaje yeeso Alla jiccii, sujidani Alla,</verse>
				<verse number="17">ɓee bi'a: «Joomiraawo Alla, mo baawɗe, An gonuɗo naane, e jooni, men jettii maa, gam a gollirii baawɗe maa mawɗe, a tabbitinii laamu maa.</verse>
				<verse number="18">Mone waɗii heeferɓe, amma mone maa wari. Wakkati kiitotoɗaa maayɓe waɗii, wakkati de barjotoɗaa annabiiɓe maa, gollanooɓe maa, waɗii, wakkati de barjotoɗaa himɓe maa, hulɓe inne maa waɗii, mawɓe e petton fu, wakkati bo waɗii de kalkataa halkooɓe leydi.»</verse>
				<verse number="19">Suudu Alla maɓɓitaa dow kammu, pakoroowal alkawal yi'aa der mayru. Den maaƴƴe maaƴƴi, rimmo waɗi, palmaali falmi, leydi dimmii, malamalluuje mawɗe toɓi.</verse>
			</chapter>
			<chapter number="12">
				<verse number="1">Maane mawne gom hollitii dow kammu. Debbo gom e ɓornii naaŋe, lewru e woni ley koyɗe makko, oo mellii meetalol ŋol koode sappo e ɗiɗi dow hoore makko.</verse>
				<verse number="2">Oo woodi reedu, go oo halɓa sabbu toora, e naawalla ŋatawre.</verse>
				<verse number="3">Maane gom kade hollitii dow kammu, go kuuŋa gom boɗeya, manŋa, hollitii. Ŋaa woodi ko'e jeeɗiɗi e galalɗi sappo, hoore fu e woodi meetalol laamu.</verse>
				<verse number="4">Ɓokkordu magga e fooɗa feccere koode kammu tatawre, e faɗɗa ɗe e leydi. Ŋa darii yeeso debbo paaniiɗo rimugo on, gam ŋa moɗa ɓiyiiko to o rimii.</verse>
				<verse number="5">Den o rimi ɓiɗɗo gorko. Kanko woni duroowo ɓe lenyi janani fu e sawru janni. Den suka on yawtinaa faa to Alla, e kittaal laamu mum.</verse>
				<verse number="6">Debbo on doggi yahi der ladde, nokkuure to Alla moƴƴinannoo mo. Ton o nyaannetee faa balɗe ujuneere e keme ɗiɗi e lasoy tati (1260).</verse>
				<verse number="7">Go konu ummii dow kammu. Malaykaajo bi'eteeɗo Mika'iilu, e malaykaaɓe mum, haɓidi e kuuŋa ŋan, kanŋa bo, ŋa haɓidi ɓe, e malaykaaɓe magga.</verse>
				<verse number="8">Amma kuuŋa ŋan waaway jaalaago, kanŋa e malaykaaɓe magga fu, ɓe dulli jayri maɓɓe dow kammu.</verse>
				<verse number="9">Kuuŋa manŋa ŋan wurtinaama yaasi. Kanŋa woni boddi nayeeri, bi'eteeni *Ibiliisa e *Seyɗan, jarbotooɗo duuniyaaru fu. O faɗɗaama e leydi, e malaykaaɓe makko fu.</verse>
				<verse number="10">Den nanumi daane towne diga dow kammu, e wi'a: «Jooni, kisidam, e semme, e *Laamaare Alla meeɗen, e baawɗe *Almasiihu makko warii. Gam gaccotooɗo banniraaɓe meeɗen, to Alla jemma e nyalooma fu riiwaama diga dow kammu.</verse>
				<verse number="11">Amma, ɓe jaalake mo gam daliila ƴiiƴam *Jawgiyel e gam haala seedaaku maɓɓe. Ɓe jiɗay yonki maɓɓe faa ɓe kula maayugo.</verse>
				<verse number="12">Gam majjum, kammu e jooɗiiɓe der mum, belbeltee! Amma leydi e maayo, bone woodani on! Gam *Seyɗan jippanake on e mone mawne, gam oo anni wakkati seɗɗa horanii mo.»</verse>
				<verse number="13">No kuuŋa ŋan yi'i faɗɗaama e leydi, ŋa yanti toorugo debbo dimuɗo ɓiɗɗo gorko on.</verse>
				<verse number="14">Den debbo on hokkaa biyeeɗe dulowwa manŋa, gam o fiira, o yaha der ladde, to nokkuure ne o moƴƴinanaa, gam o woɗɗodoo e boddi nin. Ton nun o nyaannetee faa jaka duuɓi tati e feccere.</verse>
				<verse number="15">Go boddi nin tuuti diyam, eɗam ila ɓaawo debbo on hande maayo, gam ɗam ilina mo.</verse>
				<verse number="16">Amma, leydi faabii debbo on, ni omtii, ni yari diyam ɗam kuuŋa ŋan tuuti.</verse>
				<verse number="17">Kuuŋa ŋan monnii debbo on sanne, yahi haɓoygo horiiɓe der lenyol makko, waato ɗowtaniiɓe ka Alla bati ko e seedanoo Yeesu.</verse>
				<verse number="18">Den kuuŋa ŋan darii dow jaaneeri fonŋo maayo.</verse>
			</chapter>
			<chapter number="13">
				<verse number="1">Ɓaawo majjum, ji'umi bisaa gom e wurtoo der maayo, ŋaa woodi galalɗi sappo, e ko'e jeeɗiɗi. Hoore fu e woodi meetalol laamu. Inɗe jennooje Alla e winnaa dow ko'e ɗee fu.</verse>
				<verse number="2">Bisaa ŋa ji'umi e nandi e muusuuru. Koyɗe magga e wa'i hande koyɗe dawaaŋel. Hunnuko magga e wa'i hande hunnuko jaggere. Kuuŋa ŋan hokki bisaa ŋan baawɗe mum, e kittaal mum, e baawɗe mawɗe.</verse>
				<verse number="3">Ko'e bisaa ŋan woore mum, e nandi hande ko nawnano faa waati. Amma jooni nawnande magga hoynii. Go himɓe duuniyaaru fu haayɗinii, e tokki ŋa.</verse>
				<verse number="4">Ɓe cujidani kuuŋa ŋan, gam ŋa hokkii bisaa baawɗe magga. Den, ɓe cujidani bo bisaa, ɓe bi'i: «Moy nandi e bisaa? Moy waawi ko haɓidi e magga?»</verse>
				<verse number="5">Bisaa ŋan hokkaa hunnuko bata haalaaji mawnitaare, bata kalluka dow Alla. Ŋa hokkaa bo laawol gollirgo baawɗe magga faa lebbi lasoy ɗiɗi e ɗiɗi.</verse>
				<verse number="6">Ŋa fuɗɗi batugo kalluka dow Alla, e inne mum, e nokkuure to o woni, non bo, e woniiɓe dow kammu.</verse>
				<verse number="7">Ŋa hokkaa baawɗe haɓugo e himɓe Alla, ŋa jaaloo ɓe. Ŋa hokkaa baawɗe laamanaago lenyi fu, e himɓe fu, e ɗenɗe fu, e leydiije fu.</verse>
				<verse number="8">Himɓe wonuɓe e duuniyaaru, ɓe inɗe mum winnaaka der dewtere yonki diga fuɗɗoode duuniyaaru, sujidanan bisaa ŋan. *Jawgiyel kiisanooŋel nun woodi dewtere nen.</verse>
				<verse number="9">Gooduɗo noppi fu, nana!</verse>
				<verse number="10">Mo ɗum resani nanŋee maccunnaaku, nanŋee. Mo ɗum resani waree e kaafahi, waree e kaafahi. Gam majjum sey himɓe Alla tinno, jogoo goonɗinki.</verse>
				<verse number="11">Ɓaawo majjum, ji'umi bisaa kuuŋa e wurtoo diga e leydi. Ŋaa woodi galalɗi ɗiɗi nanduɗi e galalɗi *Jawgiyel, amma ŋaa bata hande kuuŋa ŋan.</verse>
				<verse number="12">Ŋa gollirii baawɗe bisaa arana yeeso magga. Ŋa dooli duuniyaaru e jooɗiiɓe e mayru sujidana bisaa arana nawnanooŋa yiɗi waatugo ko nyawtaa.</verse>
				<verse number="13">Bisaa ɗiɗaɓa waɗi kaayeefiiji mawɗi. Ŋa jippini yiite diga dow kammu e leydi, himɓe fu e daara.</verse>
				<verse number="14">Ŋa ƴoyri himɓe duuniyaaru e kaayeefiiji. Ŋa hokkaama baawɗe waɗugo kaayeefiiji ɗin yeeso bisaa arana. Ŋa bati himɓe duuniyaaru waɗa tooruure nandune e bisaa nawnaaŋa e kaafahi ko daɗi.</verse>
				<verse number="15">Ŋa hokkaa baawɗe wattango tooruure nen yonki, faa ne bata gecca, ŋa waɗa mo sujidanay ne fu waree.</verse>
				<verse number="16">Bisaa ŋan dooli himɓe fu, tedduɓe e faanɗuɓe, jom jawdiiɓe e talakaaɓe, rimɓe e maccuɓe, ɓe gaɗanee maane to junŋo nyaamo, ɗum bo to tiiɗe maɓɓe.</verse>
				<verse number="17">Goɗɗo heɓataa sooda ɗum bo sippa to woodaa maane nen, maane nen bo, inne bisaa e lamba mum nun.</verse>
				<verse number="18">Sey neɗɗo heɓa faamu. Gooduɗo hakkillo, liiso lamba bisaa ŋan, gam lamba magga laati nun lamba neɗɗo. Lamba kan woni, keme jeego'o e lasoy tati e jeego'o (666).</verse>
			</chapter>
			<chapter number="14">
				<verse number="1">Den daarumi kade, go ji'umi *Jawgiyel e darii dow waanne Siyoona. Himɓe ujune hemure e lasoy ɗiɗo e nayo (144 000), e wondi e maggel. Inne maggel, e inne *Baaba maggel e winnaa dow tiiɗe maɓɓe.</verse>
				<verse number="2">Nanumi daane ƴiwoy diga dow kammu kade. Daane nen e wa'i hande rimmo diyam ɗuuɗɗam, e hande riggaaŋo manŋo. Daane ne nanumi e wa'i hande moolooji nun fiyetee.</verse>
				<verse number="3">Himɓe ɓen e yima jimol kesol yeeso kittaal laamu, e yeeso tagaaɗum nayum yonkintejum, e yeeso *dottiiɓe. Goɗɗo waaway ko ekkitii jimol ŋol to hinaa himɓe ujune hemure e lasoy ɗiɗo e nayo (144 000), sooditaaɓe diga duuniyaaru.</verse>
				<verse number="4">Himɓe ɓen tuuninay ko'e mum e rewɓe, gam ɓe jogake ko'e maɓɓe ɓee laaɓi. Ɓee tokki *Jawgiyel to ŋel yahata fu. Kamɓe woni sooditaaɓe diga caka himɓe, gam ɓe laatoo arteteeɓe sakkee Alla e Jawgiyel.</verse>
				<verse number="5">Fewre meeɗay wurtaago e kunnuɗe maɓɓe, ɓe galaa gacce.</verse>
				<verse number="6">Ɓaawo majjum, ji'umi malaykaajo goɗɗo e fiira hakkune dow e ley. Oo woodi habaru belɗo, tabitiiɗo, gam o waajoo himɓe duuniyaaru fu, e leyɗeele fu, e lenyi fu, e ɗelle fu, e jama'aaje fu.</verse>
				<verse number="7">Oo bata e daane towne, oo wi'a: «Kulee Alla, teddinee mo, gam wakkati o hiitotoo warii. Cujidanee taguɗo kammu e leydi, e maayo, e ciiɓiije diyam!»</verse>
				<verse number="8">Malaykaajo ɗiɗaɓo tokkini arano, e wi'a: «Babiila wanŋarde mawne yanii! Ne yanii! Ne yarnii leyɗeele fu jaram mayre, ɗam baadi mayre kalluni.»</verse>
				<verse number="9">Malaykaajo goɗɗo, tataɓo tokkini ɓe, e bata e daane towne, e wi'a: «To goɗɗo sujidanii bisaa, e foto magga, go heɓi maane magga e tiine, naa bo e junŋo mum,</verse>
				<verse number="10">joomum yaran *innabojam mone Alla. Jaram ɗam jillontiraaka, baanjaaɗam der jarirgel mone makko. Joomum tooroto der yiite e kibiriita yeeso malaykaaɓe seniiɓe, e yeeso *Jawgiyel.</verse>
				<verse number="11">Curki yiite tooranŋe ɓe, e eenca dow faa abada. Sujidanɓe bisaa, e foto mum, ko heɓi maane inne magga, ɓe keɓataa siwtaare jemma e nyalooma fu.»</verse>
				<verse number="12">Gam majjum sey himɓe Alla, ɗowtaniiɓe ka o bati, go e goonɗini Yeesu heɓa munyal.</verse>
				<verse number="13">Den, nanumi daane diga dow kammu, e wi'a: «Winnu kaa ɗo: “Diga jooni, barke woodani maayuɓe go e hawti e Joomiraawo.” *Ruuhu e wi'a: “Gooŋa nun! Ɓe ciwtoto e golle maɓɓe, gam golle maɓɓe tokkan ɓe.”»</verse>
				<verse number="14">Daarumi, den ji'umi duulere raneere. Goɗɗo nanduɗo e *Ɓii neɗɗo e jooɗii dow mayre. Meetalol kanŋeeri e woni dow hoore makko. Oo jogii waarudu belŋol e junŋo makko.</verse>
				<verse number="15">Malaykaajo goɗɗo wurtoy diga suudu Alla, e bata e daane towne, e wi'a jooɗiiɗo e duulere on: «Faɗɗu waarudu maa, duggaa, gam wakkati dugge yottake, ko woni e leydi fotii ruggeego!»</verse>
				<verse number="16">Jooɗiiɗo e duulere faɗɗi waarudu mum e leydi, den ko woni e mayri fu ruggaa.</verse>
				<verse number="17">Malaykaajo goɗɗo wurtoy diga suudu Alla gonunu dow kammu, kanko bo, oo jogii waarudu belŋol.</verse>
				<verse number="18">Malaykaajo goɗɗo, dawranoowo yiite wurtoy diga e hiisirde. Oo bata e daane towne, oo wi'a malaykaajo jogiiɗo waarudu welunu on: «Faɗɗu waarudu maa welunu, duggaa ɓiɓɓe *innabooje gonuɗe der duuniyaaru, gam ɗe ɓennii.»</verse>
				<verse number="19">Malaykaajo faɗɗi waarudu mum der duuniyaaru. O ruggi ɓiɓɓe innabooje tawaaɗe der leydi, o waanji ɗe der ɓiɗɗirde mawne, ne mone Alla.</verse>
				<verse number="20">Ɓiɓɓe innabooje ɓiɗɗaa der ɓiɗɗirde wonune yaasi wanŋarde. Ƴiiƴam ili diga ɓiɗɗirde nen. Ɗam hebbi faa yottii to lagame pucci. Ɗam ili faa jaka kiloo keme tati (300).</verse>
			</chapter>
			<chapter number="15">
				<verse number="1">Ɓaawo mum, ji'umi maane gom dow kammu. Maane nen e mawni, nee hunnii bo. Den ji'umi malaykaaɓe jeeɗiɗo e jogii boneeji jeeɗiɗi. Kanji laatii boneeji cakitiiɗi ɗi mone Alla hebbirta.</verse>
				<verse number="2">Ji'umi ko nandi e maayo nanduŋo e daanorgal, jillontiriiŋo e yiite. Mi yi'ii jaaliiɓe bisaa e foto magga, e lamba inne magga, ɓee darii dow maayo ŋon, ɓee jogii moolooji Alla.</verse>
				<verse number="3">Ɓee jima jimol Muusa, jaggiiɗo Alla, e ŋol *Jawgiyel, ɓee bi'a: «Joomiraawo Alla mo baawɗe, golle maa e mawni, e haayɗinii! Laabi maa e foortii, e laatii gooŋaaji, an laamaniiɗo leyɗeele!</verse>
				<verse number="4">Joomiraawo, moy woni mo hulataa ma? moy woni teddintaa inne maa? Gam an tan laatii Ceniiɗo. Lenyi fu waran sujida yeeso maa, gam ɓe ji'i no golle maa foonnitorii.»</verse>
				<verse number="5">Ɓaawo mum, ji'umi dow kammu, suudu Alla e maɓɓitii, bukaaru e woni der mayru.</verse>
				<verse number="6">Malaykaaɓe jeeɗiɗo jogiiɓe boneeji jeeɗiɗi wurtoy diga suudu Alla nun. Ɓee ɓornii gineeji laaɓuɗi, jalbooji. Ɓee kaɓɓi ɓelɓeli to gabaaje maɓɓe.</verse>
				<verse number="7">Gootum der tagaaɗum nayum yonkintejum ɗum, hokki malaykaaɓe jeeɗiɗo ɓen pehe kanŋeeri jeeɗiɗi. Pehe ɗen e hebbi mone Alla buurɗo faa abada.</verse>
				<verse number="8">Den suudu Alla hebbi curki sabbu tedduŋal Alla e baawɗe mum. Goɗɗo waaway ko naati der mayru, sey no boneeji jeeɗiɗi ɗi malaykaaɓe jeeɗiɗo waddi hebbi.</verse>
			</chapter>
			<chapter number="16">
				<verse number="1">Den nanumi daane towne ƴiwoy diga suudu Alla, e wi'a malaykaaɓe jeeɗiɗo ɓen: «Jahee, deƴƴitee der duuniyaaru jarirkon mone Alla jeeɗiɗon!»</verse>
				<verse number="2">Malaykaajo arano yahi, reƴƴiti jarirgel mum dow leydi, ɓuuwe kalluɗe, naawuɗe nanŋi himɓe wooduɓe maane bisaa, e sujidanooɓe foto magga.</verse>
				<verse number="3">Malaykaajo ɗiɗaɓo reƴƴiti jarirgel mum dow maayo, ŋo waylitii ƴiiƴam hande ɗam maayɗo. Den ko woodi yonki der maayo fu, waati.</verse>
				<verse number="4">Malaykaajo tataɓo reƴƴiti jarirgel mum dow gooruuji, e ciiɓiije, ɗe baylitii ƴiiƴam.</verse>
				<verse number="5">Den nanumi malaykaajo dawranoowo diyeele e wi'a: «An Alla, laatiiɗo poonnitiiɗo, an wonunoo, an woni jooni, an laatii Ceniiɗo, a hiitorake e foonnitaare.</verse>
				<verse number="6">Gam ɓe deƴƴitii ƴiiƴam himɓe maaɗa e ɗam annabiiɓe, an bo, a hokkii ɓe ƴiiƴam ɓe jara! Ɓe keɓii ko haanani ɓe.»</verse>
				<verse number="7">Den nanumi daane ƴiwi diga hiisirde, e wi'a: «Gooŋa! Joomiraawo Alla mo baawɗe, sariyaaji maa e laatii gooŋaaji, ɗii laatii poonnitiiɗi!»</verse>
				<verse number="8">Malaykaajo nayaɓo reƴƴiti jarirgel mum dow naaŋe, den ŋe hokkaa baawɗe sunnyugo himɓe e yiite magge.</verse>
				<verse number="9">Guli cattuɗi waɗi himɓe. Ɓe jenni inne Alla gooduɗo baawɗe dow boneeji ɗin. Amma ɓe tuubay, ɓe teddina mo.</verse>
				<verse number="10">Malaykaajo joyaɓo reƴƴiti jarirgel mum dow kittaal laamu bisaa. Den laamu magga niɓɓi. Himɓe darii e ŋata ɗelle mum sabbu naawella.</verse>
				<verse number="11">Ɓe jenni Alla mo dow kammu, sabbu ɓuuwe e naawella maɓɓe. Amma, ɓe tuubay, ɓe acca golle maɓɓe kalluɗe.</verse>
				<verse number="12">Malaykaajo jeego'aɓo reƴƴiti jarirgel mum dow maayo manŋo wi'eteeŋo Efaratis, diyam maggo ɓeetti, accani laamiiɓe warooɓe diga lettugal laawol.</verse>
				<verse number="13">Den ji'umi ginnaaji tati, nanduɗi e paaɓi, e wurtoo e hunnuko kuuŋa gom, e diga hunnuko bisaa, e diga hunnuko annabiijo fewrekuujo.</verse>
				<verse number="14">Ginnaaji ɗin ƴiwii e *Seyɗan. Ɗii gaɗa maaneeji, ɗii jaha to laamiiɓe duuniyaaru fu, ɗii kawrita ɓe gam ɓe kaɓa konu nyalaane darŋal, nyalaane Alla mo baawɗe.</verse>
				<verse number="15">[Joomiraawo wi'i: «Kettinee! Mii wara hande gujjo. Barke laatanii mo ɗaanaaki e reeni gineeji mum gam to o yahu funtu, himɓe yi'a centuɗum makko!]»</verse>
				<verse number="16">Ginnaaji ɗin hawriti laamiiɓe to nokkuure wi'eteene e Iburaninkeere, Harmagedon.</verse>
				<verse number="17">Malaykaajo jeeɗiɗaɓo reƴƴiti jarirgel mum dow hennu, daane towne gom nanaa diga kittaal laamu, der suudu Alla e wi'a: «Ɗum heennyii!»</verse>
				<verse number="18">Maaƴƴe maaƴƴi, rimmo e diggaale waɗi, leydi dimmii e semme. Iri dimmaaɗe leydi hande ɗee ɗon meeɗay ko waɗi diga ko himɓe tagaa der duuniyaaru, gam ɗe cattii puy!</verse>
				<verse number="19">Wanŋarde mawne seenniraa pecce tati. Banŋarɗe mawɗe ɗe leyɗeele goɗɗe yani. Den Alla siwtori wanŋarde mawne wi'eteene Babiila. O yarini ne jarirgel kebbuŋel *innabojam ɗam mone makko mawne.</verse>
				<verse number="20">Dunɗe fu halki, baalle bo majjiti.</verse>
				<verse number="21">Malamalluuje mawɗe yani dow himɓe diga kammu. Malamalluuje ɗen teddugo woore mum fu waɗan kilo lasoy ɗiɗi. Himɓe yenni Alla sabbu bone malamalluuje ɗen, gam ɗum sattii puy.</verse>
			</chapter>
			<chapter number="17">
				<verse number="1">Ɓaawo majjum, gooto der malaykaaɓe jeeɗiɗo, jogiiɓe jarirkon jeeɗiɗon wari, wi'immi: «War mi hollee no kaaruwaajo mawɗo, jooɗiiɗo dow diyeele ɗuuɗɗe hiitortee.</verse>
				<verse number="2">Laamiiɓe duuniyaaru waɗidii jeenu e makko. Himɓe buusii e jaram kaaruwaaku makko.»</verse>
				<verse number="3">Den *Ruuhu hebbimmi, go malaykaajo yaarimmi der haro. Ton ji'umi debbo gom e waɗɗii bisaa boɗeya, gooduŋa inɗe jennooje Alla. Bisaa ŋan e woodi ko'e jeeɗiɗi e galalɗi sappo.</verse>
				<verse number="4">Debbo on e ɓornii kolte boɗe boɗeeji, e wattii kanŋeeri e kaaƴe dime, e colle. Oo jogii jarirgel kanŋeeri e junŋo makko. Jarirgel ŋel e hebbi karmuɗum e nyidduɗum ɗum kaaruwaaku makko.</verse>
				<verse number="5">Inne ne maane mum suuɗii e winnii e tiine makko: «Babiila wanŋarde mawne, inna kaaruwaaɓe e waɗooɓe ko nyiddi fu der duuniyaaru.»</verse>
				<verse number="6">Den ji'umi debbo on e buusi sabbu no o yariri ƴiiƴam himɓe Alla, e ƴiiƴam waraaɓe gam ɓe ceedii haala Yeesu. No ji'umoo mi, kayɗiniimi sanne.</verse>
				<verse number="7">Amma malaykaajo on wi'immi: «Gam ume ɗum haaynii maa? Mi faaminte maanaa cuuɗiika dow debbo on e bisaa ŋa o waɗɗii, gooduŋa ko'e jeeɗiɗi e galalɗi sappo.</verse>
				<verse number="8">Bisaa ŋa ji'uɗaa, ŋa na'onno, amma jooni, ŋa walaa. Ŋa wurtoyto diga e gayka lugguka, ŋa yaha halkoygo. Inɗe himɓe duuniyaaru woɓɓe winnaaka e dewtere yonki diga fuɗɗoode duuniyaaru. Ɓe kaayɗinto to ɓe ji'ii ŋa, gam ŋa na'onno, go ŋa walaa kade, amma ŋa wittitoyto.</verse>
				<verse number="9">Haani neɗɗo heɓa annal e faamu. Ko'e jeeɗiɗi ɗen laati nun baalle jeeɗiɗi ɗe debbo jooɗii dow mum. Kanje woni laamiiɓe jeeɗiɗo:</verse>
				<verse number="10">joyo yanii, jeego'aɓo nun laamii jooni, jeeɗiɗaɓo waray taw. Amma to o warii wakkati seɗɗa o laamotoo.</verse>
				<verse number="11">Bisaa gonunooŋa go ŋa walaa, laatii laamiiɗo jeetataɓo. Ŋaa laatii bo gooto der jeeɗiɗo, go ŋaa yaha halkoygo.</verse>
				<verse number="12">Galalɗi sappo ɗi ji'uɗaa, laatii laamiiɓe sappo ɓe keɓay laamaare taw. Amma ɓe keɓan baawɗe laamaago e bisaa yanne woore tan.</verse>
				<verse number="13">Ɓe fu, huune gootum ɓe tiitii, ɓe kokka bisaa semme maɓɓe, e baawɗe maɓɓe.</verse>
				<verse number="14">Ɓe kaɓan e *Jawgiyel, amma ŋel jaaloto ɓe, gam kanŋel laatii Joomiraawo joomiraaɓe, e Laamiiɗo laamiiɓe. Wonduɓe e maggel, laatiiɓe noddaaɓe, e suɓaaɓe, e hoolaaɓe, jaalodinto e maggel.»</verse>
				<verse number="15">Malaykaajo on wi'immi kade: «Diyeele ɗe ji'uɗaa kaaruwaajo on e jooɗii dow mum, woni himɓe, e jama'aaje, e leyɗeele, e ɗelle.</verse>
				<verse number="16">Galalɗi sappo ɗi ji'uɗa, kanji e bisaa, wanyan kaaruwaajo on, ɓorta mo, acca mo funtu. Ɓe ƴakkan tew makko, ɓe paɗɗa mo e yiite.</verse>
				<verse number="17">Gam Alla wattii der ɓerɗe maɓɓe ɓe gaɗa ko o resi. Ɓe gaɗa hunnuko wooto, ɓe kokka bisaa laamu maɓɓe, faa de ko Alla bati fu hebbi.</verse>
				<verse number="18">Debbo mo ji'uɗaa, kanko laatii wanŋarde mawne, laamaniine laamiiɓe duuniyaaru.»</verse>
			</chapter>
			<chapter number="18">
				<verse number="1">Ɓaawo majjum, ji'umi malaykaajo gom kade e jippoo diga dow kammu. Oo woodi baawɗe mawɗe, tedduŋal makko yayni e duuniyaaru fu.</verse>
				<verse number="2">O batii e daane towne, o wi'i: «Ne yanii! Babiila wanŋarde mawne yanii! Ne laatike wonorde ginnaaji, e suuɗorde ruuhuuji coɓuɗi, e suuɗorde pooli coɓuɗi, e elliniiɗi fu!</verse>
				<verse number="3">Gam leyɗeele fu buusii e jaram kaaruwaaku mayre. Laamiiɓe duuniyaaru jeenii e mayre, tenkuuɓe duuniyaaru heɓii jawdi diga goonnan mayre mawɗam.»</verse>
				<verse number="4">Den nanumi daane wonne diga kammu, e wi'a: «Burtee e mayre, onon himɓe am! Gam to on kawtee e hakkeeji mayre, gam to boneeji mayre heɓu on.</verse>
				<verse number="5">Gam hakkeeji mayre yowontirii faa yottii dow kammu, Alla bo siwtorii gaɗu mayre kalluŋu.</verse>
				<verse number="6">Gaɗanee ne hande no ne waɗani on. Joɓitee ne ko ne waɗani on de ɗiɗi. Jarirgel ŋel ne laawirani on jaram, laawiranee ne e maggel, semme majjam ɓura de ɗiɗi!</verse>
				<verse number="7">Ɗuuɗinanee ne toora e bojji jaka no ne teddiniri hoore mayre, e no ne wuuriri der goonnan. Gam nee wi'a der ɓerne mayre: ‟Min laamiiɗo debbo nun, mi gowniijo bane, mi annataa bojji maayde abada!”</verse>
				<verse number="8">Gam majjum, der nyalaane woore boneeji ɗii ɗo waranan ne: maayde, e bojji, e rafo, ne jaɓan du yiite, gam Alla Joomiraawo kiitotooɗo ne, laati nun mo baawɗe.»</verse>
				<verse number="9">Laamiiɓe duuniyaaru hawtuɓe e mayre der jeenu e goonnan mayre wullan, simoo to yi'i curki bulol yiite mayre.</verse>
				<verse number="10">Ɓe daroto woɗɗi, gam ɓe kulan kiita mayre heɓa ɓe. Ɓe bi'an: «Kayto! Kayto! Babiila, wanŋarde mawne, Babiila wanŋarde semmenteere, der yanne woore tan, kiitaɗaa!»</verse>
				<verse number="11">Tenkuuɓe duuniyaaru wullan, simoo gam mayre, gam goɗɗo soodataa kade gineeji maɓɓe.</verse>
				<verse number="12">Kanŋeeri, e cardi, e kaaƴe dime, e colle, e gude ɗigguɗe, e gude boɗeeje, e boɗeeje coy, e leɗɗe luuttooje, e huune feere feere gaɗiraaɗum nyiiƴe nyiibi, e huune gaɗiraaɗum leɗɗe caadiiɗe, e janni boɗeeri, e janni ɓaleeri, e hayre wi'eteeni marba,</verse>
				<verse number="13">e koɓitaaje leɗɗe bi'eteeɗe kanel, e li'anji, e wardi, e *miira, e wardi buuɗeteeɗum, e *innabojam, e nebbam, e conni, e alkamaari, e na'i, e baali, e pucci, e laanaaji pucci, e maccuɓe, e yonkiiji himɓe.</verse>
				<verse number="14">Tenkuuɓe wi'an wanŋarde nen: «Ko cuuninoɗaa heɓugo fu woɗɗike ma. Jawdi maa, e ko wooɗi fu majjii, a heɓitintaako ɗum abada.»</verse>
				<verse number="15">Tenkuuɓe heɓuɓe jawdi e mayre, daroto woɗɗi, gam kulol kiita mayre. Ɓe bullan, ɓe cimoo,</verse>
				<verse number="16">ɓee bi'a: «Kayto! Kayto! Wanŋarde mawne, nee ɗo jurortono gude ɗigguɗe e gude boɗeeje, e boɗeeje coy. Nee ɗo jurortono kanŋeeri e kaaƴe dime, e colle!</verse>
				<verse number="17">Jawdi nii fu halkii der yanne woore!» Ɓoylooɓe laanaaje diyam mawɗe, e yahooɓe toy fu der majje, e gollotooɓe der majje, e suuɓotooɓe liƴƴi, darii woɗɗi.</verse>
				<verse number="18">No ɓe ji'i curki bulol mayre yiite, ɓe kalɓi, ɓe bi'i: «Wanŋarde gom walaa fotidinnoone e wanŋarde nee ɗo!»</verse>
				<verse number="19">Ɓe darii, ɓee baanja leydi dow ko'e maɓɓe, ɓee bulla, ɓee cimoo. Ɓerɗe maɓɓe e biisii, ɓee bi'a: «Kayto! Kayto! Wanŋarde mawne, ne goonnan mum hokki wooduɓe laanaaje diyam fu jawdi, der yanne woore tan, ne halkii!</verse>
				<verse number="20">Kammu, seya gam kalkol mayre! Onon himɓe Alla e lilaaɓe, e annabiiɓe, ceyee onon bo! Gam Alla hiitake ne ko ne waɗani on!»</verse>
				<verse number="21">Den malaykaajo semmenteejo gom etti hayre mawne nandune e namarde, faɗɗi ne der maayo, wi'i: «Ninnii nun Babiila, wanŋarde mawne faɗɗirtee e semme, ne yi'ataake kade faa abada!</verse>
				<verse number="22">Daane fiyooɓe moolooji, e yimooɓe, e fuurooɓe algaytaaji, e fuurooɓe galalɗi nanataake kade der maa abada! Waɗooɓe golle juuɗe feere feere yi'ataake kade der maa. Rimmo namarde nanataake kade der maa.</verse>
				<verse number="23">Jayŋol fitilla yaynataa der maa. Daane jommanjo gorko e jommanjo debbo nanataake kade der maa. Gam tenkuuɓe maa laatinoo mawɓe der leydi. A jammike leyɗeele ɗuuɗɗe e dobo dobooje maa.</verse>
				<verse number="24">Ƴiiƴam annabiiɓe e ƴiiƴam himɓe Alla, e ɗam waraaɓe der duuniyaaru tawaama der maa.»</verse>
			</chapter>
			<chapter number="19">
				<verse number="1">Ɓaawo majjum, nanumi daane towne hande daane jama'aare ɗuunne dow kammu, e wi'a: "Aleluya ! Kisidam, e tedduŋal, e baawɗe laatanii Alla meeɗen.</verse>
				<verse number="2">Kiitaaji makko e laatii gooŋaaji, ɗii poonnitii! O hiitake kaaruwaajo mawɗo biisuɗo duuniyaaru e kaaruwaaku mum. Alla hiitake mo gam o reƴƴitii ƴiiƴam gollantooɓe ɗum."</verse>
				<verse number="3">Ɓe bi'i de ɗiɗawre: "Aleluya! Curki bulol wanŋarde nen e eenca dow faa abada!"</verse>
				<verse number="4">*Dottiiɓe laso e nayo, e tagaaɗum nayum yonkintejum ɗum, jiccii sujidani Alla jooɗiiɗo dow kittaal laamu, e wi'a: "Aami! Aleluya!"</verse>
				<verse number="5">Daane ƴiwi diga kittaal laamu, e wi'a: "Jettee Alla meeɗen, onon gollantooɓe mo fu, onon hulɓe mo, mawɓe e petton!"</verse>
				<verse number="6">Den nanumi hande daane jama'aare ɗuunne, e hande rimmo diyam ɗuuɗɗam, e kade hande riggaaŋo manŋo, e wi'a: "Aleluya! Alla Joomiraawo meeɗen, mo baawɗe, laamake.</verse>
				<verse number="7">En ceyee, belbelten, teddinen mo, gam ɓangal *Jawgiyel yottake. Ɗaɓɓaaɗo maggel siriyake.</verse>
				<verse number="8">O hokkaama o ɓornoo kolte ɗigguɗe, jalbooje, laaɓuɗe." Kolte ɗen laatii hande gaɗu himɓe Alla geetu.</verse>
				<verse number="9">Malaykaajo wi'immi: "Winnu: ‟Barke woodani noddinaaɓe nyaamɗe teegal *Jawgiyel!" O wi'immi kade: "Haala Alla gooŋaha ka o bati nun ɗon."</verse>
				<verse number="10">Jicciimi ley koyɗe makko, gam mi sujidana mo, amma o wi'immi: "Taa waɗu ɗum! Min bo, mi gollantooɗo Alla nun hande maa, e hande banniraaɓe maa jogiiɓe seedaaku Yeesu. Sujidan Alla!" Gooŋa ka Yeesu holliti, kanka nun hokki annabiiɓe haala ka ɓe bati dow makko.</verse>
				<verse number="11">Ɓaawo majjum ji'umi kammu maɓɓitii. Den ji'umi puccu danewol. Baɗɗiiɗo ŋol, e wi'ee Kooliniiɗo, e Gooŋaajo. Gooŋa o hiitortoo, kanka o haɓirta bo konu.</verse>
				<verse number="12">Gite makko e wa'i hande ɗenŋal yiite. Oo mellii meetali laamu ɗuuɗɗi. Inne e winna dow makko, goɗɗo annaa ne, to hinaa kanko.</verse>
				<verse number="13">Oo ɓornii toggoore cownaane der ƴiiƴam, inne makko woni: "Haala Alla."</verse>
				<verse number="14">Konunkeeɓe ɓe dow kammu e tokkini mo. Ɓee baɗɗii pucci daneeji, ɓee ɓornii kolte daneeje ɗigguɗe, laaɓuɗe.</verse>
				<verse number="15">Kaafahi belki e wurtoo diga e hunnuko makko. Kanki o jaalortoo himɓe. O laamoranto ɓe e sawru janni. O ɓiɗɗan *innabooje der ɓiɗɗirde mone Alla mawne, laatiiɗo mo baawɗe.</verse>
				<verse number="16">Inne gom e winnaa dow toggoore makko, e dow asaaŋal makko: "Laamiiɗo laamiiɓe, e Joomiraawo joomiraaɓe."</verse>
				<verse number="17">Den ji'umi malaykaajo gom e darii dow naaŋe. O batii e daane towne, o wi'i pooli piirooji dow hennu fu: "Garee kawritee gam juulɗe Alla waɗi.</verse>
				<verse number="18">On ƴakkan tew laamiiɓe, e hooreeɓe soogeeji, e ɓannu semmenteeɓe, e tew pucci, e waɗɗiiɓe ɗi, e ɓannu himɓe fu: rimɓe e maccuɓe, mawɓe e petton!"</verse>
				<verse number="19">Den ji'umi bisaa e laamiiɓe duuniyaaru, e konunkeeɓe mum. Ɓe kawritii gam ɓe kaɓida e baɗɗiiɗo puccu on, e konunkeeɓe mum.</verse>
				<verse number="20">Bisaa ŋan nanŋaa maɓɓaa, kanŋa e annabiijo pewoowo gaɗunooɗo haaynaareeji yeeso magga. E haaynaareeji ɗin o jammoriinoo wooduɓe maane bisaa, e sujidanooɓe foto magga. Ɓe fu ɗiɗo, ɓe paɗɗaa e yonki der maayo yiite kuɓɓoowe, e kibiriita.</verse>
				<verse number="21">Horiiɓe waraa e kaafahi burtotooki e hunnuko baɗɗiiɗo puccu on. Pooli wari ƴakki ɓalli maɓɓe, faa ɗi kaari.</verse>
			</chapter>
			<chapter number="20">
				<verse number="1">Ɓaawo majjum, ji'umi malaykaajo gom e jippoo diga dow kammu. Oo jogii callalluwol manŋol, e maɓɓitirgel gayka lugguka.</verse>
				<verse number="2">O nanŋi kuuŋa, boddi nayeeri, bi'eteeni *Ibiliisa e *Seyɗan, o haɓɓi ŋa faa duuɓi ujuneere.</verse>
				<verse number="3">O watti ŋa der gayka lugguka, o maɓɓi, o feɗi. Den o takki takkanne dow makka, gam to o jammoo leyɗeele kade faa duuɓi ujuneere hebba. Ɓaawo majjum, o maɓɓitinte wakkati seɗɗa.</verse>
				<verse number="4">Den ji'umi kittaaje laamu e jooɗiiɓe dow majje. Ɓe kokkaama baawɗe hiitaago. Den ji'umi yonkiiji ɓe ko'e mum wudditaa gam ɓe ceedanike Yeesu, e gam ɓe baajike haala Alla. Ɓe cujidanaay bo bisaa, e foto mum. Ɓe keɓay maane dow tiiɗe, ɗum bo e juuɗe maɓɓe. Ɓe pintii, ɓe laamodii e *Almasiihu duuɓi ujuneere.</verse>
				<verse number="5">Maayɓe horiiɓe fintay faa duuɓi ujuneere hebbi. Kanjum woni pintol aranol.</verse>
				<verse number="6">Barke e cenaaki woodani wonuɓe der pintol aranol! Maayde ɗiɗawre woodaa baawɗe dow maɓɓe. Ɓe laatanto Alla e Almasiihu *Limaamiiɓe, ɓe laamodoo e makko duuɓi ujuneere.</verse>
				<verse number="7">To duuɓi ujuneere hebbii, *Seyɗan yoofete, wurtoo e kasu mum.</verse>
				<verse number="8">O jammoto leyɗeele gonuɗe der gooraaje duuniyaaru naay, waato Gog, e Magog. O hawritan ɗe gam konu, ɗe ɗuuɗan hande jaaneeri maayo.</verse>
				<verse number="9">Ɓe cankitii der duuniyaaru fu, ɓe piiltitii himɓe Alla, e wanŋarde jiɗaane. Amma yiite jippii diga kammu, halki ɓe.</verse>
				<verse number="10">Seyɗan jammotooɗo ɓe, faɗɗaa der maayo yiite e kibiriita, to bisaa e annabiijo pewoowo woni. Ɗon nun ɓe toorotoo jemma e nyalooma, faa abada.</verse>
				<verse number="11">Ɓaawo majjum, ji'umi kittaal laamu manŋal daneyal, e jooɗiiɗo dow maggal. Leydi e kammu doggi yeeso makko, yi'aaka kade.</verse>
				<verse number="12">Mi yi'ii maayɓe, mawɓe e petton e darii yeeso kittaal laamu. Dewte maɓɓitaa. Den dewtere wonne maɓɓitaa, kayre woni dewtere yonki. Maayɓe hiitaa hande no winniraa der dewte, moy fu jaka golle mum.</verse>
				<verse number="13">Maayo tuuti maayɓe mum. Maayde e joonne maayɓe bo tuuti maayɓe mum. Den moy maɓɓe fu, hiitaa deydey golle mum.</verse>
				<verse number="14">Maayde, e joonne maayɓe wattaa der maayo yiite. Maayo yiite ŋon woni maayde ɗiɗawre.</verse>
				<verse number="15">Neɗɗo mo inne mum winnaaka der dewtere yonki, faɗɗaama der maayo yiite.</verse>
			</chapter>
			<chapter number="21">
				<verse number="1">Ɓaawo majjum, ji'umi kammu kesu e leydi keyri, kammu aranu e leydi arandeeri majjitii, maayo bo walaa.</verse>
				<verse number="2">Ji'umi wanŋarde ceniine, waato *Urusaliima kesol e jippoo diga dow kammu, diga to Alla. Ŋol siriyake hande debbo ciriyiiɗo fotta e gorum.</verse>
				<verse number="3">Mi nanii daane towne diga to kittaal laamu, e wi'a: «Jooɗorde Alla caka himɓe nani, o wonoto e maɓɓe, ɓe laatoo himɓe makko, Alla e hoore mum wondan e maɓɓe.</verse>
				<verse number="4">O moytan gonɗi gite maɓɓe fu. Maayde, e bojji, e toora wonataako kade, gam kujje arandeeje fu yawtii.»</verse>
				<verse number="5">Jooɗiiɗo dow kittaal laamu wi'i: «Mi waɗan huune fu laatoo kesum!» O wi'i: «Winnu haalaaji ɗii, gam ɗi laati nun gooŋaaji, kooliniiɗi.»</verse>
				<verse number="6">O wi'immi kade, «Huune fu hebbii! Min woni arano, min woni sakitiineejo, min woni fuɗɗoode, e heennyitirde. Ɗonɗaaɗo fu, mi hokkan ɗum diyam yonki, o yoɓataa.</verse>
				<verse number="7">Jaaliiɗo heɓan huune ɗum fu, mi laatoto Alla makko, o laatoo ɓiɗɗo am.</verse>
				<verse number="8">Amma hulhulɓe, e ɓe walaa goonɗinki, e soɓuɓe, e warooɓe himɓe, e jeenooɓe, e waɗooɓe dobo dobooje, e saafooɓe tooruuje, e fewooɓe fu, maayo yiite kuɓɓoowe e kibiriita nun woni geɗu maɓɓe. Kanjum woni maayde ɗiɗawre.»</verse>
				<verse number="9">Ɓaawo majjum, gooto der malaykaaɓe jeeɗiɗo jogiinooɓe jarirkon jeeɗiɗon kebbukon boneeji jeeɗiɗi cakitiiɗi, wari, baddimmi wi'i: «War mi hollee jommanjo debbo, debbo *Jawgiyel.»</verse>
				<verse number="10">Den keewumi *Ruuhu, go malaykaajo on yaarimmi dow waanne mawne towne. O hollimmi *Urusaliima, wanŋarde seniine ƴiwi diga dow kammu to Alla, e jippo.</verse>
				<verse number="11">Tedduŋal Alla e woni der mayre. Nee jalba hande hayre rimre, e hande hayre wi'eteene yaspa, laaɓune hande daanorgal.</verse>
				<verse number="12">Birniwol manŋol, towuŋol e fiiltitii wanŋarde nen. Nee woodi dammuɗe sappo e ɗiɗi, dammugal fu e woodi malaykaajo. Inɗe lenyi ɓiɓɓe Isira'iila sappo e ɗiɗi, e winnii dow dammuɗe ɗen.</verse>
				<verse number="13">Dammuɗe tati e woni far lettugal, tati far soɓɓiire, tati far hoore fuɗo, tati bo far gorgal.</verse>
				<verse number="14">Birniwol wanŋarde nen e woodi kaaƴe daɗɗa sappo e ɗiɗi. Inɗe lilaaɓe Jawgiyel sappo e ɗiɗo, e winnii e majje.</verse>
				<verse number="15">Malaykaajo baddannooɗo am e jogii ƴommal poonnirgal, ŋal kanŋeeri, gam o foonnira wanŋarde, e dammuɗe mayre e birniwol mayre.</verse>
				<verse number="16">Becce mayre naay fu e foti, juutugo e yaajugo fu e foti. Malaykaajo foonni wanŋarde nen e poonnirɗum mum. Juutugo mayre waɗii kilomeeta ujune ɗiɗi e keme ɗiɗi (2200), non bo yaajugo e towugo mayre foti.</verse>
				<verse number="17">O foonni bo birniwol mayre, ŋol waɗi kuule hemure e lasoy ɗiɗi e naay, (144) jaka poonnol himɓe.</verse>
				<verse number="18">Birniwol ŋol, hayre yaspa nun mahiraa. Wanŋarde nen bo mahiraa e kanŋeeri laaɓuni, e jalba hande daanorgal laaɓuŋal.</verse>
				<verse number="19">Wanŋarde nen daɗɗa bombooru mum moƴƴiniraama e kaaƴe dime feere feere. Arandeere, Yaspa, ɗiɗawre, safiir, tatawre, agate, nayawre, emerooda,</verse>
				<verse number="20">joyawre, sardoniisi, jeego'awre, sarduwan, jeeɗiɗawre, kirisoliti, jeetatawre, haako haakoore, jeenayawre, topas, sappo'awre, kirisoparas, sappo e go'awre, yasente, sappo e ɗiɗawre, ametis.</verse>
				<verse number="21">Dammuɗe sappo e ɗiɗi ɗen waɗiraama e sokiyaaje daneeje sappo e ɗiɗi. Dammugal fu waɗiraa sokiyaare woore. Jayri wanŋarde nen waɗira e kanŋeeri laaɓuni, jalboori hande daanorgal laaɓuŋal.</verse>
				<verse number="22">Mi yi'ay suudu Alla der wanŋarde nen, gam Joomiraawo Alla mo baawɗe, e *Jawgiyel nun laatii suudu Alla mayre.</verse>
				<verse number="23">Wanŋarde nen bukaaka naaŋe, naa bo lewru yaynana ɗum, gam tedduŋal Alla yaynanta ne, Jawgiyel laatii fitilla mayre.</verse>
				<verse number="24">Leyɗeele fu yahan der jayŋol mayre, laamiiɓe duuniyaaru waddan jawdi mum der mayre.</verse>
				<verse number="25">Dammuɗe mayre maɓɓataako nyalooma, gam jemma walaa der mayre.</verse>
				<verse number="26">Ɓe gaddan jawdi e tedduŋal leyɗeele der mayre.</verse>
				<verse number="27">Ko soɓi fu naatataa der mayre. Gaɗoowo ko sentinii, e pewoowo naatataa ton. Amma naatooɓe ton woni, ɓe inɗe mum winnaa der dewtere yonki, ne *Jawgiyel.</verse>
			</chapter>
			<chapter number="22">
				<verse number="1">Ɓaawo majjum, malaykaajo hollimmi maayo diyam yonki. Diyam ɗam e laaɓi hande daanorgal. Maayo ŋon e ƴiwa diga kittaal laamu Alla, e *Jawgiyel.</verse>
				<verse number="2">Diyam maayo ŋon e ila caka jayri wanŋarde nen. Leggal kokkoowal yonki e tawaa fonŋo maggo ɗiɗi fu. Leggal ŋal e rima ɓikkol de sappo e ɗiɗi der duuɓol, waato de woore der lewru fu. Haako maggal e laatii lekki nyawtoohi himɓe.</verse>
				<verse number="3">Naaloore tawataake kade der siire nen. Kittaal laamu Alla e Jawgiyel wonoto der mayre, jaggiiɓe makko sujidanan mo.</verse>
				<verse number="4">Ɓe ji'an yeeso makko, inne makko winnete e tiiɗe maɓɓe.</verse>
				<verse number="5">Jemma walaa ton kade, ɓe kaajataake jayŋol fitilla, e jayŋol naaŋe, gam Joomiraawo Alla laatoto jayŋol maɓɓe. Ɓe laamoto faa abada.</verse>
				<verse number="6">Malaykaajo on wi'immi: "Haalaaji ɗii ɗo e laatii gooŋa, ɗii laatii kooliniiɗi bo. Alla Joomiraawo gattuɗo haala mum der annabiiɓe, lili malaykaajo mum gam o holla jeyaaɓe makko ko waroyta, ɓooyataa."</verse>
				<verse number="7">Yeesu wi'i: "Kettinee, mii wara ɓooyataa!" Barke laatani ɗowtaniiɗo ko woni der dewtere annabaaku nee ɗo.</verse>
				<verse number="8">Min, Yuhaana, min nani kujje ɗee, yi'i ɗe. Ɓaawo no nanumi, ji'umi ɗe, jicciimi yeeso malaykaajo kolluɗo am ɗe, gam mi sujidana mo.</verse>
				<verse number="9">Amma o wi'immi: "Taa waɗu ɗum, min bo, mi laati nun jaggiiɗo hande maa, e banniraaɓe maa annabiiɓe, e ɗowtaniiɓe haalaaji gonuɗi der dewtere nee ɗo. Sujidan Alla!"</verse>
				<verse number="10">O wi'immi kade: "Taa suuɗu haalaaji annabaaku gonuɗi der dewtere nee ɗo, gam wakkati ɓadake.</verse>
				<verse number="11">Gaɗoowo ko halli, tokkoo waɗugo ko halli. Coɓuɗo, tokka waɗugo ko soɓi. Poonnitiiɗo, tokkoo waɗugo ko foonnitii. Ceniiɗo, tokkoo wonaago der senaare!"</verse>
				<verse number="12">Yeesu wi'i: "Kettinee, mii wara, ɓooyataa. Mi waddan barjaari gam mi warjoo moy fu deydey golle mum.</verse>
				<verse number="13">Min woni arano e sakitiineejo, min woni fuɗɗoode e heennyitirde."</verse>
				<verse number="14">Barke laatanii loonnuɓe toggooje mum gam ɓe baawa ko nyaami ɓiɓɓe leggal yonki, ɓe naatira bo wanŋarde diga e dammuɗe!</verse>
				<verse number="15">Amma laatiiɓe dawaaɗi, e waɗooɓe dobo dobooje, e jeenooɓe, e warooɓe himɓe, e saafooɓe tooruuje, e yiɗuɓe fewre go e fewa fu, wonoto yaasi.</verse>
				<verse number="16">Min Yeesu, mi lilii malaykaajo am, o seedoo kujje ɗe der eklesiyaaji. Min woni mo lenyol Dawda, e taaniiko, min woni hoodere fajiri jalboore!</verse>
				<verse number="17">*Ruuhu e jommanjo debbo darii e wi'a: «War!» Nanuɗo fu sey wi'a: "War!" Ɗonɗaaɗo fu, wara. Jiɗuɗo diyam yonki fu, jaɓa ɗam, yoɓataa!</verse>
				<verse number="18">Min, Yuhaana, mii bata moy fu, nanuɗo haala annabaaku gonuka der dewtere nee ɗo hakkila. To goɗɗo ɓeydii goɗɗum dow kujje ɗee, Alla ɓeydanan joomum boneeji batanaaɗi der mayre.</verse>
				<verse number="19">To goɗɗo ɓuytii goɗɗum der haalaaji dewtere annabaaku ne, Alla suttan geɗu joomum e leggal yonki, e diga wanŋarde seniine, ko batanaa der dewtere ne.</verse>
				<verse number="20">Ceediiɗo kujje ɗee wi'i: ''E gooŋa, mii wara, ɓooyataa!'' Aami! War Yeesu Joomiraawo!</verse>
				<verse number="21">Moƴƴere Joomiraawo meeɗen Yeesu wonda e mooɗon on fu!</verse>
			</chapter>
		</book>
	</testament>
</bible>