<?xml version="1.0" encoding="UTF-8"?>
<bible bible="Moba (Yiesu Lɑbɑmɑnn Muɑl Ni)" translation="Moba-Lok New Testament © Bible Society of Togo, 2007" link="https://www.bible.com/bible/2237/MAT.2.MOBANT07">
	<testament name="New">
		<book number="40">
			<chapter number="1">
				<verse number="1">Yiesu *Klistu yejɑnm sɑnɑ e nɑ: u din tie * Dɑɑfiid yɑɑbuonn e, k Dɑɑfiid mun din tie Ablɑɑhɑɑnm yɑɑbuonn.</verse>
				<verse number="2">Ablɑɑhɑɑnm din mɑl Isɑɑk, k Isɑɑk din mɑl Sɑɑkɔb, k Sɑɑkɔb mun din mɑl Suudɑ nɑn u wɑɑli.</verse>
				<verse number="3">Suudɑ din mɑl Fɑɑles nɑn Sɑɑlɑ, k b nɑɑ e din tie Tɑɑmɑɑl, k Fɑɑles din mɑl Eslɔnm, k Eslɔnm din mɑl Alɑɑnm.</verse>
				<verse number="4">Alɑɑnm din mɑl Amiinɑɑdɑɑb, k Amiinɑɑdɑɑb din mɑl Nɑɑsɔn, k Nɑɑsɔn mun din mɑl Sɑlmɑ.</verse>
				<verse number="5">Sɑlmɑ din mɑl Buos, wun nbɑ nɑɑ din tie Lɑɑhɑɑb, k Buos din mɑl Obet, wun nbɑ nɑɑ din tie Lut, k Obet mun din mɑl Sese.</verse>
				<verse number="6">Sese din mɑl kpɑnbɑl Dɑɑfiid, k Dɑɑfiid mun din mɑl Sɑɑlomɔn, wun nbɑ yɑɑ nɑɑ din sint kun Uli nɑ.</verse>
				<verse number="7">Sɑɑlomɔn din mɑl Luobuɑnm, k Luobuɑnm din mɑl Abiɑ, k Abiɑ mun din mɑl Asɑɑf</verse>
				<verse number="8">Asɑɑf din mɑl Suosɑɑfɑ, k Suosɑɑfɑ din mɑl Suolɑɑnm, k Suolɑɑnm mun din mɑl Osiɑ.</verse>
				<verse number="9">Osiɑ din mɑl Soɑtɑɑnm, k Soɑtɑɑnm din mɑl Ahɑs, k Ahɑs mun din mɑl Esekiɑ,</verse>
				<verse number="10">Esekiɑ din mɑl Mɑɑnɑɑse, k Mɑɑnɑɑse din mɑl Amɔn, k Amɔn mun din mɑl Suosiɑ,</verse>
				<verse number="11">k Suosiɑ din mɑl Yekuoniɑ nɑn u wɑɑli, bɑɑ din suol Islɑɑeltieb dɑɑbɑ k sɑɑn nɑn’m Bɑbiilonn yuo nbɑ nɑ.</verse>
				<verse number="12">Bɑɑ din suol’b k sɑɑn nɑn’m Bɑɑbiilonn duo ni nɑ puolpo, lenŋ e k Yekuoniɑ din mɑl Sɑɑlɑɑtiel, k Sɑɑlɑɑtiel mun din mɑl Solobɑɑbel.</verse>
				<verse number="13">Solobɑɑbel din mɑl Abiud, k Abiud din mɑl Eliiɑkiinm, k Eliiɑkiinm mun din mɑl Asuol.</verse>
				<verse number="14">Asuol din mɑl Sɑɑdɔk, k Sɑɑdɔk din mɑl Akiinm, k Akiinm mun din mɑl Eliut.</verse>
				<verse number="15">Eliut din mɑl Eleɑsɑɑl, k Eleɑsɑɑl din mɑl Mɑɑtɑn k Mɑɑtɑn mun din mɑl Sɑɑkɔb.</verse>
				<verse number="16">Sɑɑkɔb din mɑl Suosiɑf, k Suosiɑf mun din tie Mɑɑli sɔlɔ, k Mɑɑli din mɑl Yiesu nbɑ k b yi’u Klistu nɑ.</verse>
				<verse number="17">Dɑɑfiid din tie Ablɑɑhɑɑnm yɑɑbuonpiik nɑn ŋɑnnɑ e. K Dɑɑfiid yuo k tɑn tuu yuo nbɑ k b din suol niib mɑnŋ dɑɑbɑ k sɑɑn nɑn’m Bɑɑbiilonn nɑ mun din tie yɑɑbuonpiik nɑn ŋɑnnɑ. Lɑɑ din nyii l yuo k tɑn tuu Klistu mɑɑlu yuo mun biɑ din tie yɑɑbuonpiik nɑn ŋɑnnɑ e.</verse>
				<verse number="18">Bɑɑ din mɑl Yiesu Klistu biɑnŋ nbɑ e nɑ: u nɑɑ Mɑɑli din tie Suosiɑf sɑlkpenŋ e. B dɑɑ din k kuɑn lieb, ŋɑɑn k Suosiɑf din tɑn lɑ k Mɑɑli mɔk puol, k Foŋɑnm pɑnŋ ni e k u suol puol mɑnŋ.</verse>
				<verse number="19">Suosiɑf nbɑ k u din yɑɑ wun kunn’ɔ nɑ din tie Yennu nipiemɔ e. L pɑɑk, u din k luon k wun nyinn’l pɑɑnu ni k lin dinn Mɑɑli fei, ŋɑɑn u din lol u pɑl ni e nɑn u ji kɑn kuɑn’ɔ.</verse>
				<verse number="20">Wɑɑ ji din duki lin nbɑ nɑ po nɑ e, k Yennu *bɑɑl u buol ni u dɑmiit ni k tɑn yet’ɔ ɑ: «Fin Suosiɑf, wun nbɑ tie Dɑɑfiid yɑɑbuonn, dɑɑ tiin ɑ sɑlkpenŋ Mɑɑli kuɑnu jɑŋmɑɑni, k mɑɑn wɑɑ mɔk puol nbɑ nɑ, Foŋɑnm pɑnŋ ni e k u suol puol mɑnŋ.</verse>
				<verse number="21">U tɑn sɑɑ mɑl bonjɑk e, k ɑ sɑɑ pul u sɑnn Yiesu, k mɑɑn u tɑn sɑɑ fiel u niib b biit ni.»</verse>
				<verse number="22">Lin nbɑ nɑ kul din tun ɑ lin gbien lin nbɑ k Yonmdɑɑnɔ din te k u sɔkniisuɑ yet ɑ:</verse>
				<verse number="23">«Sɑpɑɑnmunn tɑn sɑɑ suol puol k mɑl bonjɑk, k b tɑn sɑɑ pul u sɑnn Emɑɑnuel.» (L pɑɑk tie ɑ: «Yennu be nɑn’t.»)</verse>
				<verse number="24">Suosiɑf nbɑ din tɑn fiil guɑn ni yuo nbɑ k u tun nɑn Yennu mɑlɑkɑ nɑ nbɑ yet’ɔ biɑnŋ nbɑ nɑ, k ji din gɑɑl u sɑlkpenŋ Mɑɑli u ŋɑɑk ni,</verse>
				<verse number="25">ŋɑɑn u din k duɑ nɑn’ɔ mɔkmɔk nɑn wɑɑ din tɑn mɑl u sɑpɑɑnmɑl, bonjɑk nɑ. K Suosiɑf din pul u sɑnn Yiesu.</verse>
			</chapter>
			<chapter number="2">
				<verse number="1">Mɑɑli din mɑl Yiesu dosɑu nnɑ ni, k b yi’l Betlehenm, k l be Suude tinŋ ni. U din mɑl’ɔ kpɑnbɑl *Heluod yuo e. L yuo nɑ k bɑntesiɑb din nyii yendopo k bɑɑl Selusɑɑlenm,</verse>
				<verse number="2">k tɑn boi niib ɑ: «Islɑɑeltieb kpɑnbɑl nbɑ k b mɑl’ɔ nɑ, u be lee? T dɑɑn lɑ u ŋmɑɑbil e yendopo k bɑɑl nɑ ɑ t tɑn jiɑnt’ɔ.»</verse>
				<verse number="3">Kpɑnbɑl Heluod nbɑ din gbɑt nnɑ mɑnŋ, k l biil ŋuɑ nɑn Selusɑɑlenmtieb kul pɑlɑ ni.</verse>
				<verse number="4">K u din yiin Yennu mɑnntieb yudɑnm nɑn *senniwɑntieb k tɑn boi’b ɑ: «Lee k b sɑɑ mɑl *Klistu nɑ?»</verse>
				<verse number="5">K b jiin’ɔ ɑ: «Betlehenm duo nbɑ be Suude tinŋ ni nɑ, k mɑɑn *Yennu sɔkni nɑ din diɑn ɑ:</verse>
				<verse number="6">‹Fin Betlehenm nbɑ be Suudɑ tinŋ ni nɑ, ɑ k tie tinbik kɑɑ Suudɑ yiɑl ni, k mɑɑn Kpɑnbɑlsuɑ tɑn sɑɑ nyi ɑ ni e, k ŋuɑ e tɑn sii tie n niib Islɑɑeltieb nɑ pekpɑɑlk.›»</verse>
				<verse number="7">Lin nbɑ nɑ puolpo e k kpɑnbɑl Heluod din yiin bɑntieb mɑnŋ wuol ni, k tɑn boi’b k fiit’b fɑnu ɑ wun bɑnn yuo nbɑ k ŋmɑɑbil nɑ dɑɑn nyii,</verse>
				<verse number="8">k din yet’b: «Ii sɑɑ mɑn Betlehenm k sɑɑ lon bik mɑnŋ fɑnu. Yuo nbɑ k i lɑ’u, yin jen ɑ k tɑn yet’n k n mun sɑɑn k sɑɑ jiɑnt’ɔ.»</verse>
				<verse number="9">Kpɑnbɑl nɑ nbɑ din pɑk nnɑ k gbenn yuo nbɑ, k b nyii k suol sɔnu. Bɑɑ din sɑɑ mɑnŋ k b lɑ ŋmɑɑbil nbɑ dɑɑn nyii yendopo nɑ, k l gɑl b tuɑnn po k sɑɑ set bik mɑnŋ nbɑ be ŋɑɑk nbɑ nɑ ni, l sɑnpɑɑpo.</verse>
				<verse number="10">Bɑɑ lɑ ŋmɑɑbil mɑnŋ nɑ, k b pɑlɑ ni penn bonciɑnn.</verse>
				<verse number="11">K b kuɑ ŋɑɑk mɑnŋ ni, k lɑ bik mɑnŋ nɑn u nɑɑ Mɑɑli. Ŋɑnn e k b gbɑɑn k jiɑnt bik mɑnŋ, ŋɑɑn biit b pɑkɑ k nyinn piini k tul’ɔ. Piini mɑnŋ din tie sɑlmɑ nɑn tulɑɑlnyun nɑn tulɑɑlsiɑl nnɑ k b yi’l miil.</verse>
				<verse number="12">Tɔn, k Yennu din pɑk k tul’b b dɑmiit ni, ɑ b ji dɑɑ ŋmɑt kpɑnbɑl Heluod buol ni. L pɑɑk, k b ji din tɔkn sɑnjogɑɔnŋ k ŋmɑt kun b duo ni.</verse>
				<verse number="13">Bɑntieb nɑ nbɑ din kun nɑ puolpo e k Yonmdɑɑnɔ Yennu *mɑlɑkɑ din bɑɑl Suosiɑf buol u dɑmiit ni, k yet’ɔ ɑ: «Fiit k jii sɑnpɑntk mɑnŋ nɑn u nɑɑ kii tiin kii sɑɑ Ejipt tinŋ ni, k sɑɑ kɑl lenŋ nɑn yuo nbɑ k n tɑn sɑɑ tul’ɑ mɔb biɑk, k mɑɑn kpɑnbɑl Heluod luon k wun lon bik mɑnŋ buol e k kpi’u.»</verse>
				<verse number="14">K u din fiil nyiɑɔk k jii bik nɑ nɑn u nɑɑ k ciɑl k sɑɑn nɑn’m Ejipt tinŋ ni.</verse>
				<verse number="15">U din be lenŋ e nɑn yuo nbɑ k kpɑnbɑl Heluod din tɑn kpo nɑ. Lin nbɑ nɑ kul din tun ɑ lin gbien lin nbɑ k Yonmdɑɑnɔ Yennu din te k u sɔkniisuɑ pɑk l po nɑ e ɑ: «Min, Yennu, n din yiin n Bijɑ ɑ wun nyi Ejipt tinŋ ni.»</verse>
				<verse number="16">Heluod nbɑ din tɑn bɑnn nɑn bɑntieb mɑnŋ kpɑl’ɔ e nɑ, k u wutuol din duo bonciɑnn. K u din tun sejenm ɑ bin sɑɑn Betlehenm nɑn l digbɑnbis ni k sɑɑ kpi bonjɑbis kul, lɑɑ jii sɑnpɑnti k sɑɑ tuu bin nbɑ mɔk binɑ ŋɑnle, nɑn wɑɑ dɑɑn boi bɑntieb mɑnŋ k bɑnn yuo nbɑ k ŋmɑɑbil nɑ dɑɑn nyii nɑ.</verse>
				<verse number="17">Nnɑ e k lin nbɑ k *Yennu sɔkni Selemi din pɑk nɑ din gbien ɑ</verse>
				<verse number="18">«Lɑɑmɑ duo nuɑk ni e k b gbiɑ kunkɔl, mɔni nɑn fɑbni, k Lɑɑsiɑl mɔ u wɑɑs pɑɑk, k b bɑln’mɔ k tɑn guo, k mɑɑn u wɑɑs kul ɑ kpo wɑɑ.»</verse>
				<verse number="19">Tɔn, k kpɑnbɑl Heluod tɑn kpo, k u kuun puolpo k Yonmdɑɑnɔ Yennu mɑlɑkɑ biɑ din sɑɑn Suosiɑf buol u dɑmiit ni, Ejipt tinŋ ni,</verse>
				<verse number="20">k sɑɑ yet’ɔ ɑ: «Fiit k jii bik mɑnŋ nɑn u nɑɑ, k ŋmɑt sɑɑn Islɑɑel tinŋ ni, k mɑɑn bin nbɑ din lol ɑ bin kpi bik mɑnŋ nɑ kpo wɑɑ.»</verse>
				<verse number="21">K Suosiɑf din fiil k jii bik mɑnŋ nɑn u nɑɑ k din ŋmɑt k sɑɑn Islɑɑel tinŋ ni.</verse>
				<verse number="22">Ŋɑɑn wɑɑ din tɑn gbɑt ɑ Alkelɑus dii nɑɑn k kɑl u bɑɑ Heluod nɑɑngbɑnt pɑɑk Suude tinŋ ni nɑ, k jɑŋmɑɑni suol’ɔ nɑn wun kun lenŋ, k Yennu biɑ din kpɑɑn’ɔ u dɑmiit ni, k u din sɑɑn Gɑɑliile tinŋ ni,</verse>
				<verse number="23">k din sɑɑn k sɑɑ kɑl duo nbɑ k b yi Nɑɑsɑɑlet nɑ ni. Nnɑ e k l tien gbien mɑɑn nbɑ k Yennu sɔkniinbɑ din yet ɑ: «B tɑn sii yi’u Nɑɑsɑɑlet nilɔ e.»</verse>
			</chapter>
			<chapter number="3">
				<verse number="1">Binɑ bonciɑnn din gɑl e wɑɑ, k Sɑn nbɑ din wuul niib Yennu nyunwulu nɑ tɑn dɔkt muuk ni, Suude tinŋ ni, k muɑntl Yennu mɑɑn k yien ɑ:</verse>
				<verse number="2">«Mɔn kuɑŋɑɑn mɑn k lebt binbenŋ, k mɑɑn Yennu nɑɑn pel nɑ.»</verse>
				<verse number="3">*Yennu sɔkni Esɑɑyi din ponŋ diɑn ŋuɑ Sɑn po e wɑɑ ɑ: «Suɑ be muuk ni k huot k yɑɑ ɑ: ‹Ŋɑnmt mɑn Yonmdɑɑnɔ bɑɑlu sɔnu k tul’ɔ, k te k u sɔni ii tuok.› »</verse>
				<verse number="4">Sɑn din liɑ yuyouk kobt liɑtfuouk o, k biɑ buob gbɑnn u siɑk ni, u jiet din tie nɑɑsuut nɑn siɑt e.</verse>
				<verse number="5">L yuo k Selusɑɑlenm duo ni tieb, nɑn Suude tinŋ kul ni tieb, nɑn digbɑnɑ nbɑ din kpiɑ *Suulden kpenu kul tieb din sɑɑn u buol ni,</verse>
				<verse number="6">k fiit b biit, k u wul’b Yennu nyunwulu *Suulden kpenu mɑnŋ ni.</verse>
				<verse number="7">Wɑɑ din tɑn lɑ k Fɑɑliisiɑnnbɑ nɑn *Sɑɑdiuseɑnbɑ bonciɑnn k b mun bɑɑt u buol ni ɑ wun wul’b Yennu nyunwulu nɑ, k u yet’b ɑ: «Yinm wɑɑlɑbli nɑ. Ŋmee kpɑɑn’i ɑ i tin k nyi Yennu wutuol nbɑ yɑɑ lin bɑɑl i pɑɑk nɑ ni?</verse>
				<verse number="8">Ii tuun mɑn lin nbɑ sɑɑ wɑnn nɑn i set mɔ kuɑŋɑɑn k lebt binbenŋ.</verse>
				<verse number="9">I dɑɑ mɔk pɑlbifɑɑnt nɑn Ablɑɑhɑɑnm tie i yejɑ. N yien’i e, Yennu sɑɑ fit k fiin tɑnɑ nbɑ nɑ k lin kpɑnt Ablɑɑhɑɑnm yɑɑbuonɑ.</verse>
				<verse number="10">Pɑjɑl ponŋ tien siil ɑ, ɑ wun cuɑ tiini nɑn l jiinɑ, k tiik kul nbɑ k luon luɑnŋɑnɑ, b sɑɑ cuɑ’l e k lu’l muu ni.</verse>
				<verse number="11">Min ŋɑnin wuul’i Yennu wulu nɑn nyun ɑ i mɔ kuɑŋɑɑn k lebt binbenŋ, ŋɑɑn wun nbɑ yɑɑ wun bɑɑl n puolpo nɑ cie’n, k n ponŋ k ŋɑn nɑn k n jii u tɑɑsɑɑt. Ŋuɑ e tɑn sɑɑ jii Foŋɑnm nɑn muu k wul’i Yennu wulu.</verse>
				<verse number="12">U diɑ u dilenn ŋmɑni e k yɑɑ wun lenn bonŋɑnn, k nyinn u dibin k wuun u buɑl ni, ŋɑɑn juo founŋ nɑ muu nbɑ kɑn mi k kpien nɑ ni.»</verse>
				<verse number="13">L yuo mɑnŋ k Yiesu din nyii Gɑɑliile k sɑɑn Suulden kpenu po, k bɑɑl Sɑn buol ni ɑ wun wul’ɔ Yennu nyunwulu.</verse>
				<verse number="14">K Sɑn k sɑk, k yet’ɔ ɑ: «Min e bo sɑɑ bɑɑl ɑ buol ni k ɑ wul’n, ŋɑɑn k ɑ mun tɑn bɑɑt n buol ni ii?»</verse>
				<verse number="15">Ŋɑɑn k Yiesu yet’ɔ ɑ: «Ŋɑɑnt k lin tun nnɑ mɔtɑɑnɑ, k mɑɑn nnɑ e k t sɑɑ fit tun lin nbɑ kul k Yennu luon.» L yuo nɑ k Sɑn sɑk.</verse>
				<verse number="16">Wɑɑ wul Yiesu Yennu nyunwulu k gbenn yuo nbɑ, l tɑɑkpɑɑk ni k Yiesu nyii nyun nɑ ni, k sɑnpɑɑpo tɑn luot, k u lɑ k Foŋɑnm siik u pɑɑk k nɑɑn nɑn ŋmɑnn nɑ, k tɑn jɑkn u pɑɑk.</verse>
				<verse number="17">K kunkɔl nyii sɑnpɑɑpo k yet ɑ: «N Bilonkɑk e nɑ, ŋuɑ e k n nunm gbuo’u.»</verse>
			</chapter>
			<chapter number="4">
				<verse number="1">K Foŋɑnm din sɑɑn nɑn Yiesu pɑɑnpieonŋ ni ɑ *Sɑɑtɑn n sɑɑ jɑnm’ɔ.</verse>
				<verse number="2">U din be lenŋ k k dii siɑl dɑpiinnɑ yennu ni nɑn nyiɑɔk, k kon ji din tɑn suol’ɔ.</verse>
				<verse number="3">K Jɑnmidɑɑnɔ bɑɑl u buol ni k tɑn yet’ɔ ɑ: «L i tie k ɑ tie Yennu Bijɑ i e, fɑn yet tɑnɑ nɑ k lin kpɑnt pɑɑnu.»</verse>
				<verse number="4">K Yiesu jiin k yet’ɔ ɑ: «L diɑn Yennu lolkpel kɑdɑɑɔk ni ɑ: ‹Pɑɑnu kuukuɑ pɑɑk kɑɑ te k nilɔ fo, ŋɑɑn mɑɑn nbɑ kul nyi Yennu mɔb ni nɑ pɑɑk e te k nilɔ fo.› »</verse>
				<verse number="5">L puolpo k Sɑɑtɑn jii’u k sɑɑn nɑn’ɔ Yennu duo nbɑ k b yi lenŋ Selusɑɑlenm, k sɑɑ donn’ɔ Yennu jɑɑnti ŋɑsɑɑkɑk mɔpinyelk pɑɑk,</verse>
				<verse number="6">ŋɑɑn yet’ɔ ɑ: «L i tie k ɑ tie Yennu Bijɑ i e, fɑn yukl mɔb nnɑ nɑ, k mɑɑn l diɑn Yennu lolkpel kɑdɑɑɔk ni ɑ: ‹U sɑɑ te k u *mɑlɑkɑɑnbɑ i guu’ɑ. B sii diɑ’ɑ nɑn b nii k ɑ tɑɑl kɑn gbiɑt tɑnn k ɑ lɑ dɑnŋ.› »</verse>
				<verse number="7">K Yiesu yet’ɔ: «L biɑ yet Yennu lolkpel kɑdɑɑɔk ni ɑ: ‹Suɑ dɑɑ biki Yonmdɑɑnɔ Yennu.› »</verse>
				<verse number="8">L puolpo k Sɑɑtɑn biɑ din jii’u k duo nɑn’ɔ juɑl nbɑ fɔk bonciɑnn pɑɑk k sɑɑ wɑnn’ɔ tingbounŋ nɑ yent kul kul nɑn l ŋɑnt,</verse>
				<verse number="9">ŋɑɑn yet’ɔ ɑ: «L i tie k ɑ gbɑɑn k jiɑnt’n, n sɑɑ tul’ɑ yent mɑnŋ kul ɑ.»</verse>
				<verse number="10">K Yiesu yet’ɔ: «Sietl nnɑ Sɑɑtɑn. L diɑn Yennu lolkpel kɑdɑɑɔk ni ɑ: ‹Nilɔ i jiɑntl Yonmdɑɑnɔ Yennu kuukuɑ e, kii biɑ kii tuun kii tien ŋuɑ kuukuɑ.› »</verse>
				<verse number="11">Ŋɑnn e k Sɑɑtɑn ji din yɑɑt ŋɑɑn nyik’ɔ, k Yennu mɑlɑkɑɑnbɑ bɑɑl k tɑn cɑnt’ɔ.</verse>
				<verse number="12">Yiesu nbɑ din tɑn gbɑt nɑn *Heluod suol Sɑn kuɑn’ɔ dɑnsɑlk nɑ, k u sɑɑn Gɑɑliile.</verse>
				<verse number="13">Wɑɑ din bɑɑl Nɑɑsɑɑlet nɑ u din k wei lenŋ, ŋɑɑn gɑl k sɑɑn Kɑpelnɑunm duo nbɑ be mɔk-kpinŋ, Sɑɑbuulɔn nɑn Neftɑɑli tinŋ ni nɑ.</verse>
				<verse number="14">Lin nbɑ nɑ din tun ɑ lin gbien *Yennu sɔkni Esɑɑyi nbɑ din pɑk lin nbɑ nɑ po e ɑ:</verse>
				<verse number="15">«Sɑɑbuulɔn tinŋ nɑn Neftɑɑli tinŋ nbɑ be *Suulden kpenpuotl po, k biɑ be mɔkgbenŋl buol, nɑn Gɑɑliile tinŋ nbɑ k bin nbɑ k tie *Suifnbɑ nɑ kɑl l ni;</verse>
				<verse number="16">bin nbɑ be bunbɔnn ni nɑ lɑ yentjɑɑnn; bin nbɑ kɑl kuun bunbɔnn yent ni nɑ lɑ k yentu nɑ yentl k bɑɑt’b.»</verse>
				<verse number="17">L yuo mɑnŋ k Yiesu din piin k muɑntl Yennu lɑbɑmɑnn k tien niib ɑ: «Mɔn kuɑŋɑɑn mɑn k lebt binbenŋ, k mɑɑn Yennu nɑɑn pel nɑ.»</verse>
				<verse number="18">Yiesu nbɑ din sonm Gɑɑliile mɔkgbenŋl kpinŋ nɑ, k u tɑn lɑ nilɔ, wun nbɑ k b yi’u Siimɔn k biɑ yi’u Piɑl nɑ, nɑn u ninjɑ Andle, k b lubn jɑnlɑɑɔnŋ mɔkgbenŋl ni, k mɑɑn b din tie jɑnsuolɑ e.</verse>
				<verse number="19">K u yet’b ɑ: «Ii wɑɑ’n mɑn, k n sɑɑ te k i so niib nɑn yɑɑ so jɑni bɑnnu nbɑ.»</verse>
				<verse number="20">K b set din nyik b jɑnlɑɑnt l tɑɑkpɑɑk ni ŋɑɑn wɑɑ’u.</verse>
				<verse number="21">Wɑɑ din nyii lenŋ k sɑɑn tuɑnn po, k u lɑ jɑb bɑnle, Sɑɑk nɑn u ninjɑ Sɑn k b tie Sebede wɑɑs. B din be bulgbetl ni nɑn b bɑɑ Sebede k ŋɑnmt b jɑnlɑɑnt k u yiin’m.</verse>
				<verse number="22">L tɑɑkpɑɑk ni, k b nyik bulgbetl nɑ nɑn b bɑɑ, ŋɑɑn wɑɑ Yiesu.</verse>
				<verse number="23">Yiesu din lin Gɑɑliile tinŋ mɑnŋ kul ɑ po, k tumi niib, Suifnbɑ jɑɑnti diet ni, k muɑntl Yennu nɑɑn lɑbɑmɑnn k tien’m, k te k bin nbɑ mɔk yiɑlbuoli buoli kul nɑn bin nbɑ mɔk gbɑnɑntont kul pɑɑkt.</verse>
				<verse number="24">K niib din lin k muɑnt u sɑnn Siili tinŋ ni kul ɑ po. K b din jikt bɑɑtbuoli buoli kul ɑ, k bɑɑt nɑn’m u buol ni: bin nbɑ din yiɑl yiɑlbuolu nbɑ kul, gbɑnɑntont, bin nbɑ din gbie nɑn nɑlnbiit, bin nbɑ din bɑɑ gbitgbiɑ, nɑn gbɑnɑnkpienɑ dɑnm, k u din te k b pɑɑk.</verse>
				<verse number="25">K nibulciɑɔnŋ nbɑ din nyii Gɑɑliile, nɑn Doi-piik cinciɑɔnŋ, nɑn Selusɑɑlenm, nɑn Suude, nɑn *Suulden kpenpuotl din bit k wɑɑ’u.</verse>
			</chapter>
			<chapter number="5">
				<verse number="1">Yiesu nbɑ din lɑ nibulciɑɔnŋ mɑnŋ nɑ, k u duo juɑl pɑɑk k sɑɑ kɑl, k u *puolpoweitieb lɑkn u buol ni.</verse>
				<verse number="2">K u yɑɑt u mɔb k piin k tumi’b k yien ɑ:</verse>
				<verse number="3">«Bin nbɑ mi b mɔnŋ nɑn b nɑmi, pɑlpienn tie b yɑl e, k mɑɑn Yennu nɑɑn tie b yɑl e.</verse>
				<verse number="4">Bin nbɑ mɔ k fɑbn, pɑlpienn tie b yɑl e, k mɑɑn Yennu sɑɑ mɑɑn b pɑlɑ wɑɑ.</verse>
				<verse number="5">Bin nbɑ sikn b mɔnŋ, pɑlpienn tie b yɑl e, k mɑɑn ŋɑnm e tɑn sii yen tingbounŋ nɑ.</verse>
				<verse number="6">Bin nbɑ yɑɑ ninbinɑ mɔn ɑ bii be binbenŋ nbɑ gbuot Yennu nunm nɑ ni pɑlpienn tie b yɑl e, k mɑɑn Yennu sɑɑ gbuo’m ɑ.</verse>
				<verse number="7">Bin nbɑ tiin b lieb ninbɑɑɔk nɑ, pɑlpienn tie b yɑl e, k mɑɑn ŋɑnm e k Yennu mun biɑ sɑɑ tin’m ninbɑɑɔk.</verse>
				<verse number="8">Bin nbɑ yɑɑ pɑlɑ ni yien, pɑlpienn tie b yɑl e, k mɑɑn ŋɑnm e sɑɑ lɑ Yennu.</verse>
				<verse number="9">Bin nbɑ tie sɑndɑntinnɑ nɑn kunkɔnpɑt-tieb, pɑlpienn tie b yɑl e, k mɑɑn ŋɑnm e k Yennu sɑɑ yii’m u wɑɑs.</verse>
				<verse number="10">Bin nbɑ k b muks’b bɑɑ tuun Yennu lonm nɑ pɑɑk, pɑlpienn tie b yɑl e, k mɑɑn Yennu nɑɑn tie b yɑl e.»</verse>
				<verse number="11">«Niib i suki’i k muks’i, k fɑ fɑɑk buoli buoli kul k biil’i, k mɑɑn yɑɑ tie n puolpoweitieb nɑ pɑɑk, pɑlpienn tie i yɑl e.</verse>
				<verse number="12">Ii mɔk pɑlpienn mɑn bonciɑnn, k i pɑlɑ ii mɑn, k mɑɑn i nyuɑt tɑn sii yɑb *Yendɔunŋ ni. Nnɑ e k b ponŋ din muks *Yennu sɔkniinbɑ nbɑ din be yɑɑyuo ni nɑ.»</verse>
				<verse number="13">«I tie nɑn yɑɑln nɑ e tingbounŋ nɑ ni. Yɑɑln i tɑnŋ i biil k ji k mɑn, nlee k b biɑ sɑɑ fit mɑnŋ’ɔ ɑ? L ji kɑɑ nyuɑt. Sie k b kpɑɑl k yɑl nɑn-yel po k niib sonm l pɑɑk.</verse>
				<verse number="14">«Yinm e tie tingbounŋ nɑ yentu. Duo nbɑ k b mɑɑ k senn kunkonn pɑɑk, l kɑn fit bɔl.</verse>
				<verse number="15">Suɑ mun k jokt fitl ŋɑɑn jikt bokt k cibnt l pɑɑk. Sie k u jii’l k tuɑn bonsiɑl nbɑ fɔk nɑ pɑɑk, k lin tul ŋɑɑk niib kul ɑ yentu.</verse>
				<verse number="16">Yinm mun, ii be nnɑ. Ŋɑɑnt k i yentu n yent tul nifosɑɑli, ɑ bii lɑɑt i tuonŋɑnɑ kii dont i Bɑɑ nbɑ be Yendɔunŋ ni nɑ.»</verse>
				<verse number="17">«I dɑɑ duki nɑn n bɑɑl mɑɑ n tɑn piin Yennu *senni nɑn u sɔkniinbɑ mɑɑn nɑ kɑɑ. N k bɑɑl mɑɑ n tɑn kpien’n kɑɑ, ŋɑɑn n bɑɑl mɑɑ n sɑk’l nɑn bɑlmɔni e.</verse>
				<verse number="18">Bɑlmɔni e k n yien’i nɑ, sɑnpɑɑk nɑn tinŋ nɑ tɑn sɑɑ bot, ŋɑɑn Yennu senni kɑn mi bot nɑn bonmintk nnɑ wɑɑ, sie k l kul ɑ tɑn tun k gbenn.</verse>
				<verse number="19">L pɑɑk, wun nbɑ tɑn tun k kpet Yennu senni mɑnŋ yenn kuɑ, k biɑ wɑnn lieb bonkpetl mɑnŋ, u tɑn sɑɑ juont tɑlk e Yennu nɑɑn ni, ŋɑɑn wun nbɑ wɑɑ senni mɑnŋ fɑnu, k biɑ wɑnt u lieb fɑnu, ŋuɑ e tɑn sii tie nijɑɑnn Yennu nɑɑn ni.</verse>
				<verse number="20">K mɑɑn min yien’i nɑn sie k i tuun Yennu nbɑ luon bɑnnu nbɑ k cie *senniwɑntieb nɑn Fɑɑliisiɑnnbɑ yɑl, l i kii tie nnɑ i kɑɑ, i kɑn mi k kuɑ Yennu nɑɑn ni.»</verse>
				<verse number="21">«I ponŋ gbɑt k b din yien yɑɑyuo ni niib ɑ: ‹Dɑɑ kpi nilɔ, k mɑɑn wun nbɑ tɑn kpii nilɔ tɑn sii be mɑɑn ni,›</verse>
				<verse number="22">ŋɑɑn min ŋɑnin yien’i e lɑɑ, wun nbɑ dont wutuol u nɑɑ bik pɑɑk, u tɑn sii be mɑɑn ni, k wun nbɑ sukl u nɑɑ bik ɑ: ‹Bon-yɑnn nɑ,› u tɑn sii be mɑɑn ni, k wun nbɑ mun biɑ sukl u nɑɑ bik ɑ: ‹Bonjɑtl nɑ,› u tɑn sii be mɑɑn ni k kuɑ muu nbɑ kɑn mi kpien nɑ ni.</verse>
				<verse number="23">L pɑɑk, wun nbɑ tɑn kuɑ Yennu jɑɑnti ŋɑsɑɑkɑk ni ɑ wun pi Yennu piini binbintl buol, ŋɑɑn tiɑl nɑn u mɔk biit nɑn u nɑɑ bik,</verse>
				<verse number="24">wun nyik u piini mɑnŋ lenŋ, ŋɑɑn ŋmɑt sɑɑn u nɑɑ bik nɑ buol k bin sɑɑ ŋɑnm b mɑɑn k gbenn ɑ, k wun jen k tɑn pi u piini mɑnŋ k tul Yennu.</verse>
				<verse number="25">«Fin nɑn suɑ i mɔk mɑɑn, k sɑɑ mɑɑn mɑnŋ buut, fɑn ŋɑɑn k yin tɑɑn mɔyenm kuɑ k ŋɑnm i mɑɑn mɑnŋ yuo nbɑ k i dɑɑ be sɔnu ni nɑ. L i kii tie nnɑ i kɑɑ, dɑɑnɔ nɑ sɑɑ jii’ɑ k sɑɑn nɑn’ɑ bɑlbuulɔ buol ni, k bɑlbuulɔ nɑ n mun jii’ɑ k tien’ɑ dɑnsɑlguulɔ nuu ni k wun kuɑn’ɑ dɑnsɑlk.</verse>
				<verse number="26">Bɑlmɔni e k n yien’ɑ nɑ, ɑ kɑn mi nyi lenŋ, sie k ɑ tɑn pɑ likli kul nbɑ k b jiɑl’ɑ, k kuuk kɑn tenn.»</verse>
				<verse number="27">«I ponŋ biɑ gbiɑ k b din yien ɑ: ‹I mi k ɑ tun boncuncontuonɑ,›</verse>
				<verse number="28">ŋɑɑn min ŋɑnin yien’i e, nɑn wun nbɑ got puo k u niɑɔnŋ kuɑ’u, u tun * boncuncontuonn u pɑl ni wɑɑ.</verse>
				<verse number="29">L i tie k ɑ diitu po ninbinn i e te k ɑ tuun biit, fɑn kpɑkl’ɔ k lu’u bɑnfɔkl ɑ, k mɑɑn l i tie k ɑ kɔnŋ siɑl buol gbɑnɑnt, l cie nɑn k Yennu n tɑn kuɑn ɑ gbɑnɑnt kul muu nbɑ kɑn mi kpien nɑ ni.</verse>
				<verse number="30">L i tie k ɑ niidiitu e te k ɑ tuun biit, fɑn pot’ɔ k lu’u bɑnfɔkl ɑ, k mɑɑn l i tie k ɑ kɔnŋ ɑ nuuyenŋ kuɑ, l cie nɑn k ɑ gbɑnɑnt kul n tɑn kuɑ muu mɑnŋ ni.»</verse>
				<verse number="31">«B biɑ din yien ɑ: ‹Wun nbɑ luon k wun yet u ŋɑɑpuo, wun tul’ɔ puoyetu kɑdɑɑɔk,›</verse>
				<verse number="32">ŋɑɑn min ŋɑnin yien’i e, nɑn wun nbɑ kul tɑn yet u ŋɑɑpuo, k l k tie u tun boncuncontuonn kɑɑ, ŋuɑ e te k puo mɑnŋ tun boncuncontuonn, k wun nbɑ kuɑn puo nbɑ k b yet’ɔ nɑ mun biɑ tun boncuncontuonn ɑ.»</verse>
				<verse number="33">«I ponŋ biɑ gbiɑ k b din yien yɑɑyuo ni niib ɑ: ‹I mi k ɑ pol mɔb nɑn fɑɑk, ŋɑɑn l i tie k ɑ pol mɔb Yennu sɑnn ni, l ŋɑn k ɑ tun k gbenn ɑ mɔpol mɑnŋ,›</verse>
				<verse number="34">ŋɑɑn min ŋɑnin yien’i e, nɑn i mi k i pol mɔb. Dɑɑ yien ɑ: ‹N pol sɑnpɑɑk,› k mɑɑn l tie Yennu nɑɑngbounŋ o.</verse>
				<verse number="35">Dɑɑ yien ɑ: ‹N pol tingbounŋ,› k mɑɑn l tie Yennu tɑɑpɑnŋmɑɑtl e. A biɑ dɑɑ yien ɑ: ‹N pol Selusɑɑlenm,› k mɑɑn l tie Yɑbnt Yennu duo e.</verse>
				<verse number="36">A biɑ dɑɑ yien ɑ: ‹N pol n yul,› k mɑɑn ɑ kɑn fit te k ɑ yukobuk yenn kuɑ n penn ɑmi k bɔnn,</verse>
				<verse number="37">ŋɑɑn ŋɑɑnt mɑn k i jiinu i tie ‹Nnn,› ɑmi ‹Aɑi,› k mɑɑn l i tie k i pɑk siɑl k pukn lin nbɑ nɑ pɑɑk, l ji nyii Biit dɑɑnɔ mɑnŋ buol e.»</verse>
				<verse number="38">«I ponŋ biɑ gbiɑ k b din yien ɑ: ‹Suɑ i kpɑkl ɑ ninbinn, fɑn mun kpɑkl u yɑl k jiin pɑnn. Suɑ i fɑɑ’ɑ k fokt ɑ nyɑnn, fɑn mun fɑɑ’u k fokt u yɑl k jiin pɑnn,›</verse>
				<verse number="39">ŋɑɑn min ŋɑnin yien’i e nɑn, i dɑɑ jiint lieb pɑnɑ. Suɑ i peb’ɑ tɑnpɑk ɑ niidiitu po kpiɑnu, fɑn ŋmɑnt ɑ gɑnŋ po mun k wun peb.</verse>
				<verse number="40">Suɑ i yɑɑ wun sɑɑn nɑn’ɑ buut buol k sɑɑ gɑɑl ɑ suot, fɑn sɑk k wun tont ɑ liɑtfuouk biɑk kii sɑɑ.</verse>
				<verse number="41">Suɑ i miɑ’ɑ ɑ, ɑ jii u jik-kpiɑtl k sɑɑn nɑn’n kiiluomiɑtl yenn, fɑn jii k sɑɑn nɑn’n kiiluomiɑtɑ ŋɑnle.</verse>
				<verse number="42">Wun nbɑ miɑl’ɑ siɑl, fɑn tul’ɔ, k wun nbɑ mun biɑ luon k ɑ kpent’ɔ siɑl, fɑn kpent’ɔ k dɑɑ miin’ɔ.»</verse>
				<verse number="43">«I ponŋ biɑ gbiɑ k b din yien ɑ: ‹Ii luon *ɑ luɑ ŋɑɑn kii nɑn ɑ dɑtɑɑk,›</verse>
				<verse number="44">ŋɑɑn min ŋɑnin yien’i e, nɑn ii luon i dɑtɑi mɑn, kii mei Yennu kii tien niib nbɑ muks’i nɑ.</verse>
				<verse number="45">Ŋɑnn e sɑɑ te k i set kii tie i Bɑɑ nbɑ be sɑnpɑɑpo nɑ wɑɑs, k mɑɑn ŋuɑ e te k yennu do nifobiit nɑn nifoŋɑnm pɑɑk, k biɑ te k sɑɑk bɑɑ nifobiit nɑn nifoŋɑnm doi ni.</verse>
				<verse number="46">L i tie k i luon bin nbɑ luon’i nɑ i e, nyɔlɑnt po e k i sɑɑ lɑ Yennu buol ni? L k tie nnɑ kɑɑ k *lɑnpogɑɑltieb mun tuun ii?</verse>
				<verse number="47">K l i tie k i fuont i nɑɑ wɑɑs kuukuɑ i e, tuonŋɑnlɑnn po e k i tun k gɑl lieb i? Nnɑ kɑɑ k bin nbɑ k wɑɑ Yennu sɔnu nɑ mun tuun ii?</verse>
				<verse number="48">L pɑɑk, ii tuun bonŋɑnɑ kii tien niib kul nɑn i Bɑɑ nbɑ be sɑnpɑɑpo k tuun k tien niib kul nɑ.»</verse>
			</chapter>
			<chapter number="6">
				<verse number="1">«I dɑɑ tuun i tuonŋɑnɑ ɑ niib n lɑ k pɑk’i, k mɑɑn ii tuun nnɑ, i kɑn lɑ nyuɑt i Bɑɑ nbɑ be sɑnpɑɑpo nɑ buol ni.</verse>
				<verse number="2">«L i tie k ɑ yɑɑ ɑ tul tɑlɑs-dɑnm piini e, fɑɑ dɑɑ muɑntl nɑn kpinkpɑnni dɑnm nbɑ tuun biɑnŋ nbɑ *Suifnbɑ jɑɑnti diet ni, nɑn doi ni, ɑ niib n lɑ b tuonŋɑnɑ k pɑk’b nɑ. Bɑlmɔni e k n yien’i nɑ, b ponŋ gɑɑl b nyuɑt ɑ.</verse>
				<verse number="3">Ŋɑɑn l i tie k ɑ yɑɑ ɑ pi tɑlɑs-dɑɑnɔ e, fɑn pi’u, k dɑɑ te k ɑ niigɑnŋ mi ɑ niidiitu nbɑ tuun lin nbɑ,</verse>
				<verse number="4">k fɑɑ tuun lin nbɑ n biɑl wuol ni, k ɑ Bɑɑ nbɑ lɑɑt wuol ni nɑ sɑɑ pɑ’ɑ pɑɑnu ni.»</verse>
				<verse number="5">«L i tie k ɑ yɑɑ ɑ miɑl Yennu, fɑɑ dɑɑ tuun nɑn kpinkpɑnni dɑnm nɑ nbɑ tuun biɑnŋ nbɑ nɑ, k mɑɑn b luon bii sie Suifnbɑ jɑɑnti diet ni e, nɑn sɔnpɑɑtɑ nbɑ be doi ni, kii mei Yennu ɑ niib i lɑɑt’b. Bɑlmɔni e k n yien’i nɑ, b ponŋ gɑɑl b nyuɑt ɑ.</verse>
				<verse number="6">Ŋɑɑn l i tie k ɑ yɑɑ ɑ miɑl Yennu e, fɑn kuɑ ɑ dieok ni k luon ɑ gɑnn, ŋɑɑn miɑl ɑ Bɑɑ nbɑ be wuol ni mɑnŋ, k ɑ Bɑɑ nbɑ lɑɑt lin nbɑ k ɑ tuun wuol ni nɑ sɑɑ tul’ɑ nyuɑt.</verse>
				<verse number="7">«L i tie k ɑ mei Yennu e, fɑɑ dɑɑ mɑntk mei mɔbonɑ nbɑ yɑb nɑn bin nbɑ k wɑɑ Yennu sɔnu nbɑ mei biɑnŋ nbɑ nɑ. B duki nɑn b miɑlu bonciɑnn pɑɑk e k b sɑɑ lɑ bɑɑ luon lin nbɑ.</verse>
				<verse number="8">I dɑɑ tie nɑn ŋɑnm nɑ, k mɑɑn i Bɑɑ mɔnŋ ponŋ mi lin nbɑ k i luon k i dɑɑ k miɑl’ɔ.</verse>
				<verse number="9">Yɑɑ tuu sii mei Yennu biɑnŋ nbɑ e nɑ: ‹T Bɑɑ nbɑ be *Yendɔunŋ ni, ɑ sɑnn n lɑ dontl,</verse>
				<verse number="10">ŋɑɑnt k ɑ nɑɑn n bɑɑl, ŋɑɑnt k ɑ lonm n tien *dulnyɑ nɑ ninŋ, nɑn lɑɑ tie Yendɔunŋ ni nɑ.</verse>
				<verse number="11">Tul’t mɑnn dɑɑl kul.</verse>
				<verse number="12">Nyikn cɑb t biit nɑn tɑɑ mun nyikt cɑbt bin nbɑ biil’t nɑ.</verse>
				<verse number="13">A dɑɑ te k tin kuɑ jɑnmi ni, ŋɑɑn nyinn’t bonbiil ni.›</verse>
				<verse number="14">«L i tie k i nyikt i lieb k cɑbt’b yuo nbɑ k b biil’i nɑ, i Bɑɑ nbɑ be sɑnpɑɑpo nɑ mun sɑɑ nyik k cɑb’i wɑɑ,</verse>
				<verse number="15">ŋɑɑn i kii nyikt cɑbt i lieb biit, i Bɑɑ mun kɑn nyik cɑb i biit.»</verse>
				<verse number="16">«L i tie k i yɑɑ i lol mɔi e, i dɑɑ biil i nuni po nɑn kpinkpɑnni dɑnm nɑ, k mɑɑn b tuu biil b nuni po, ɑ suɑ kul n lɑ k bɑnn nɑn b lol mɔi e. Bɑlmɔni e k n yien’i nɑ, b ponŋ gɑɑl b nyuɑt ɑ.</verse>
				<verse number="17">Ŋɑɑn, l i tie k ɑ lol mɔb i e, fɑn yibl ɑ nunm po k sɑɑt ɑ yut fɑnu.</verse>
				<verse number="18">Lin nbɑ nɑ e sɑɑ te k lieb kɑn bɑnn nɑn ɑ lol mɔb ŋɑɑn ɑ Bɑɑ nbɑ be wuol ni nɑ kuukuɑ e sii mi, k ɑ Bɑɑ nbɑ lɑɑt lin nbɑ k ɑ tuun wuol ni nɑ sɑɑ tul’ɑ nyuɑt.»</verse>
				<verse number="19">«Dɑɑ kpɑɑn mɔktuk tingbounŋ nɑ ni, siɑn nbɑ k bonŋmiŋmɑbt nɑn tintɑni sɑɑ biil, k nɑn-yukb biɑ sɑɑ kuɑ k jɑn,</verse>
				<verse number="20">ŋɑɑn mɑntk kpɑɑn Yendɔunŋ ni, siɑn nbɑ k bonŋmiŋmɑbt nɑn tintɑni kɑn fit k biil, k nɑn-yukb biɑ kɑn fit kuɑ k jɑn,</verse>
				<verse number="21">k mɑɑn siɑn nbɑ k ɑ mɔktuk be nɑ, ɑ dudukt mun be lenŋ e.»</verse>
				<verse number="22">«A ninbinɑ e tie ɑ gbɑnɑnt fitl. L pɑɑk, ɑ ninbinɑ i ŋɑn, ɑ gbɑnɑnt kul po sii be yentu ni e,</verse>
				<verse number="23">ŋɑɑn ɑ ninbinɑ i kii ŋɑn, ɑ gbɑnɑnt kul sii be bunbɔnn ni e. L pɑɑk, l i tie k yentu nbɑ be ɑ ni nɑ tɑn bɔnn, bunbɔnciɑɔnŋ i nɑ.»</verse>
				<verse number="24">«Suɑ kɑn fit tun k tul yonmdɑnm bɑnle. U sii nɑn yenɔ ŋɑɑn kii luon luɑ, ɑmi u sii niɑn yenɔ e, ŋɑɑn kii jɑkn luɑ nɑ. I kɑn fit wɑɑ Yennu nɑn tingbounŋ nɑ mɔktuk biɑk.</verse>
				<verse number="25">«L pɑɑk e te k n yien’i, i dɑɑ fɑbn i binbenŋ po nɑn yɑɑ sɑɑ di lin nbɑ ɑmi k nyu lin nbɑ, k biɑ dɑɑ fɑbn i gbɑnɑnt pɑɑk nɑn yɑɑ sɑɑ liɑ lin nbɑ. Mɑnfuol k gɑl jiet ii? K gbɑnɑnt mun biɑ k gɑl tiɑt ii?</verse>
				<verse number="26">Gotl nuɑni nbɑ yuuk k lin nɑ. B k buul. B biɑ k jɑɑn k wu sukɑ nɑn nɑɑpɑɑt ni, ŋɑɑn k i Bɑɑ nbɑ be sɑnpɑɑpo nɑ dint’b. I k mɔk nyuɑt k gɑl nuɑni ii?</verse>
				<verse number="27">I ŋmee sɑɑ fit fɔkn u mɑnfuol u dudukt nbɑ muksl’ɔ nɑ pɑɑk i?</verse>
				<verse number="28">«Bee k i fɑbn i mɔnŋ liɑnt pɑɑk i? Gotl mɑn tipuuk nɑn l ŋɑnt, ŋɑɑn b k tuun siɑl k fɑnŋt b mɔnŋ,</verse>
				<verse number="29">ŋɑɑn n yien’i e, kpɑnbɑl Sɑɑlomɔn nbɑ lek din mɔk tɑŋɑnt biɑnŋ nbɑ, u din k mi liɑ liɑnt k l ŋɑn nɑn tipuut nɑ.</verse>
				<verse number="30">Muɑt nbɑ be dinnɑ, ŋɑɑn wonn k b juo muu wɑɑ nɑ, Yennu nbɑ fɑnŋt’l biɑnŋ nbɑ nɑ, k u kɑn lɑnn yinm ii? Yinm yɑdɑ-kɑnpuɑnɑ dɑnm nɑ.</verse>
				<verse number="31">«L pɑɑk, i dɑɑ fɑbn k duki ɑ: ‹T sɑɑ di bee?› ɑmi: ‹T sɑɑ nyu bee?› ɑmi: ‹T sɑɑ liɑ bee?›</verse>
				<verse number="32">Bin nbɑ k wɑɑ Yennu sɔnu nɑ bɑkɑ tuu be lin nbɑ nɑ kul ni e, ŋɑɑn i Bɑɑ nbɑ be sɑnpɑɑpo nɑ set mi nɑn i luon lin nbɑ nɑ kul ɑ.</verse>
				<verse number="33">Ŋɑɑnt mɑn k i ninbinɑ i mɔn Yennu nɑɑn nɑn lin nbɑ tuok k Yennu yɑɑ yii tuun nɑ pɑɑk, k u sɑɑ jii bonɑ nbɑ nɑ kul k tul’i.</verse>
				<verse number="34">L pɑɑk, dɑɑ te k wonn mɑɑn muks’i ni, k mɑɑn wonn e sɑɑ muks u mɔnŋ. Dɑɑl kul mɔk u fɑlɑ k l jɑnŋt’ɔ e.»</verse>
			</chapter>
			<chapter number="7">
				<verse number="1">«I dɑɑ kpɑɑn lieb biit nbɑ k i sɑɑ fit tɑɑl’b l pɑɑk, k Yennu mun dɑɑ tɑɑl’i ni,</verse>
				<verse number="2">k mɑɑn yɑɑ kpɑɑn lieb biit k tɑɑl’b biɑnŋ nbɑ nɑ, nnɑ e k Yennu mun sɑɑ tɑɑl’i, k biɑnŋ nbɑ k i biki k tien i lieb nɑ, nnɑ e k Yennu mun sɑɑ bikn k tul’i.</verse>
				<verse number="3">Bee k ɑ goli lɑɑt muɑnu nbɑ be *ɑ luɑ ninbinn ni, ŋɑɑn k k lɑ jɑɑntɑlk nbɑ be ɑ mɔnŋ mɔnŋ ninbinn ni nɑ?</verse>
				<verse number="4">Nlee k ɑ sɑɑ yet ɑ luɑ ɑ: ‹Ŋɑɑnt k n nyinn muɑnu nbɑ be ɑ ninbinn ni nɑ,› ŋɑɑn k jɑɑntɑlk e be ɑ mɔnŋ ninbinn ni?</verse>
				<verse number="5">Fin kpinkpɑnni dɑɑnɔ nɑ, nyint jɑɑntɑlk nbɑ be ɑ ninbinn ni nɑ sinsinn, k ji fit lɑ fɑnu k nyinn muɑnu nbɑ be ɑ luɑ ninbinn ni nɑ.</verse>
				<verse number="6">«I dɑɑ jikt lin nbɑ tie Yennu yɑl k tien bɔi, k mɑɑn l i tie k i tun nnɑ b sɑɑ fit ŋmɑt junt’i. I dɑɑ jikt lin nbɑ mɔk nyuɑt bonciɑnn k tien duoli, k mɑɑn l i tie k i tun nnɑ b sɑɑ ŋmɑt ŋmɑt nɑn tɑnt e.»</verse>
				<verse number="7">«Miɑt mɑn, k b sɑɑ tul’i. Lomin mɑn, k i sɑɑ lɑ wɑɑ. Kpɑɑn gɑnn mɑn, k b sɑɑ luot k tul’i,</verse>
				<verse number="8">k mɑɑn wun nbɑ kul mei gɑɑn e, k wun nbɑ mun luon, u lɑɑt e, k wun nbɑ kpɑɑn gɑnn, k b luotl tien’ɔ.</verse>
				<verse number="9">Yinm, i ŋmee k u bik sɑɑ miɑl’ɔ jiet k wun jii tɑnn k tul’ɔ?</verse>
				<verse number="10">Ami ŋmee k u bik sɑɑ miɑl’ɔ jɑnŋ k wun jii wɑɑɔk k tul’ɔ?</verse>
				<verse number="11">L i tie k yinm nbɑ tie biitdɑnm nɑ mi biɑnŋ nbɑ k i sɑɑ tul i wɑɑs bonŋɑnɑ, i Bɑɑ nbɑ be sɑnpɑɑpo nɑ ji kɑn tul bin nbɑ mei’ɔ nɑ bonŋɑnɑ ɑɑ?</verse>
				<verse number="12">«Biɑnŋ nbɑ k ɑ luon lieb ii tuun kii tien’ɑ nɑ, ii mun ii tuun nnɑ kii tien ɑ lieb, k mɑɑn Yennu *senni nɑn u sɔkniinbɑ wɑnnu nɑ ni wɑnt nnɑ e.»</verse>
				<verse number="13">«Kuɑn mɑn tɑnmɔyebk nɑ ni, k mɑɑn tɑnmɔb nbɑ kuɑ muu nbɑ kɑn mi kpien nɑ ni nɑ yɑln hei, k l sɔnu biɑ mɑn nɑn sonml, k niib bonciɑnn e kuɑ tɑnmɔb mɑnŋ ni.</verse>
				<verse number="14">K mɑnfuol tɑnmɔb nɑ ŋɑnin tie bon-yebk e, k l sɔnu biɑ pɑɑl nɑn sonml, k niib wɑɑnm-nnɑ e lɑɑt.»</verse>
				<verse number="15">«Ii mi mɑn fɑɑk sɔkniinbɑ nɑ po, bin nbɑ bɑɑt i buol ni k nɑɑn nɑn pei nɑ, ŋɑɑn tie kinkɑtɑ nɑn bɑlmɔni nɑ.</verse>
				<verse number="16">B tuonɑ ni e k i sɑɑ bɑnn bɑɑ tie bin nbɑ. B k lɑɑt luɑnɑ nbɑ k b yi *lɑɑsen penn pɑɑk k pɔ, k biɑ k lɑɑt luɑnɑ nbɑ k b yi *fiignbɑ nɑ kunkoni pɑɑk k pɔ.</verse>
				<verse number="17">Nnɑ e k tiŋɑnŋ kul luon luɑnŋɑnɑ, k tibiiuk mun luon luɑnbiit.</verse>
				<verse number="18">Tiŋɑnŋ kɑn lon luɑnbiit. Tibiiuk mun biɑ kɑn lon luɑnŋɑnɑ.</verse>
				<verse number="19">Tiik kul nbɑ k luon luɑnŋɑnɑ, b sɑɑ cuɑ’l e k lu’l muu ni.</verse>
				<verse number="20">L pɑɑk, fɑɑk sɔkniinbɑ tuonɑ ni e k i sɑɑ bɑnn’b.»</verse>
				<verse number="21">«L k tie bin nbɑ yi’n ‹Yonmdɑɑnɔ, Yonmdɑɑnɔ› nɑ kul kɑɑ tɑn sɑɑ kuɑ Yennu nɑɑn ni, sie bin nbɑ sɑk n Bɑɑ nbɑ be sɑnpɑɑpo nɑ mɔb.</verse>
				<verse number="22">*Dulnyɑ cɑɑtu mɑnŋ dɑɑl i tɑnŋ i bɑɑl, niib bonciɑnn e tɑn sii yi’n k yien ɑ: ‹Yonmdɑɑnɔ, Yonmdɑɑnɔ, t din k sɔknt Yennu mɑɑn ɑ sɑnn ni ii? A sɑnn ni e k t din nyint nɑlnbiit niib ni, ɑ sɑnn ni e k t biɑ tuun bɑktnɔunŋ tuonjɑɑnɑ.›</verse>
				<verse number="23">L yuo k n mun tɑn sɑɑ jiin k yet’b ɑ: ‹N k mi’i ni, yinm biitdɑnm nɑ, sietl nnɑ mɑn.› »</verse>
				<verse number="24">«L pɑɑk, wun nbɑ kul gbiɑ n mɑɑn nɑ k wɑɑ’l fɑnu, n sɑɑ nɑnn’ɔ nɑn yɑndɑɑnsuɑ nbɑ din mɑɑ u ŋɑɑk tɑnpiiuk pɑɑk nɑ e,</verse>
				<verse number="25">k sɑɑk tɑn bɑɑ, k nyun gbie k yɑt nɑn duo, k wounŋ dɑ k tut ŋɑɑk mɑnŋ dikpinɑ, ŋɑɑn k l lek sie kenken k k bɑɑ, k mɑɑn u din mɑɑ’l tɑnpiiuk pɑɑk e.</verse>
				<verse number="26">«Wun nbɑ kul gbiɑ n mɑɑn nɑ, ŋɑɑn yet l weiu, nɑɑn nɑn jɑjɑtsuɑ nbɑ din mɑɑ u ŋɑɑk tɑnbiini ni nɑ e,</verse>
				<verse number="27">k sɑɑk tɑn bɑɑ, k nyun gbie k yɑt nɑn duo, k wounŋ dɑ tut ŋɑɑk mɑnŋ dikpinɑ, k l kul bet bɑɑ, k nɑn siɑl ɑ k tenn.»</verse>
				<verse number="28">Yiesu nbɑ din pɑk mɔbonɑ nɑ k gbenn yuo nbɑ, k u wɑnnu mɑnŋ din bɑkt nibul nɑ bonciɑnn,</verse>
				<verse number="29">k mɑɑn u din wɑnt’b nɑn minu e, k k wɑnt’b nɑn *senniwɑntieb nbɑ wɑnt’b biɑnŋ nbɑ nɑ.</verse>
			</chapter>
			<chapter number="8">
				<verse number="1">Yiesu nbɑ din tɑn nyii juɑl mɑnŋ pɑɑk k sik yuo nbɑ, k niib bonciɑnn wɑɑ u puolpo.</verse>
				<verse number="2">K gbɑɑtsuɑ bɑɑl k tɑn gbɑɑn u tuɑnn k yien ɑ: «Yonmdɑɑnɔ, l i tie k ɑ luon, ɑ sɑɑ fit k te k n ŋɑɑɔk nɑ n gbenn.»</verse>
				<verse number="3">K Yiesu tɑnt u nuu ŋɑɑn sii’u k yet’ɔ ɑ: «N luon. A ŋɑɑɔk mɑnŋ n gbenn.» L tɑɑkpɑɑk ni k u ŋɑɑɔk nɑ set gbenn.</verse>
				<verse number="4">K Yiesu yet’ɔ ɑ: «Ii mi k ɑ yet suɑ mɑɑn nɑ, ŋɑɑn i sɑɑ Yennu mɑnntuɑ buol k jii ɑ mɔnŋ k wɑnn’ɔ, k biɑ mɑnn *mɑlunŋ k tul Yennu nɑn Muois nbɑ din senn bɑnnu nbɑ, ɑ suɑ kul n bɑnn nɑn ɑ ŋɑɑɔk mɑnŋ set gbenn ɑ.»</verse>
				<verse number="5">Yiesu nbɑ din kuɑ Kɑpelnɑunm yuo nbɑ k Luonm tinŋ sejenm yudɑɑnsuɑ cet’ɔ sɔnu ni, k bɑln’mɔ k yien ɑ:</verse>
				<verse number="6">«Yonmdɑɑnɔ, n tuontunsuɑ e yiɑl. U gbɑnɑnt kpo wɑɑ, k l muks’ɔ bonciɑnn, k u duɑ dieok ni.»</verse>
				<verse number="7">K Yiesu yet’ɔ ɑ: «N sɑɑ sɑɑn k sɑɑ te wun pɑɑk.»</verse>
				<verse number="8">K u jiin ɑ: «Yonmdɑɑnɔ, n k ŋɑn nɑn fɑn bɑɑl kuɑ n ŋɑɑk ni, ŋɑɑn pɑkn mɔbonn e, k n tuontunnɔ nɑ n lɑ lɑɑfiɑ.</verse>
				<verse number="9">K mɑɑn n mɔk bin nbɑ gɑl’n k yen’n, k n mun diɑ sejenm k yen’m, k fit yien yenɔ ɑ: ‹Ii sɑɑ,› k u sɑɑ, k yien luɑ ɑ: ‹Bɑɑt,› k u bɑɑt, k biɑ yien n tuontunnɔ ɑ: ‹Tient nnɑ, k u tie.› »</verse>
				<verse number="10">Yiesu nbɑ din gbɑt lin nbɑ nɑ, k l yɑɑl ŋɑɑn lit’ɔ, k u jiɑnt got niib nbɑ wɑɑ u puolpo nɑ k yet’b ɑ: «Bɑlmɔni e k n yien’i nɑ, n dɑɑ k mi lɑ yɑdɑ nɑ buolu suɑ buol nɑn Islɑɑeltieb sinsuuk ni wɑɑ.</verse>
				<verse number="11">N yien’i e, niib bonciɑnn tɑn sɑɑ nyi yendopo nɑn yenbɑɑpo, k ŋɑnm nɑn Ablɑɑhɑɑnm, nɑn Isɑɑk, nɑn Sɑɑkɔb tɑn sɑɑ lɑkn k kɑl k di jɑɑnm Yennu nɑɑn ni,</verse>
				<verse number="12">ŋɑɑn bin nbɑ k tie nɑɑn mɑnŋ ni niib nɑ, b tɑn sɑɑ jii’b k lu’b nɑn-yel po, bunbɔnn ni. Lenŋ mɑnŋ e k niib tɑn sii fɑbn mɔ k nyiitl nyɑnɑ.»</verse>
				<verse number="13">K Yiesu din ŋmɑnt k yet sejenm yudɑɑnɔ mɑnŋ ɑ: «Ii kun. Fɑɑ tien yɑdɑ biɑnŋ nbɑ nɑ, l sɑɑ tun nnɑ e k tul’ɑ.» K u tuontunnɔ nɑ set din pɑɑk l yuo nɑ.</verse>
				<verse number="14">Tɔn, k Yiesu din sɑɑn kuɑ Piɑl ŋɑɑk ni k lɑ k Piɑl diɑnpuok duɑ yiɑl gbɑnɑntounŋ.</verse>
				<verse number="15">K Yiesu sii u nuu, k u gbɑnɑntounŋ nɑ gbenn, k u fiil k tien’ɔ sɑɑɔnŋ.</verse>
				<verse number="16">L dɑɑl mɑnŋ dɑɑjuouk, k b din jii niib bonciɑnn nbɑ k nɑlnbiit be b ni nɑ, k bɑɑl nɑn’m Yiesu buol ni, k u lek pɑk mɑɑn k nɑlnbiit nɑ nyii, k biɑ tul bin nbɑ yiɑl nɑ kul ɑ lɑɑfiɑ.</verse>
				<verse number="17">U din tun lin nbɑ nɑ ɑ *Yennu sɔkni Esɑɑyi nbɑ din pɑk nɑ n gbien ɑ: «U mɔnŋ mɔnŋ gɑɑl t gbɑnɑntounŋ nɑn t yiɑlbuolu buolu k jii yɑɑt.»</verse>
				<verse number="18">Yiesu nbɑ din lɑ k nibulciɑɔnŋ tɑn lint’ɔ yuo nbɑ, k u yet u *puolpoweitieb ɑ bin fiil k bin puot mɔkgbenŋl puotl nɑ po.</verse>
				<verse number="19">K Yennu *senniwɑntɔsuɑ din bɑɑl k tɑn yet’ɔ ɑ: «Wɑntuɑ, n sɑɑ wei’ɑ siɑn nbɑ kul po k ɑ sɑɑ.»</verse>
				<verse number="20">K Yiesu yet’ɔ ɑ: «Lunlonɑ mɔk fɔli, k nuɑni mun biɑ mɔk tiɑt, ŋɑɑn *Nisɑɑlk Bijɑ k mɔk dinduɑlbuol.»</verse>
				<verse number="21">Tɔn, k u puolpoweitieb yenɔ mun tɑn yet’ɔ ɑ: «Yonmdɑɑnɔ, ŋɑɑnt k n sɑɑn k sɑɑ pii n bɑɑ sinsinn ɑ.»</verse>
				<verse number="22">K Yiesu jiin yet’ɔ ɑ: «Ii wɑɑ’n, ŋɑɑn nyik k kpienm ii pii b kpienlieb.»</verse>
				<verse number="23">Yiesu nbɑ din kuɑ bulgbetl ni yuo nbɑ, k u puolpoweitieb mun wei k kuɑ.</verse>
				<verse number="24">K wonpɑɑluk din fikt k dɑ mɔkgbenŋl mɑnŋ ni, k nyunpɑnɑ din pil k kuɑ bulgbetl nɑ ni k tɑn yɑɑ lin gbie, ŋɑɑn k Yiesu duɑ k guɑnt.</verse>
				<verse number="25">K u puolpoweitieb din bɑɑl k fiin’ɔ, k yet’ɔ ɑ: «Yonmdɑɑnɔ, fiel’t. T sɑɑ kpo wɑɑ.»</verse>
				<verse number="26">K Yiesu yet’b ɑ: «Yinm yɑdɑ-kɑnpuɑnɑ dɑnm, bee k i tiin jɑŋmɑɑni?» ŋɑɑn fiil k tiɑn wounŋ nɑn nyunpɑnɑ nɑ pɑɑk ɑ bin ŋmin, k b set ŋmin suon nnɑ.</verse>
				<verse number="27">K l yɑɑl ŋɑɑn lit’b, k b ji boi b lieb ɑ: «Nilɔ nɑ tie nibuol bee? K wounŋ nɑn nyunpɑnɑ set sɑɑk u mɔb i?»</verse>
				<verse number="28">Yiesu nbɑ din puot Gɑɑliile mɔkgbenŋl nɑ, k u kuɑ Gɑɑdɑɑlenn tinŋ ni. K jɑb bɑnle nbɑ gbie nɑn nɑlnbiit nɑ din nyii kɑɑt ni k cet’ɔ. B din mɔk jɑŋmɑɑni hei, k suɑ k fit gɑɑl bɑɑ be siɑn.</verse>
				<verse number="29">K b din yikn sɑnpɑɑpo wɑɑ k yien ɑ: «Fin Yennu Bijɑ, tinm nɑn fin, nlee mɑntk i? A bɑɑl nnɑ ɑ ɑ tɑn din’t fɑlɑ e, ŋɑɑn k l yuo nɑ dɑɑ k bɑɑl ii?»</verse>
				<verse number="30">Tɔn, k duoli bonciɑnn din sie kpinŋ po nnɑ wɑɑ, k di, k k fɔk nɑn’m.</verse>
				<verse number="31">K nɑlnbiit mɑnŋ din bɑln Yiesu bonciɑnn k yet’ɔ ɑ: «L i tie k ɑ nyinn’t i e, fɑn tun’t k tin sɑɑn k sɑɑ kuɑ duoli nɑ ni.»</verse>
				<verse number="32">K Yiesu yet’b ɑ: «Ii sɑɑ mɑn.» K b nyii jɑb mɑnŋ ni, k sɑɑn k sɑɑ kuɑ duoli nɑ ni, k duoli nɑ kul din tin billl, k sik juɑl nɑ pɑɑk k sɑɑ bɑɑ mɔkgbenŋl nɑ ni k dii nyun.</verse>
				<verse number="33">K bin nbɑ guu duoli mɑnŋ fiil k ciɑl k sɑɑn duo ni, k sɑɑ muɑnt lin nbɑ kul tien mɑnŋ, nɑn biɑnŋ nbɑ k nɑlnbiit nyii wɑɑtb nɑ ni.</verse>
				<verse number="34">K duo nɑ niib kul ɑ din bit k sɑɑn k sɑɑ tuok Yiesu. Bɑɑ din lɑ’u yuo nbɑ, k b piin k bɑln’mɔ ɑ wun nyi b tinŋ ni.</verse>
			</chapter>
			<chapter number="9">
				<verse number="1">Ŋɑnn e k Yiesu din ŋmɑt kuɑ bulgbetl nɑ ni, k puot mɔkgbenŋl nɑ gbingbɑnliel k kun u duo ni.</verse>
				<verse number="2">K nisiɑb din tɑn jii jɑsuɑ nnɑ k u gbɑnɑnt kpo, k b din tien’ɔ liɑnŋ pɑɑk k bɑɑl nɑn’ɔ Yiesu buol ni. Yiesu nbɑ din lɑ bɑɑ tien’ɔ yɑdɑ biɑnŋ nbɑ nɑ, k u yet bɑɑtɔ nɑ ɑ: «N bik, ii mɔk pɑlcienn. N nyik cɑb ɑ biit ɑ.»</verse>
				<verse number="3">K *senniwɑntesiɑb ji din duki b pɑlɑ ni ɑ: «Juɑ nɑ piɑk k biil Yennu e.»</verse>
				<verse number="4">Yiesu ŋɑnin din bɑnn b dudukt mɑnŋ ɑ, k boi’b ɑ: «Bee tien k i duki dudukbiit i pɑlɑ ni?</verse>
				<verse number="5">Mɑɑ yet bɑɑtɔ nɑ ɑ: ‹N nyik cɑb ɑ biit› ɑmi mɑɑ yɑɑ n yet’ɔ ɑ: ‹Fiit kii sonm nɑ,› mɑɑn munle nɑ sinsuuk ni lɑnn po e pɑɑl i?</verse>
				<verse number="6">N ji sɑɑ wɑnn’i nɑn *Nisɑɑlk Bijɑ mɔk yiikuo tingbounŋ nɑ ni, k sɑɑ nyik cɑb niib b biit,» ŋɑɑn jiɑnt yet juɑ nbɑ k u gbɑnɑnt kpo nɑ ɑ: «Fiit k jii ɑ liɑnŋ kii kun ɑ ŋɑɑk ni.»</verse>
				<verse number="7">K juɑ mɑnŋ fiil k kun.</verse>
				<verse number="8">Nibul nɑ nbɑ din lɑ nnɑ mɑnŋ k jɑŋmɑɑni suol’b, k b piɑk dont Yennu nbɑ tul nisɑɑlk yiikuo nɑ buolu.</verse>
				<verse number="9">K Yiesu din nyii lenŋ k sɑɑ, k sɑɑ lɑ jɑsuɑ nnɑ, k b yi’u Mɑɑtieo, k u kɑl u tuonn pɑɑk lɑnpogɑɑldieok ni, k Yiesu yet’ɔ ɑ: «Fiit kii wɑɑ’n.» K u fiil k wɑɑ’u.</verse>
				<verse number="10">Yiesu nbɑ din sɑɑn Mɑɑtieo nɑ ŋɑɑk k sɑɑ kɑl k di jiet yuo nbɑ nɑ, k *lɑnpogɑɑltieb nɑn biitdɑnm bonciɑnn din kuɑ k tɑn kɑl pukn Yiesu nɑn u *puolpoweitieb po k di nɑn’m.</verse>
				<verse number="11">Fɑɑliisiɑnnbɑ nɑ nbɑ din lɑ nnɑ mɑnŋ, k b boi u puolpoweitieb nɑ ɑ: «Bee k i wɑntuɑ mɑnŋ di jiet nɑn lɑnpogɑɑltieb nɑn biitdɑnm i?»</verse>
				<verse number="12">K Yiesu din gbɑt b pinpɑɔk mɑnŋ k yet’b ɑ: «Bin nbɑ mɔk lɑɑfiɑ k luon tebtuɑ. Bin nbɑ yiɑl, ŋɑnm e luon tebtuɑ.</verse>
				<verse number="13">Ii sɑɑ mɑn k sɑɑ tumi bɑnn lin nbɑ diɑn Yennu mɑɑn ni ɑ: ‹Min, Yennu, n luon ninbɑtinu e k gɑl *mɑlunŋ.› K mɑɑn min, Yiesu, n k bɑɑl ɑ n yiin niŋɑnm kɑɑ, ŋɑɑn n bɑɑl ɑ n yiin biitdɑnm e.»</verse>
				<verse number="14">Tɔn, k Sɑn puolpoweitieb din tɑn bɑɑl Yiesu buol ni k boi’ɔ ɑ: «Tinm nɑn Fɑɑliisiɑnnbɑ loln mɔi yuo kul ɑ. Bee tien k ɑ puolpoweitieb k loln i?»</verse>
				<verse number="15">K Yiesu din jiin k boi’b ɑ: «Puociɑnu i be, sɑɑnm sii mɔk pɑlbiil yuo nbɑ k puoyuokl sɔlɔ dɑɑ be b buol ni nɑ wɑɑ ɑɑ? Aɑi. Ŋɑɑn yuo bɑɑt, k b tɑn sɑɑ nyinn puoyuokl sɔlɔ nɑ b buol. L yuo e k b sɑɑ lol mɔi.</verse>
				<verse number="16">«Suɑ kɑn jii cɑbpɑɑnn k lik tɑkpel. L i tie k u tien nnɑ i e, cɑbpɑɑnn nɑ sɑɑ pɑt tɑkpel nɑ e, k l pɑtmin nɑ n ŋɑnm pukn.</verse>
				<verse number="17">Suɑ biɑ kɑn sɑk liɑk dɑpɑɑnin dɑlenkpel ni. Wun nbɑ tun nnɑ, dɑpɑɑnin nɑ i tɑnŋ i mɔ, l sɑɑ put dɑlenkpel nɑ e k biil, k dɑɑn n muɑn, ŋɑɑn b tuu jii dɑpɑɑnin k liɑk linlenpɑɑnn ni e, ɑ l kul dɑɑ biil.»</verse>
				<verse number="18">Yiesu nbɑ din dɑɑ piɑk nɑn Sɑn puolpoweitieb nɑ, k yudɑɑnsuɑ nnɑ bɑɑl k tɑn gbɑɑn u tuɑnn po, k yet’ɔ ɑ: «N bipoyenml e kpo mɔtɑɑ mɔtɑɑnɑ. Bɑɑt nɑ k tɑn jii ɑ nuu k yii u pɑɑk, k wun lɑ mɑnfuol.»</verse>
				<verse number="19">K Yiesu din fiil k jii u puolpoweitieb pukn u mɔnŋ pɑɑk, k b wei’ɔ k sɑɑn.</verse>
				<verse number="20">Puosuɑ nnɑ mun din be lenŋ, k siik fɑbounŋ k tɑn jɑnŋ binɑ piik nɑn ŋɑnle, k u din tɑn bɑɑl lint Yiesu puolpo k sɑɑ sii u liɑtfuouk mɔgbɑnn,</verse>
				<verse number="21">k mɑɑn u ponŋ din dukn u pɑl ni e wɑɑ ɑ: «Mi i lek i sii u liɑtfuouk, n sɑɑ lɑ lɑɑfiɑ wɑɑ.»</verse>
				<verse number="22">K Yiesu din jiɑnt k lɑ puo nɑ, k yet’ɔ ɑ: «N niipuo, ii mɔk pɑlcienn. A yɑdɑ nɑ pɑɑk e te k ɑ lɑ lɑɑfiɑ.» L tɑɑkpɑɑk ni, k u set lɑ lɑɑfiɑ.</verse>
				<verse number="23">Yiesu nbɑ din sɑɑ bɑɑl yudɑɑnɔ mɑnŋ ŋɑɑk ni yuo nbɑ, k u lɑ yelpeblɑ pieb yeli, k nibulciɑɔnŋ biɑ bui kumɔni k fɑbn.</verse>
				<verse number="24">K u yet’b ɑ: «Ii nyi mɑn. Bonpobik nɑ k kpo kɑɑ, ŋɑɑn u guɑnt e.» Ŋɑɑn k b lɑɑ’u.</verse>
				<verse number="25">Bɑɑ bel niib mɑnŋ k nyinn’b nɑ, k Yiesu kuɑ k suol bonpobik nɑ nuu, k u yient k fiil.</verse>
				<verse number="26">K niib din muɑnt l lɑbɑɑl tinŋ mɑnŋ ni kul po.</verse>
				<verse number="27">Yiesu nbɑ din nyii lenŋ k gɑɑl sɑɑ tuɑnn po nɑ, k jɑb nnɑ bɑnle din tie juɑni k wɑɑ u puolpo, k yikn k yien ɑ: «Fin * Dɑɑfiid yɑɑbuonn, tin’t ninbɑɑɔk.»</verse>
				<verse number="28">Yiesu nbɑ din sɑɑn k sɑɑ kuɑ ŋɑsiɑk nnɑ ni yuo nbɑ, k juɑni nɑ bɑɑl k kuɑ lenŋ. Ŋɑnn e k u boi’b ɑ: «I tien yɑdɑ nɑn n sɑɑ fit k teb’i wɑɑ?» K b jiin ɑ: «Yonmdɑɑnɔ, nnn.»</verse>
				<verse number="29">Ŋɑnn e k u jii u nuu k sii b ninbinɑ, ŋɑɑn yet’b ɑ: «Yɑɑ tien yɑdɑ biɑnŋ nbɑ nɑ, lin tun nnɑ e k tul’i.»</verse>
				<verse number="30">K b ninbinɑ mɑnŋ nyuɑnt. K Yiesu din yet’b nɑn ninmɔnn ɑ bii mi k bin yet suɑ l po.</verse>
				<verse number="31">Ŋɑɑn k b din nyii k sɑɑ muɑnt u lɑbɑɑl tinŋ mɑnŋ ni kul ɑ.</verse>
				<verse number="32">Niib bɑnle nbɑ k Yiesu nyuɑnt b ninbinɑ nɑ nbɑ din fiil k nyi yuo nbɑ, k siɑb mun din bɑɑl nɑn jɑsuɑ wun nbɑ k nɑlnbimuuk be u ni nɑ, Yiesu buol ni.</verse>
				<verse number="33">K Yiesu din nyinn nɑlnbimuuk nɑ juɑ nɑ ni, k u ji fit piin k piɑk l yuo. L din yɑɑl ŋɑɑn lit nibulciɑɔnŋ mɑnŋ, k b ji yien ɑ: «T dɑɑ k mi lɑ bonbuolu nɑ Islɑɑel tinŋ ni nɑ.»</verse>
				<verse number="34">Ŋɑɑn k Fɑɑliisiɑnnbɑ din dɑɑn nyɑtuk ɑ: «Nɑlnbiit bɑt e tien’ɔ yiikuo ɑ wuu nyint nɑlnbiit niib ni.»</verse>
				<verse number="35">Tɔn, k Yiesu din kɑk lin doi kul ni nɑn digbɑnbis ni, k kuɑ *Suifnbɑ jɑɑnti diet ni, k muɑntl Yennu nɑɑn lɑbɑmɑnn k tumi niib, k te k bin nbɑ yiɑl yiɑlbuoli buoli nɑn bin nbɑ mɔk gbɑnɑntont kul pɑɑkt.</verse>
				<verse number="36">Wɑɑ din tɑn lɑ nibulciɑɔnŋ mɑnŋ nɑ k ninbɑɑɔk suol’ɔ, k mɑɑn b din bɑk e k b yɑn ŋmɑt k b kɑɑ somsiɑl, k nɑɑn nɑn pei nbɑ kɑɑ pekpɑɑlk nɑ.</verse>
				<verse number="37">Ŋɑnn e k u din yet u puolpoweitieb ɑ: «Dii nɑ biel k biɑ yɑb ɑ, ŋɑɑn k dijɑɑntieb wɑɑl.</verse>
				<verse number="38">L pɑɑk, ii mei mɑn dii mɑnŋ dɑɑnɔ k wun ŋɑnm pukn dijɑɑntieb k te k bin sɑɑn jɑɑn u dii mɑnŋ.»</verse>
			</chapter>
			<chapter number="10">
				<verse number="1">K Yiesu din tɑn yiin u tuomiinbɑ *piik nɑn bɑnle nɑ, k tɑn cɑb’b yiikuo ɑ bii nyint nɑlnbiit niib ni, k biɑ te k bin nbɑ yiɑl yiɑlbuoli buoli kul nɑn bin nbɑ mɔk gbɑnɑntont kul n pɑɑk.</verse>
				<verse number="2">U tuomiinbɑ piik nɑn bɑnle mɑnŋ sɑnɑ e nɑ. Sinsinn pɑɑk Siimɔn, wun nbɑ yɑɑ sɑnn biɑ din yi Piɑl nɑ nɑn u ninjɑ Andle nɑn Sɑɑk nɑn u ninjɑ Sɑn, bin nbɑ din tie Sebede wɑɑs nɑ</verse>
				<verse number="3">nɑn Fiiliip nɑn Bɑɑltelemi nɑn Tuomɑ, nɑn Mɑɑtieo wun nbɑ din tie *lɑnpogɑɑltuɑ nɑ, nɑn Sɑɑk wun nbɑ din tie Alfe bijɑ nɑ, nɑn Tɑɑde</verse>
				<verse number="4">nɑn Siimɔn wun nbɑ din luon ŋɑnm *Suifnbɑ i yen b mɔnŋ nɑ, nɑn Suudɑ Iskɑɑliɑɔt wun nbɑ din tɑn nyii Yiesu puol nɑ.</verse>
				<verse number="5">K Yiesu din tun u tuomiinbɑ piik nɑn bɑnle mɑnŋ, k kpɑɑn’m k yet ɑ: «I dɑɑ sɑɑ bin nbɑ k tie Islɑɑeltieb nɑ buol ni, k biɑ dɑɑ kuɑ *Sɑɑmɑɑliitieb doi ni,</verse>
				<verse number="6">ŋɑɑn ii sɑɑ Islɑɑeltieb nbɑ tie nɑn pei nbɑ bot nɑ buol ni kuukuɑ e.</verse>
				<verse number="7">Yɑɑ sɑɑ nɑ, ii muɑntl ɑ: ‹Yennu nɑɑn pel nɑ.›</verse>
				<verse number="8">Ii te k bɑɑtb n pɑɑk, kii fiint kpienm, k biɑ te k gbɑɑtɑ ŋɑɑt n gbenn, kii biɑ kii nyint nɑlnbiit niib ni. I gɑɑl tebu yiikuo mɑnŋ yɑnn e, ii mun i biɑ kii tieb k dɑɑ gɑɑn likli.</verse>
				<verse number="9">I dɑɑ jikt likli. Ii mi mɑn k yin jii kuuk k tien i likbuɑli ni.</verse>
				<verse number="10">I dɑɑ jikt pɑkɑ k sɑɑ i sɔnu mɑnŋ, ɑmi liɑtfɔkt ŋɑnlele, ɑmi k jii tɑɑsɑɑliet k pukn, ɑmi kii diɑ pɑti, k mɑɑn l ŋɑn k tuontunnɔ n di u tuonɑ ni.</verse>
				<verse number="11">«Digbɑngbenŋɑ ɑmi digbɑnbis nbɑ yɑɑ ni k i sɑɑ kuɑ, yin boi k lɑ nibulcimɔ ŋɑɑk ɑ, k kuɑ kii be lenŋ nɑn i fiilu dɑɑl.</verse>
				<verse number="12">K yuo nbɑ k i yɑɑ i kuɑ ŋɑɑk nbɑ ni, yin fuont ŋɑɑk mɑnŋ ni tieb fɑnu.</verse>
				<verse number="13">Ŋɑɑk mɑnŋ tieb i tie nibulcinm, i mɑnu n biɑl ŋɑɑk mɑnŋ tieb pɑɑk, ŋɑɑn nibulcinm i kɑɑ lenŋ, i mɑnu mɑnŋ biɑ sɑɑ jen i pɑɑk nɑ.</verse>
				<verse number="14">Wun nbɑ sɑɑ yet i gɑɑlu k biɑ yet wun gbɑt i mɑɑn, yuo nbɑ k i nyii ŋɑɑk mɑnŋ ni ɑmi duo mɑnŋ ni, yin pit pit i tɑɑpɑnt ni tɑnt k lu.</verse>
				<verse number="15">Bɑlmɔni e k n yien’i nɑ, dɑɑl nbɑ k Yennu tɑn sɑɑ bu niib buut nɑ, duo mɑnŋ niib tubdɑtu tɑn sɑɑ gɑl Suodonm tieb nɑn Guomuɔl tieb yɑl ɑ.»</verse>
				<verse number="16">«Gotl mɑn, n tuun’i k i sii tie nɑn pei nbɑ be kinkɑtɑ sinsuuk ni nɑ e. Ii cek mɑn nɑn wɑɑlɑbli nɑ, ŋɑɑn kii be suon nnɑ nɑn ŋmɑnɑ nɑ.</verse>
				<verse number="17">Ii mi mɑn niib po, k mɑɑn b tɑn sɑɑ suol’i sɑɑn nɑn’i bɑlbutieb buol ni, k biɑ buo’i lɑnbɑnɑ Suifnbɑ jɑɑnti diet ni.</verse>
				<verse number="18">B tɑn sɑɑ sɑɑn nɑn’i tinŋ yudɑnm nɑn kpɑnbɑlɑ buol ni, yɑɑ wɑɑ’n nɑ pɑɑk, i sii tie n siɑlɑɑdɑnm k tul ŋɑnm nɑn bin nbɑ k tie Suifnbɑ nɑ.</verse>
				<verse number="19">Ŋɑɑn b i tɑnŋ i sɑɑn nɑn’i buut dɑnm buol, i dɑɑ fɑbn yɑɑ sɑɑ pɑk biɑnŋ nbɑ ɑmi yɑɑ sɑɑ pɑk lin nbɑ yɑɑ pɑɑk. L yuo nɑ e k i sɑɑ lɑ mɔbonɑ nbɑ k i sɑɑ pɑk k jiin’m,</verse>
				<verse number="20">k mɑɑn l k tie yinm kɑɑ tɑn sɑɑ pɑk, Bɑɑ Siek e tɑn sii be i ni k piɑk.</verse>
				<verse number="21">«L yuo mɑnŋ, nilɔ tuu tɑn sɑɑ kuɑt u mɔnŋ mɔnŋ ninjɑ k bin kpi’u, k bɑɑnbɑ mun tɑn sɑɑ kuɑt b wɑɑs k bin kpi’b, k wɑɑs mun biɑ tɑn sɑɑ kɔn nɑn b dɑnm k cɑb’b nɑn kuun.</verse>
				<verse number="22">K suɑ kul tɑn sii nɑn’i k mɑɑn yɑɑ wɑɑ’n nɑ pɑɑk, ŋɑɑn wun nbɑ tɑn gubn nɑn fɑlɑ yuo nɑ juontu tɑn sɑɑ lɑ fielu wɑɑ.</verse>
				<verse number="23">B i tɑnŋ i muks’i digbɑn-yenn ni, yin nyi lenŋ k luɑl digbɑnliel ni. Bɑlmɔni e k n yien’i nɑ, i dɑɑ kɑn fit k lin k gbenn Suifnbɑ digbɑnɑ kul, k suɑ *Nisɑɑlk Bijɑ ponŋ jen ɑ.</verse>
				<verse number="24">«Tɔn, wun nbɑ siɑn k cie u tumiituɑ. Tuontunnɔ mun biɑ k cie u Yonmdɑɑnɔ.</verse>
				<verse number="25">L jɑnŋ nɑn wun nbɑ siɑn binbenŋ ii tie nɑn u wɑntuɑ binbenŋ nɑ, k tuontunnɔ binbenŋ ii mun ii tie nɑn u Yonmdɑɑnɔ binbenŋ nɑ. B i tɑnŋ i pul ŋɑɑdɑɑnɔ Beelsebuul, nlee k b ji sii yi u ŋɑɑtieb i?»</verse>
				<verse number="26">«I dɑɑ tiin niib jɑŋmɑɑni, siɑl kɑɑ k be wuol ni k tɑn kɑn wuot k nyi pɑɑnu ni, ɑmi k bɔl k tɑn kɑn nyi pɑɑnu ni.</verse>
				<verse number="27">Lin nbɑ k n yien’i bunbɔnn ni nɑ, nyint’l mɑn yienin ni, k lin nbɑ k n lɔkn’i nɑ, i do mɔpinyelk pɑɑk kii muɑntl.</verse>
				<verse number="28">I dɑɑ tiin bin nbɑ sɑɑ fit kpi i gbɑnɑnt, ŋɑɑn kɑn fit k kpi i siek, ŋɑɑn ii tiin mɑn Yennu nbɑ sɑɑ fit k biil i gbɑnɑnt nɑn i siek kul ɑ muu nbɑ kɑɑ gbennu nɑ ni nɑ.</verse>
				<verse number="29">B k kɔi nuɑnbit bɑnle kuuk kuukuɑ ɑɑ? Ŋɑɑn b yenɔ kuɑ kɑn bɑɑ tinŋ ni k i Bɑɑ Yennu k mi u po.</verse>
				<verse number="30">Yinm ŋɑnin, i yut mɔk kɑnn.</verse>
				<verse number="31">L pɑɑk, i dɑɑ tiin jɑŋmɑɑni, k mɑɑn i mɔk nyuɑt k gɑl nuɑnbit bonciɑnn.»</verse>
				<verse number="32">«Wun nbɑ nyint u mɔnŋ pɑɑnu ni niib buol ni nɑn u tie n yuɑ e, nnɑ e k n mun tɑn sɑɑ nyinn’ɔ pɑɑnu ni n Bɑɑ nbɑ be sɑnpɑɑpo nɑ buol, ɑ u tie n yuɑ e.</verse>
				<verse number="33">Wun nbɑ yɑɑ ɑ u k mi’n niib ni, nnɑ e k n mun tɑn sɑɑ yet ɑ n k mi’u n Bɑɑ nbɑ be sɑnpɑɑpo nɑ buol ni.»</verse>
				<verse number="34">«I dɑɑ duki nɑn n bɑɑl nɑn mɑnu tingbounŋ nɑ tieb pɑɑk, n k bɑɑl nɑn mɑnu kɑɑ, ŋɑɑn n bɑɑl nɑn kunkɔnn e.</verse>
				<verse number="35">N bɑɑl mɑɑ n tɑn tukn bonjɑbik e nɑn u bɑɑ, bonpobik nɑn u nɑɑ, puo nɑn u sipuok.</verse>
				<verse number="36">Nilɔ mɔnŋ mɔnŋ ŋɑɑtieb e tɑn sii tie u dɑtɑi.</verse>
				<verse number="37">«Wun nbɑ luon u nɑɑ ɑmi u bɑɑ k gɑl’n, u k ŋɑn nɑn wun tien n yuɑ. Wun nbɑ mun biɑ luon u bijɑ ɑmi u bipuo k gɑl’n, u k ŋɑn nɑn wun tien n yuɑ.</verse>
				<verse number="38">Wun nbɑ k jii u kuun dɑpunpunn k buk k wɑɑ’n, u k ŋɑn nɑn wun tien n yuɑ.</verse>
				<verse number="39">Wun nbɑ yɑɑ ŋuɑ deki u mɑnfuol tɑn sɑɑ kɔnŋ’l ɑ, ŋɑɑn wun nbɑ kɔnŋ u mɑnfuol n pɑɑk, u tɑn sɑɑ lɑ u mɑnfuol ɑ.»</verse>
				<verse number="40">«Wun nbɑ gɑɑl’i sɑɑɔnŋ, u gɑɑl min e sɑɑɔnŋ, k wun nbɑ mun biɑ gɑɑl min sɑɑɔnŋ, u gɑɑl wun nbɑ tun’n nɑ e mun biɑk.</verse>
				<verse number="41">Wun nbɑ gɑɑl *Yennu sɔkni sɑɑɔnŋ nɑn wɑɑ tie Yennu sɔkni nɑ pɑɑk, u tɑn sɑɑ gɑɑl Yennu sɔkni nyuɑt ɑ. Wun nbɑ gɑɑl niŋɑnɔ sɑɑɔnŋ nɑn wɑɑ tie niŋɑnɔ nɑ pɑɑk, u tɑn sɑɑ gɑɑl niŋɑnɔ nyuɑt ɑ.</verse>
				<verse number="42">Wun nbɑ finn nyunmɑɑsn wɑɑnm-nnɑ kuukuɑ k tul n *puolpoweituɑ yenɔ nbɑ pɔ i ni, nɑn wɑɑ tie n puolpoweituɑ nɑ pɑɑk, bɑlmɔni e k n yien’i nɑ, u tɑn kɑn mi kɔnŋ l pɑɑɔk u.»</verse>
			</chapter>
			<chapter number="11">
				<verse number="1">Yiesu nbɑ din wɑnn u tuomiinbɑ *piik nɑn bɑnle nɑ wɑnnu mɑnŋ k gbenn yuo nbɑ, k u nyii lenŋ k sɑɑn b doi ni k muɑntl Yennu mɑɑn k tumi niib.</verse>
				<verse number="2">Tɔn, Sɑn din be dɑnsɑlk, k tɑn gbɑt *Klistu tuonɑ lɑbɑɑl po, k tun u *puolpoweitieb u buol ni</verse>
				<verse number="3">ɑ bin sɑɑ boi’ɔ ɑ: «Fin e tie wun nbɑ yɑɑ wun tɑn bɑɑl nɑ ɑmi tii dɑɑ kii guu luɑ ɑ?»</verse>
				<verse number="4">K Yiesu ji yet Sɑn tuomiinbɑ mɑnŋ ɑ: «Ii ŋmɑt mɑn k sɑɑ yet Sɑn lin nbɑ k i gbɑt k biɑ lɑ nɑ.</verse>
				<verse number="5">Juɑni nyuɑntl, k wɔbi tɑɑ nɑɑtl k b sonm, k gbɑɑtɑ ŋɑɑt gbent, k tuukpɑɑ ji gbiɑ, k kpienm fi kuun ni, k tɑlɑs-dɑnm gbiintl lɑbɑmɑnn muɑnti.</verse>
				<verse number="6">K pɑlpienn be wun nbɑ k bils’n nɑ pɑɑk.»</verse>
				<verse number="7">Tɔn, Sɑn tuomiinbɑ nɑ nbɑ din nyii lenŋ k ŋmɑt kun yuo nbɑ nɑ, k Yiesu ji din piin k piɑk Sɑn po k boi ɑ: «Yɑɑ dɑɑn sɑɑn Sɑn penŋ muuk ni nɑ, i dɑɑn duki ɑ i sɑɑ sɑɑ lɑ bee? I dɑɑn mi ɑ i sɑɑ lɑ muuk nbɑ k wounŋ dɑnm nɑ ee?</verse>
				<verse number="8">I mɑntk jiɑ dɑɑn sɑɑn ɑ i sɑɑ lɑ bee? Nilɔ k u liɑ tɑŋɑnt ɑmi ii? Nnɑlɑ, bin nbɑ liɑ tɑŋɑnt be kpɑnbɑlɑ ŋei ni e.</verse>
				<verse number="9">Ŋɑɑn i mɑntk jiɑ dɑɑn sɑɑn ɑ i sɑɑ lɑ bee? I dɑɑn duki ɑ i sɑɑ lɑ *Yennu sɔkni ee? Bɑlmɔni e k n yien’i nɑ, Sɑn ŋɑnin gɑl sɔkni wɑɑ.</verse>
				<verse number="10">Ŋuɑ po e k Yennu lolkpel kɑdɑɑɔk ponŋ din diɑn wɑnt nɑ, ɑ: ‹Min Yennu, n sɑɑ tun n tuomu k wun liit k gɑl ŋɑnm ɑ bɑɑlu sɔnu.› »</verse>
				<verse number="11">K Yiesu biɑ din yet’b ɑ: «Bɑlmɔni e k n yien’i nɑ, b dɑɑ k mi mɑl suɑ k u cie Sɑn nbɑ dɑɑn wuul niib Yennu nyunwulu nɑ, ŋɑɑn wun nbɑ juont tɑlk Yennu nɑɑn ni cie’u.</verse>
				<verse number="12">Lɑɑ dɑɑn nyii Sɑn nbɑ dɑɑn wuul niib Yennu nyunwulu nɑ mɑnŋ yuo k tɑn tuu mɔtɑɑnɑ, bin nbɑ k b ninbinɑ mɔn nɑn bin tɑn kuɑ Yennu nɑɑn ni diɑ ninmɔnn ɑ bin tɑn kuɑ nɑn pɑnŋ.</verse>
				<verse number="13">Yennu *senni nɑn u sɔkniinbɑ mɑɑn nɑ ponŋ din pɑk u nɑɑn po e wɑɑ, k Sɑn tɑn bɑɑl.</verse>
				<verse number="14">L i tie k i luon yin tien lin nbɑ nɑ yɑdɑ i e, ŋuɑ e tie Yennu sɔkni *Elii wun nbɑ yɑɑ wun tɑn bɑɑl nɑ.</verse>
				<verse number="15">Wun nbɑ mɔk tubɑ, wun gbiint.»</verse>
				<verse number="16">K Yiesu biɑ yet ɑ: «Mɔtɑɑnɑ nigbounŋ nɑ, n sɑɑ bikn’m nɑn bee nɑ? B nɑɑn nɑn wɑɑs nbɑ tuu tikl k kɑl dɑɑk ni k tiɑn lieb pɑɑk nɑ e ɑ:</verse>
				<verse number="17">‹T pieb yeli k tien’i, ŋɑɑn k i k wɑɑ. T yiin kuyɑni k tien’i, ŋɑɑn k i k mɔ fɑbn.›</verse>
				<verse number="18">Sɑn dɑɑn bɑɑl k k di jemɔnt, k biɑ k nyu dɑɑn, ŋɑɑn k i yɑɑ ɑ u wɑɑt e,</verse>
				<verse number="19">k *Nisɑɑlk Bijɑ mun tɑn bɑɑl k di k nyu, ŋɑɑn k i biɑ yɑɑ ɑ: ‹Gotl juɑ nɑ. u tie podɑɑnɔ nɑn dɑnyuuluk o. U biɑ tie *lɑnpogɑɑltieb nɑn biitdɑnm yuɑk e.› Tɔn, Yennu nbɑ tuun biɑnŋ nbɑ e wɑnt nɑn u mɔk yɑn nbɑ ŋɑn.»</verse>
				<verse number="20">L yuo nɑ k Yiesu din piin k piɑk biil doi nbɑ dɑɑn lɑ u bɑktnɔunŋ tuonjɑɑnɑ nbɑ k u dɑɑn tun lenŋ, ŋɑɑn k b yet nɑn bin mɔ kuɑŋɑɑn k lebt binbenŋ.</verse>
				<verse number="21">K u din yet ɑ: «L tɑn sii bi yinm Kolɑsen tieb pɑɑk. L tɑn sii bi yinm Betsɑidɑ tieb mun yɑɑ pɑɑk, k mɑɑn mi i bo i tun bɑktnɔunŋ tuonjɑɑnɑ Tiil nɑn Siidɔn doi ni nɑn mɑɑ dɑɑn tun i doi ni nɑ, b dɑɑn bo mɔ kuɑŋɑɑn k lebt binbenŋ yiɑn ɑ, k pɑt fɑɑɔk k puk b mɔnŋ tɑnpent ɑ mɑn.</verse>
				<verse number="22">Ŋɑɑn n yien’i e, dɑɑl nbɑ k Yennu tɑn sɑɑ bu niib buut nɑ, i tubdɑtu tɑn sɑɑ gɑl Tiil nɑn Siidɔn tieb yɑl ɑ.</verse>
				<verse number="23">K yinm Kɑpelnɑunm tieb, Yennu tɑn sɑɑ donn’i sɑnpɑɑpo wɑɑ? Aɑi. U tɑn sɑɑ sikn’i muu nbɑ kɑɑ gbennu nɑ ni wɑɑ, k mɑɑn mi i bo i tun bɑktnɔunŋ tuonjɑɑnɑ Suodonm duo ni nɑn mɑɑ dɑɑn tun i duo mɑnŋ ni nɑ, Suodonm duo mɑnŋ din dɑɑ bo sii be nɑn dinnɑ.</verse>
				<verse number="24">Ŋɑɑn n yien’i e, Yennu bɑlbunu dɑɑl mɑnŋ, i tubdɑtu tɑn sɑɑ gɑl Suodonm tieb yɑl ɑ.»</verse>
				<verse number="25">L yuo mɑnŋ k Yiesu din yet ɑ: «N Bɑɑ wun nbɑ tie sɑnpɑɑpo nɑn tingbounŋ nɑ Yonmdɑɑnɔ, n piɑk’ɑ, k mɑɑn ɑ bɔl ɑ mɑɑn nɑ subndɑnm nɑn mitieb, ŋɑɑn fiit wɑnn wɑɑs e,</verse>
				<verse number="26">k mɑɑn nnɑ e k ɑ tuun ɑ tuonɑ k l mɑn’ɑ.</verse>
				<verse number="27">«Tɔn, n Bɑɑ e wɑnn’n mɑɑn kul ɑ, k suɑ k mi u Bijɑ nbɑ tie wun nbɑ, sie n Bɑɑ mɑnŋ, k suɑ mun biɑ k mi Bɑɑ mɑnŋ, sie u Bijɑ nɑ, nɑn bin nbɑ k u luon k wun fiit wɑnn’b nɑ.</verse>
				<verse number="28">«Yinm nbɑ tuun tuonɑ k jii jik-kpiɑtɑ k bɑk nɑ, bɑɑt n buol ni mɑn, k n sɑɑ tul’i fuon.</verse>
				<verse number="29">Ii sɑk n weiu mɑn, kii tumi n wɑnnu, k i sɑɑ lɑ fuon k tul i sei, k mɑɑn n tie sikn-n-mɔnŋ dɑɑnɔ e, k n pɑl mei.</verse>
				<verse number="30">N weiu biɑ k pɑɑl, k n jikl mun biɑ k kpɑi.»</verse>
			</chapter>
			<chapter number="12">
				<verse number="1">L yuo mɑnŋ k Yiesu nɑn u *puolpoweitieb din gɑɑl dii kpɑɑnt ni *Fuondɑɑl, k kon tɑn suol u puolpoweitieb nɑ. Ŋɑnn e k b kɔni dikɑlɑ k pini k ŋmɑn.</verse>
				<verse number="2">Fɑɑliisiɑnnbɑ nɑ siɑb nbɑ din lɑ nnɑ mɑnŋ, k b yet Yiesu ɑ: «Gotl, ɑ puolpoweitieb tuun lin nbɑ k t *senni k cɑb nɑn tii tuun Fuondɑɑl.»</verse>
				<verse number="3">K Yiesu jiin k boi’b ɑ: «I k lii Dɑɑfiid nbɑ din tun biɑnŋ nbɑ dɑɑl nbɑ k kon din suol ŋuɑ nɑn u juɑmu uu?</verse>
				<verse number="4">U din kuɑ Yennu jɑɑnti ŋɑsɑɑkɑk ni, k sɑɑ jii Yennu pɑɑnu nbɑ k b din tuu senn k l tie Yennu yɑl nɑ, k ŋuɑ nɑn u juɑmu ŋmɑn, ŋɑɑn k senni nɑ din k cɑb nɑn b nisuɑ n di pɑɑnu mɑnŋ, sie Yennu mɑnntieb kuukuɑ.</verse>
				<verse number="5">Kuo i k lii Muois senni kɑdɑɑɔk ni, mɑnntieb nbɑ din tuun biɑnŋ nbɑ ɑɑ? B din tuu tun tuun tuonɑ Yennu jɑɑnti ŋɑsɑɑkɑk ni Fuondɑɑl kul ɑ k biil senni nɑ, ŋɑɑn kɑɑ biit.</verse>
				<verse number="6">Ŋɑɑn n yien’i e, wun nbɑ cie Yennu jɑɑnti ŋɑsɑɑkɑk be nnɑ.</verse>
				<verse number="7">L i tie k i bo bɑnn mɔbonɑ nɑ pɑɑk, ɑ: ‹Min Yennu, n luon ninbɑtinu e k gɑl *mɑlunŋ,› i bo kii piɑk k biil bin nbɑ kɑɑ biit,</verse>
				<verse number="8">k mɑɑn *Nisɑɑlk Bijɑ e mun biɑ yen Fuondɑɑl.»</verse>
				<verse number="9">K Yiesu din nyii lenŋ k sɑɑn kuɑ *Suifnbɑ jɑɑnti dieok ni.</verse>
				<verse number="10">K jɑsuɑ nnɑ mun din be lenŋ, k u nuu kpo k guon. K siɑb din luon bin lɑ Yiesu biit ɑ k tɑɑl’ɔ. L pɑɑk, k b boi’ɔ ɑ: «T senni sɑɑk ɑ nilɔ n te k bɑɑtɔ n pɑɑk Fuondɑɑl ii?»</verse>
				<verse number="11">K u mun din ŋmɑnt boi’b ɑ: «I yenɔ i mɔk peyeunŋ kuɑ, k pieok mɑnŋ tɑn bɑɑ bunbunn ni Fuondɑɑl, u kɑn donn’ɔ Fuondɑɑl nɑ ɑɑ?</verse>
				<verse number="12">I k mi nɑn nisɑɑlk mɔk nyuɑt k gɑl pieok uu? L pɑɑk, senni nɑ cɑb ɑ tii tuun bonŋɑnn Fuondɑɑl.»</verse>
				<verse number="13">Ŋɑnn e k u din ŋmɑnt yet niikpienn dɑɑnɔ nɑ ɑ: «Tɑntl ɑ nuu mɑnŋ.» K u tɑnt u nuu mɑnŋ, k l nɑɑt k tie nɑn liel nɑ.</verse>
				<verse number="14">Ŋɑɑn k Fɑɑliisiɑnnbɑ nɑ nyii nɑn-yel po, k lol lol suol nɑn lieb bɑɑ sɑɑ tien biɑnŋ nbɑ k kpi Yiesu.</verse>
				<verse number="15">K Yiesu din bɑnn b lol mɑnŋ po, k din nyii lenŋ. K niib bonciɑnn din wɑɑ u puol, k u te k bɑɑtb kul ɑ pɑɑk,</verse>
				<verse number="16">ŋɑɑn yet’b nɑn ninmɔnn ɑ b dɑɑ muɑntl wɑɑ tie wun nbɑ.</verse>
				<verse number="17">U din tun nnɑ e, ɑ lin nbɑ k *Yennu sɔkni Esɑɑyi din sɔkn nɑ, lin tien gbien, ɑ</verse>
				<verse number="18">«Gotl, min Yennu, mɑɑ lukt n tuontunnɔ nbɑ e nɑ ŋuɑ e k n mɑntk luon’ɔ nɑ; n nunm mɑntk gbuo’u wɑɑ. N sɑɑ jii n Siek k tien u ni. U tɑn sɑɑ muɑnt buut bunu nbɑ tuok k tul niib kul ɑ.</verse>
				<verse number="19">U tɑn kii mɔk mɔniɑɔk, k biɑ tɑn kii tie kpɑyɑɔk dɑɑnɔ, k biɑ tɑn kii mɔk fuut yɑnn yɑnn sɑnjot ni.</verse>
				<verse number="20">U tɑn kɑn kɔnn tikuɑnn k tont, k biɑ tɑn kɑn kpien fitl nbɑ k di fɑnu. U tɑn sɑɑ te k bɑlbunu nbɑ tuok n lɑ nyɑnnu.</verse>
				<verse number="21">U sɑnn ni e, k niib kul ɑ tɑn sii mɔk dindɑnn.»</verse>
				<verse number="22">L yuo nɑ k nisiɑb din bɑɑl nɑn jɑsuɑ k nɑlnbiiuk be u ni k tien’ɔ muuk k biɑ tien’ɔ juɑnŋ, k Yiesu din te k u pɑɑk, k ji nyuɑn, k biɑ piɑk.</verse>
				<verse number="23">K l yɑɑl ŋɑɑn lit niib nɑ kul nɑ bonciɑnn, k b boi b lieb Yiesu po ɑ: «Juɑ nɑ e nɔk tie * Dɑɑfiid yɑɑbuonn nɑ ɑɑ?»</verse>
				<verse number="24">Ŋɑɑn Fɑɑliisiɑnnbɑ nɑ nbɑ din gbɑt nnɑ mɑnŋ, k b yɑɑ ɑ: «Nɑlnbiit bɑt Beelsebuul e tien juɑ mɑnŋ yiikuo ɑ wuu nyint nɑlnbiit niib ni.»</verse>
				<verse number="25">Yiesu nbɑ din bɑnn bɑɑ duki lin nbɑ nɑ, k u yet’b ɑ: «Nɑɑn niib i ŋmɑt kɔn k tuokt b lieb, b nɑɑn mɑnŋ sɑɑ biil ɑ. K doyenu kuɑ niib ɑmi ŋɑyenŋ kuɑ niib i ŋmɑt kɔn nɑn lieb, l kɑn set.</verse>
				<verse number="26">L i tie k *Sɑɑtɑn nyint u mɔnŋ, l wɑnt nɑn u kɔn k bɔktl u mɔnŋ e. Nlee k u nɑɑn nɑ sɑɑ set i?</verse>
				<verse number="27">K l i tie k Beelsebuul tien’n yiikuo ɑ mii nyint nɑlnbiit niib ni, k yinm mun, ŋmee mun cɑb i niib ɑ bii nyint nɑlnbiit i? I mɔnŋ niib mɑnŋ tuonɑ e wɑnt nɑn i k mɔk mɔni.</verse>
				<verse number="28">Ŋɑɑn min ŋɑnin, Yennu Siek pɑɑk e k n nyint nɑlnbiit niib ni. Ŋɑnn e mun biɑ wɑnt nɑn Yennu nɑɑn bɑɑl i buol ni wɑɑ.»</verse>
				<verse number="29">«Suɑ kɑn fit kuɑ jɑwɑktl ŋɑɑk ni k bɑkl u bonɑ k nyi nɑn’n, l i kii tie k u dɔnŋ k lol’ɔ ŋmii kɑɑ wɑɑ, ŋɑɑn fit k kuɑ k bɑkl u bonɑ mɑnŋ.</verse>
				<verse number="30">«Wun nbɑ k sie n puol, u kɔn nɑn’n e, k wun nbɑ k tɑɑnt’n k tiki niib, u yɑɑt’b e.</verse>
				<verse number="31">L pɑɑk te k n yien’i nɑ, Yennu sɑɑ nyik cɑb nifosɑɑlk u biit nɑn bɑlbiit kul ɑ, ŋɑɑn wun nbɑ tɑn suki Foŋɑnm, Yennu kɑn mi k nyik cɑb l dɑɑnɔ.</verse>
				<verse number="32">Wun nbɑ piɑk bɑlbiit k tien Nisɑɑlk Bijɑ, Yennu sɑɑ nyik cɑb’ɔ, ŋɑɑn wun nbɑ tɑn piɑk bɑlbiit k tien Foŋɑnm, Yennu kɑn nyik cɑb l dɑɑnɔ *dulnyɑ nɑ ni, ɑmi dulnyɑ nbɑ tɑn sɑɑ bɑɑl nɑ ni.»</verse>
				<verse number="33">K Yiesu biɑ din yet ɑ: «L i tie k tiik ŋɑn, u luon tiluɑnŋɑnɑ e, ŋɑɑn l i tie k tiik k ŋɑn, u sii luon luɑnbiit e, k mɑɑn tiik luɑnɑ ni e k b bɑnt’ɔ.</verse>
				<verse number="34">Yinm wɑɑlɑbli buolu nɑ, yɑɑ tie nifobiit biɑnŋ nbɑ nɑ, nlee k lɑbɑmɑnn sɑɑ fit nyi i mɔi ni? K mɑɑn lin nbɑ k nifosɑɑlk duki u pɑl ni, ŋɑnn e biɑ nyi u mɔb ni.</verse>
				<verse number="35">Niŋɑnɔ nyint bonŋɑnn u mɔktuk nbɑ ŋɑn nɑ ni e, k nibiiuk nyint bonbiit u mɔktuk nbɑ bi nɑ ni.</verse>
				<verse number="36">«N yien’i e nɑ, bɑlbunu dɑɑl, Yennu tɑn sɑɑ bu niib buut nɑn bɑɑ din piɑk bɑlyɑnɑ kul nbɑ nɑ pɑɑk,</verse>
				<verse number="37">k mɑɑn suɑ kul pinpɑɔk o tɑn sɑɑ nyinn’ɔ dɑɑl mɑnŋ ni. Suɑ kul pinpɑɔk o mun biɑ tɑn sɑɑ biil’ɔ.»</verse>
				<verse number="38">Ŋɑnn e k *senniwɑntieb nɑn Fɑɑliisiɑnnbɑ din yet Yiesu ɑ: «Wɑntuɑ, t luon k ɑ tun bɑktnɔunŋ *nyinn e k wɑnn’t.»</verse>
				<verse number="39">K u din jiin k yet’b ɑ: «Mɔtɑɑnɑ nigbounŋ nbɑ tie biitdɑnm k biɑ k tuun Yennu nbɑ luon lin nbɑ nɑ luon k bin lɑ bɑktnɔunŋ nyinn, ŋɑɑn b kɑn mi lɑ nyinsiɑl. Yennu sɔkni Suonɑ nyinbuolu nɑ kuukuɑ e k b sɑɑ lɑ.</verse>
				<verse number="40">K mɑɑn Suonɑ mɑnŋ nbɑ din be jɑngbenŋl puol ni yennu nɑn nyiɑɔk k sɑɑn jɑnŋ dɑɑ ŋɑntɑ nɑ, nnɑ e k min Nisɑɑlk Bijɑ mun tɑn sii be tinŋ ni yennu nɑn nyiɑɔk k sɑɑ jɑnŋ dɑɑ ŋɑntɑ.</verse>
				<verse number="41">Yennu buut dɑɑl, Niiniif tieb tɑn sɑɑ set wɑnn nɑn mɔtɑɑnɑ nigbounŋ nɑ mɔk biit, k mɑɑn Suonɑ mɑnŋ nbɑ din muɑnt Yennu mɑɑn k tul’b nɑ, b din mɔ kuɑŋɑɑn k lebt binbenŋ, k gotl mɑn, min nbɑ cie Suonɑ be nnɑ.</verse>
				<verse number="42">Yennu buut dɑɑl, puo nbɑ din tie kpɑnbɑl nɑ nbɑ din nyii gɑnŋ po nɑ mun biɑ tɑn sɑɑ set wɑnn nɑn mɔtɑɑnɑ nigbounŋ nɑ mɔk biit, k mɑɑn u din nyii digbɑnbɑnfɔkl e wɑɑ, k tɑn bɑɑl ɑ wun gbiint kpɑnbɑl Sɑɑlomɔn yɑnfuon nɑ pinpɑɔk, k gotl mɑn, min nbɑ cie Sɑɑlomɔn be nnɑ.»</verse>
				<verse number="43">«L i tie k nɑlnbiiuk tɑn nyii nilɔ ni, u tuu yiek e k lin mɔkuounŋ ni, k luon fuon buol, ŋɑɑn k k lɑɑt.</verse>
				<verse number="44">L pɑɑk, u tuu tɑn yet u mɔnŋ e ɑ: ‹N sɑɑ ŋmɑt sɑɑn ŋɑɑk nbɑ ni k n dɑɑn nyii ni e.› Yuo nbɑ k u tɑn bɑɑl, k lɑ k l duɑ yɑnn, k b piɑl k ŋɑnm ɑ,</verse>
				<verse number="45">u ji sɑɑ ŋmɑt nyi e k sɑɑ yiin nɑlnbiliet bɑnlole, bin nbɑ bi k cie u pɑɑk, k bɑɑl nɑn’m, k bin kuɑ k lɑkn kii be. Nilɔ mɑnŋ binbenŋ ji sii bi bonciɑnn k gɑl wɑɑ dɑɑn tuu bi sinsinn biɑnŋ nbɑ nɑ wɑɑ. L tɑn sii tie nnɑ e mɔtɑɑnɑ biitdɑnm nɑ pɑɑk.»</verse>
				<verse number="46">Yiesu nbɑ din dɑɑ piɑk k tien niib nɑ yuo nbɑ, k u nɑɑ nɑn u ninjɑnm bɑɑl k tɑn sie nɑn-yel po, k luon bin pɑk nɑn’ɔ.</verse>
				<verse number="47">Ŋɑnn e k suɑ din yet’ɔ ɑ: «Gotl, ɑ nɑɑ nɑn ɑ ninjɑnm sie nɑn-yel po, k luon k bin pɑk nɑn’ɑ.»</verse>
				<verse number="48">K Yiesu boi nilɔ nbɑ yet’ɔ lin nbɑ nɑ ɑ: «Ŋmee tie n nɑɑ? k lɑnm e biɑ tie n ninjɑnm i?»</verse>
				<verse number="49">ŋɑɑn din tɑnt u nuu k wɑnn u puolpoweitieb ŋɑɑn yet ɑ: «Gotl ii, n nɑɑ nɑn n ninjɑnm e nɑ.</verse>
				<verse number="50">K mɑɑn wun nbɑ kul tuun n Bɑɑ nbɑ be sɑnpɑɑpo nɑ lonm, ŋuɑ e tie n ninjɑ, nɑn n niipuo nɑn n nɑɑ.»</verse>
			</chapter>
			<chapter number="13">
				<verse number="1">L dɑɑl mɑnŋ k Yiesu din nyii ŋɑɑk nɑ ni k sɑɑn k sɑɑ kɑl mɔkgbenŋl kpinŋ.</verse>
				<verse number="2">K nibulciɑɔnŋ lɑkn u buol ni. Ŋɑnn e k u sɑɑn kuɑ kɑl bulgbetl ni, k nibulciɑɔnŋ nɑ din sie gbingbɑnn.</verse>
				<verse number="3">K u din yin’m bɑljokt bonciɑnn k yet ɑ: «Jɑsuɑ din duo kpɑɑb ɑ wun sɑɑ bul tɑn.</verse>
				<verse number="4">Wɑɑ din buul nɑ k bonbuoli nɑ yenn-nbɑ din yɑt bɑɑ sɑnjouk ni, k nuɑni bɑɑl k tɑn dii.</verse>
				<verse number="5">K liel mun din bɑɑ tɑnpuut pɑɑk, siɑn nbɑ k tɑnt k yɑb k l din piɑ k kpɑɑt yiɑn ɑ, k mɑɑn tɑnt k yɑb lenŋ,</verse>
				<verse number="6">ŋɑɑn yennu nbɑ din tɑn tonŋ yuo nbɑ, k l juɑk. Lɑɑ din k fit sikn jiinɑ nɑ pɑɑk, l kul din kpo e.</verse>
				<verse number="7">K liel mun biɑ din bɑɑ kunkoni ni, k tɑn lɑkn piɑ k kpɑɑt, ŋɑɑn k kunkoni ŋmɑbl’l.</verse>
				<verse number="8">Ŋɑɑn k liel mun din bɑɑ tinŋɑnŋ ni, k nɑn nɑɑnŋɑɔnŋ, k siɑb nɑn kobk kobk, k siɑb piinluob luob, k siɑb mun piintɑtɑ.</verse>
				<verse number="9">«Wun nbɑ mɔk tubɑ, wun gbiint.»</verse>
				<verse number="10">Ŋɑnn e k Yiesu *puolpoweitieb din bɑɑl u buol ni k tɑn boi’ɔ ɑ: «Bee k ɑ piɑk bɑljokt k tien niib nɑ?»</verse>
				<verse number="11">K u jiin k yet’b ɑ: «Yinm ŋɑnin, Yennu cɑb ɑ yin bɑnn wuol ni mɑɑn k jii jiin u nɑɑn po, ŋɑɑn ŋɑnm ŋɑnin, u k cɑb’b.</verse>
				<verse number="12">Tɔn, wun nbɑ mɔk siɑl, ŋuɑ e sii lɑɑt k puki, k sii mɔk bonciɑnn, ŋɑɑn wun nbɑ k mɔk, u sɑɑ kɔnŋ lin nbɑ k u mɔk nɑ gbɑɑ.</verse>
				<verse number="13">L pɑɑk e te k n yiin’m bɑljokt, k mɑɑn b goli e, ŋɑɑn k lɑɑt, k biɑ gbiɑ e, ŋɑɑn k bɑnt l pɑɑk.</verse>
				<verse number="14">Nnɑ e k b ni, k lin nbɑ k *Yennu sɔkni Esɑɑyi din yet nɑ sɑɑ gbie ɑ: ‹I sɑɑ gbɑt, ŋɑɑn i kɑn bɑnn l pɑɑk. I sii goli, ŋɑɑn i kɑn bɑnn yɑɑ lɑ lin nbɑ nɑ.</verse>
				<verse number="15">K mɑɑn niib nɑ yɑn dɔkn, b nyɑl b tubɑ, k biɑ mun b ninbinɑ e, k mɑɑn b k luon bin lɑ siɑl, k biɑ k luon bin gbɑt, k biɑ k luon ɑ b yɑn n dɔkt, k biɑ k luon bin ŋmɑt bɑɑl n buol ni, k min Yennu n tul’b lɑɑfiɑ.›</verse>
				<verse number="16">«Tɔn, yinm ŋɑnin, pɑlpienn tie i yɑl e, k mɑɑn i ninbinɑ lɑɑt. Pɑlpienn biɑ tie i yɑl e, k mɑɑn i tubɑ gbiɑ mɑɑn.</verse>
				<verse number="17">Ŋɑɑn bɑlmɔni e k n yien’i, Yennu sɔkniinbɑ nɑn yentinnɑ bonciɑnn din luon bin lɑ lin nbɑ k i lɑɑt nɑ, ŋɑɑn din k lɑ, k biɑ din luon bin gbɑt lɑbɑɑl nbɑ k i gbiɑ nɑ, ŋɑɑn din k gbɑt.»</verse>
				<verse number="18">K Yiesu din yet u puolpoweitieb ɑ: «Gbiintl mɑn k bɑnn tɑnbultuɑ nɑ bɑljouk pɑɑk.</verse>
				<verse number="19">Bin nbɑ gbiɑ Yennu nɑɑn lɑbɑɑl ŋɑɑn k k bɑnn l pɑɑk nɑ tie nɑn sɑnjokpinŋ nbɑ k bonbuoli bɑɑ lenŋ nɑ e, k *Klistu dɑtɑɑk bɑɑl k tɑn nyinn lin nbɑ bo kuɑ b pɑlɑ ni mɑnŋ.</verse>
				<verse number="20">Wun nbɑ gɑɑl bonbuoli nbɑ bɑɑ tɑnpuut pɑɑk tie wun nbɑ gbiɑ Yennu mɑɑn, k gɑɑl’l yiɑn ɑ nɑn pɑlpienn,</verse>
				<verse number="21">ŋɑɑn k k nyik k l bɑɑ jiinɑ u ni k biɑ kɑn wei, k yuo nbɑ fɑlɑ nɑn muksuk bɑɑl u pɑɑk nɑ, u tuu bɑɑ e.</verse>
				<verse number="22">Wun nbɑ gɑɑl bonbuoli nbɑ bɑɑ kunkoni ni nɑ mun tie wun nbɑ gbiɑ Yennu mɑɑn nɑ, ŋɑɑn k tingbounŋ nɑ fɑlɑ nɑn mɔktuk lonm nyɑkn mɑɑn mɑnŋ u pɑl ni, k l kɑn nɑn.</verse>
				<verse number="23">Wun nbɑ gɑɑl bonbuoli tinŋɑnŋ ni nɑ tie nɑn wun nbɑ gbɑt Yennu mɑɑn nɑ, k bɑnn l pɑɑk, k l tɑn kpɑɑt k yenn-nbɑ nɑn kobk kobk, k liel nbɑ mun nɑn piinluobluob, liel mun biɑ nɑn piintɑtɑ nɑ e.»</verse>
				<verse number="24">K Yiesu biɑ din yin’m bɑljouk nɑ k pukn ɑ: «Yennu nɑɑn tie nɑn jɑsuɑ nbɑ din duo u kpɑɑb ni k sɑɑ bul dibuolŋɑni nɑ e.</verse>
				<verse number="25">K niib tɑn duɑl, k u dɑtɑɑk sɑɑn sɑɑ bul dinɑtimi k kuɑn dibuolŋɑni nɑ ni, ŋɑɑn yɑɑt.</verse>
				<verse number="26">Dii nɑ nbɑ din tɑn puk k ji mɑɑl yuo nbɑ, k b ji bɑnn nɑn dinɑtimi be lenŋ.</verse>
				<verse number="27">Ŋɑnn e k u ŋɑɑtuontunnɑ bɑɑl k tɑn boi’ɔ ɑ: ‹Cɑnbɑɑ, dibuolŋɑni kuukuɑ kɑɑ k ɑ dɑɑn bul ɑ kpɑɑb nɑ ni ii? Ŋɑɑn l tien nlee k dinɑtimi tɑn be lenŋ i?›</verse>
				<verse number="28">K u yet’b ɑ: ‹Dɑtɑsuɑ e tun nnɑ.› K b boi’ɔ ɑ: ‹K ɑ luon tin sɑɑn k sɑɑ ŋɑbl dinɑtimi mɑnŋ ii?›</verse>
				<verse number="29">Ŋɑnn e k u jiin ɑ: ‹Aɑi, k mɑɑn i yɑɑ yin ŋɑbl, i tɑn sɑɑ kpet ŋɑbl dimɔni e.</verse>
				<verse number="30">L pɑɑk, nyikn mɑn k lii be nɑn dijɑɑn-yuo, k dijɑɑn-yuo e k n tɑn sɑɑ yet dijɑɑntieb nɑ k bin cuɑ dinɑtimi nɑ sinsinn k puo’n k juo muu, ŋɑɑn kpen nɑn diŋɑni nɑ k tɑn wuun n dii sinsonŋ ni.› »</verse>
				<verse number="31">K Yiesu biɑ din yin’m bɑljouk nɑ k pukn ɑ: «Yennu nɑɑn tie nɑn kpint tiik nbɑ k b yi’l *muutɑɑld nɑ binn nbɑ k nilɔ din jii k bul u kpɑɑb ni nɑ e.</verse>
				<verse number="32">L wɑɑl k gɑl bonbuoli kul sɑɑk ɑ, ŋɑɑn k l tɑn piɑ k kpɑɑt k yɑb kpint tiini kul ɑ, k tɑn tien tiik, k nuɑni bɑɑl k tɑn tiɑ tiɑt l yiini nɑ pɑɑk.»</verse>
				<verse number="33">K Yiesu biɑ din yin’m bɑljouk nɑ k pukn ɑ: «Yennu nɑɑn tie nɑn * dɑtinŋ nbɑ k puo jii k ŋmɑt nɑn pɑɑnu yon nbɑ yɑb, k lin tɑn miik k tɑn pukl nɑ e.»</verse>
				<verse number="34">Yiesu din yiin bɑljokt e k piɑk lin nbɑ nɑ kul ɑ k tien nibul mɑnŋ. U din k pɑk siɑl k tul’b k l k tie bɑljokt ni kɑɑ.</verse>
				<verse number="35">U din tun nnɑ, ɑ lin nbɑ k Yennu sɔkniisuɑ din sɔkn nɑ, lin tien gbien. Sɔkni nɑ din yet ɑ: «N tɑn sɑɑ yɑɑt n mɔb k yet nɑn bɑljokt e, k pɑk fiit wɑnn wuol ni bonɑ nbɑ din wuon k k nyii pɑɑnu *dulnyɑ piinu ni wɑɑ, k tɑn tuu mɔtɑɑnɑ nɑ.»</verse>
				<verse number="36">Ŋɑnn e k Yiesu din nyik nibul mɑnŋ lenŋ, ŋɑɑn sɑɑn kuɑ u ŋɑduɑtk ni. K u puolpoweitieb bɑɑl u buol ni k tɑn yet’ɔ ɑ: «Yet’t dinɑtimi bɑljouk nɑ pɑɑk.»</verse>
				<verse number="37">K u yet’b ɑ: « *Nisɑɑlk Bijɑ e tie wun nbɑ bul dibuolŋɑni nɑ.</verse>
				<verse number="38">Tingbounŋ nɑ e tie kpɑɑb nɑ, k dibuolŋɑni nɑ tie Yennu nɑɑn ni niib, ŋɑɑn k dinɑtimi nɑ mun tie Klistu dɑtɑɑk niib.</verse>
				<verse number="39">Dɑtɑɑk nbɑ bul dinɑtimi nɑ mun tie *Sɑɑtɑn, k dijɑɑn-yuo nɑ tie dulnyɑ nɑ gbennu yuo, k dijɑɑntieb nɑ mun tie Yennu *mɑlɑkɑɑnbɑ.</verse>
				<verse number="40">Biɑnŋ nbɑ k b tikl dinɑtimi nɑ k juo muu nɑ, nnɑ e k l tɑn sii tie dulnyɑ gbennu dɑɑl.</verse>
				<verse number="41">Nisɑɑlk Bijɑ tɑn sɑɑ tun u mɑlɑkɑɑnbɑ k bin gɑnn nibiit kul nbɑ te k lieb tuun biit, nɑn biitdɑnm kul nbɑ be u yent ni,</verse>
				<verse number="42">k lu’b musɑɑkɑu ni. Lenŋ e k niib tɑn sii fɑbn mɔ k nyiitl nyɑnɑ.</verse>
				<verse number="43">Ŋɑɑn l yuo mɑnŋ, bin nbɑ tuun Yennu nbɑ luon bɑnnu nbɑ nɑ kul tɑn sii be b Bɑɑ nɑɑn ni e wɑɑ k nyili nɑn yennu nɑ. Wun nbɑ mɔk tubɑ, wun gbiint.»</verse>
				<verse number="44">«Yennu nɑɑn tie nɑn mɔktuk nbɑ din pii tinŋ ni suɑ kpɑɑb ni nɑ e, k jɑsuɑ tɑn bɑɑl lɑ k ŋɑnm gbiil tɑnt piin’l, ŋɑɑn sɑɑn nɑn pɑlpienn k sɑɑ kɔi wɑɑ mɔk lin nbɑ kul ɑ, k jen tɑn dɑɑ kpɑɑb mɑnŋ.»</verse>
				<verse number="45">«Tɔn, Yennu nɑɑn biɑ tie nɑn dɑɑkuɑlɔ nbɑ din kɑk lin luon pelilnbɑ nbɑ ŋɑn ɑ wun dɑɑ nɑ e.</verse>
				<verse number="46">U din sɑɑ lɑ yenn k l dɑɑɔk pɑɑl bonciɑnn, k u ŋmɑt sɑɑ kɔi wɑɑ mɔk lin nbɑ kul ɑ, k sɑɑn sɑɑ dɑɑ pelilnbɑ mɑnŋ.»</verse>
				<verse number="47">«Yennu nɑɑn biɑ tie nɑn jɑnlɑɑɔnŋ nbɑ k b tuu jii k lu nyun ni k suol jɑnbuolu buolu nɑ e.</verse>
				<verse number="48">L i gbie yuo nbɑ bin dɑt donn gbingbɑnn, k kɑl gɑnn jɑnŋɑni k tien kpɑncubt ni, ŋɑɑn lu jɑnbiit nɑ.</verse>
				<verse number="49">L tɑn sii tie nnɑ e dulnyɑ nɑ gbennu dɑɑl. Yennu mɑlɑkɑɑnbɑ tɑn sɑɑ bɑɑl e k gɑnn nifoŋɑnm, ŋɑɑn nyik nibiit.</verse>
				<verse number="50">B tɑn sɑɑ jii nibiit mɑnŋ k lu’b musɑɑkɑu ni. Lenŋ mɑnŋ e wɑɑ, k niib tɑn sii fɑbn mɔ k nyiitl nyɑnɑ.»</verse>
				<verse number="51">Ŋɑɑn k Yiesu boi’b ɑ: «I bɑnn bɑljokt mɑnŋ kul pɑɑk ɑɑ?» K b sɑk ɑ: «Nnn.»</verse>
				<verse number="52">K u yet’b ɑ: «L pɑɑk, Yennu *senniwɑntuɑ nbɑ kul tumi Yennu nɑɑn po wɑnnu nɑ, u tie nɑn ŋɑɑdɑɑnɔ nbɑ nyint bonkpelɑ nɑn bonpɑɑnɑ u mɔktuk ni nɑ e.»</verse>
				<verse number="53">Yiesu nbɑ din yin bɑljokt nɑ k gbenn yuo nbɑ, k u nyii lenŋ</verse>
				<verse number="54">k kun u mɔnŋ mɔnŋ duo ni Nɑɑsɑɑlet, k sɑɑ tumi niib *Suifnbɑ jɑɑnti dieok ni. U wɑnnu mɑnŋ din tien niib nɑ bɑktnɔunŋ bonciɑnn, k b boi b lieb ɑ: «Lee k juɑ nɑ lɑ yɑnbuolu nɑ? Lee k u lɑ yiikuo k tuun bɑktnɔunŋ tuonjɑɑnɑ nɑ?</verse>
				<verse number="55">Kɑnpintɑ bik nɑ kɑɑ nɑ ɑɑ? U nɑɑ kɑɑ tie Mɑɑli nɑ ɑɑ? U ninjɑnm kɑɑ tie Sɑɑk nɑn Suosiɑf nɑn Siimɔn nɑn Suudɑ nɑ ɑɑ?</verse>
				<verse number="56">U niipuob kɑɑ k tinm nɑn ŋɑnm lɑkn be duo nɑ nɑ ɑɑ? U lɑ lin nbɑ nɑ kul lee?»</verse>
				<verse number="57">Lin nbɑ nɑ pɑɑk b din k tien’ɔ yɑdɑ. Ŋɑnn e k u din yet’b ɑ: «Yennu sɔkni k kɔnŋt nibɑɑkl, sie u mɔnŋ mɔnŋ duo ni, nɑn u ŋɑɑtieb buol ni.»</verse>
				<verse number="58">L pɑɑk, u din k tun bɑktnɔunŋ tuonjɑɑnɑ bonciɑnn lenŋ, k mɑɑn niib mɑnŋ nbɑ k tien’ɔ yɑdɑ nɑ pɑɑk.</verse>
			</chapter>
			<chapter number="14">
				<verse number="1">L yuo mɑnŋ k Gɑɑliile kpɑnbɑl *Heluod din tɑn gbɑt k b piɑk Yiesu po,</verse>
				<verse number="2">k u yet u tuontunnɑ ɑ: «Sɑn nbɑ dɑɑn wuul niib Yennu nyunwulu nɑ e nɑ. U fiil kuun ni e. L pɑɑk te k u mɔk yiikuo k tuun bɑktnɔunŋ tuonjɑɑnɑ nɑ.»</verse>
				<verse number="3">Heluod ponŋ din yet u niib ɑ bin suol Sɑn nɑ, k bɑɑn’ɔ bɑnt k kuɑn’ɔ dɑnsɑlk ni. U din tun nnɑ u ninjɑ Fiiliip ŋɑɑpuo nbɑ k b yi’u Heluodiɑd nɑ pɑɑk e.</verse>
				<verse number="4">K mɑɑn Sɑn din tuu yien Heluod ɑ: «Yennu *senni k cɑb’ɑ nɑn fɑn fɑt Heluodiɑd k kuɑn’ɔ.»</verse>
				<verse number="5">Heluod din luon wun kpi Sɑn, ŋɑɑn tiin niib jɑŋmɑɑni, k mɑɑn suɑ kul ɑ mɑntk din tien yɑdɑ nɑn Sɑn tie *Yennu sɔkni e.</verse>
				<verse number="6">K kpɑnbɑl Heluod mɑɑlu jɑɑnm dɑɑl tɑn bɑɑl, k Heluodiɑd bonpobik bɑɑl k tɑn wɑɑ siɑk jɑɑnm niib tuɑnn, k l mɑnŋ kpɑnbɑl Heluod bonciɑnn.</verse>
				<verse number="7">L pɑɑk, k u pol mɔb ɑ u sɑɑ tul bonpobik nɑ lin nbɑ k u sɑɑ yet ɑ u luon nɑ kul ɑ.</verse>
				<verse number="8">Ŋɑnn e k u nɑɑ Heluodiɑd wɑnn’ɔ wɑɑ sɑɑ boi lin nbɑ po, k bonpobik mɑnŋ yet kpɑnbɑl Heluod ɑ: «Potl Sɑn nbɑ wuul niib Yennu nyunwulu nɑ yul k kpien tɑtlɑɑɔk ni k tul’n.»</verse>
				<verse number="9">Lin nbɑ nɑ din biil kpɑnbɑl nɑ pɑl ni hei, ŋɑɑn wɑɑ sɑt dɔnŋ pol mɔb sɑɑnm nɑ tuɑnn nɑ, k u cɑb ɑ bin sɑɑn tun nnɑ,</verse>
				<verse number="10">k tun siɑb ɑ bin sɑɑn dɑnsɑlk ni, k sɑɑ pot Sɑn yul nɑ.</verse>
				<verse number="11">K b sɑɑn k sɑɑ pot u yul k kpien tɑtlɑɑɔk ni, k tɑn tul bonpobik mɑnŋ, k u mun gɑɑl sɑɑn tul u nɑɑ.</verse>
				<verse number="12">Ŋɑnn e k Sɑn *puolpoweitieb bɑɑl k tɑn jii u gbɑnɑnt k pii, ŋɑɑn ji sɑɑn k sɑɑ yet Yiesu.</verse>
				<verse number="13">Yiesu nbɑ gbɑt Sɑn kpinu po yuo nbɑ, k u fiil lenŋ k kuɑ bulgbetl, k puot kuɑ muuk ni. Nibulciɑɔnŋ nɑ nbɑ lɑ nnɑ mɑnŋ, k b nyii b doi ni k sonm tɑɑtinŋ k wɑɑ’u.</verse>
				<verse number="14">Yiesu nbɑ sɑɑ nyii bulgbetl ni k lɑ nibul mɑnŋ nɑ, k ninbɑɑɔk suol’ɔ bonciɑnn, k u te k bin nbɑ yiɑl k be lenŋ nɑ kul ɑ pɑɑk.</verse>
				<verse number="15">Yennu nbɑ tɑn mɑɑkt yuo nbɑ, k u puolpoweitieb bɑɑl u buol ni, k tɑn yet’ɔ ɑ: «Nnɑ nɑ tie muuk ni e, k yennu mun yɑɑ wun bɑɑ e. L pɑɑk, ŋɑɑnt k niib nɑ n sɑɑn digbɑnbis nbɑ kpiɑ nɑ k sɑɑ lɑ jiet k dɑɑ.»</verse>
				<verse number="16">Ŋɑnn e k u yet’b ɑ: «B dɑɑ sɑɑ. I mɔnŋ n tul’b jiet k bin di.»</verse>
				<verse number="17">K b yet’ɔ ɑ: «Pɑɑni ŋɑnŋmu nɑn jɑnbis ŋɑnle kuukuɑ e be t buol ni.»</verse>
				<verse number="18">Ŋɑnn e k u yet’b ɑ: «Jiin nɑ mɑn k tul’n.»</verse>
				<verse number="19">K u yet nibul nɑ ɑ bin lɑkn kɑl kɑl muɑt pɑɑk, ŋɑɑn jii pɑɑni ŋɑnŋmu nɑ, nɑn jɑnbis ŋɑnle nɑ, k gokt u yul sɑnpɑɑpo, ŋɑɑn tul Yennu niipuouk l pɑɑk, ŋɑɑn ŋmit ŋmit pɑɑni nɑ k tul u puolpoweitieb, k b jii tol nibul nɑ.</verse>
				<verse number="20">K b kul dii gbuo k tenn. K u puolpoweitieb lɑkn jiet nbɑ tenn nɑ, k l gbie kpɑncubt piik nɑn ŋɑnle.</verse>
				<verse number="21">Niib nbɑ dii mɑnŋ din tie nɑn jɑb tusɑ ŋɑnŋmu nɑ, ŋɑɑn k puob nɑn wɑɑs kɑnn k pukn lenŋ.</verse>
				<verse number="22">L puolpo k Yiesu din te k u puolpoweitieb kuɑ bulgbetl nɑ ni k liit k sɑɑ u tuɑnn po puotl, ŋɑɑn k u biɑl ɑ wun cɑb nibul nɑ.</verse>
				<verse number="23">Wɑɑ cɑb nibul nɑ k gbenn yuo nbɑ, k u duo juɑl pɑɑk ɑ wun sɑɑ miɑl Yennu. K dɑɑjuouk tɑn bɑɑl k u biɑ dɑɑ be lenŋ u kuɑ.</verse>
				<verse number="24">L yuo k u puolpoweitieb ŋɑnin ji be bulgbetl nɑ ni e, k biɑ fɔk nɑn gbingbɑnn ɑ, k nyunpɑnɑ diɑ k lɑb’m, k mɑɑn b din toki wounŋ o.</verse>
				<verse number="25">L puolpo e k Yiesu tɑn sik nyun pɑɑk k sonm kojomuɑk, k sɑɑ b buol ni.</verse>
				<verse number="26">U puolpoweitieb nbɑ tɑn lɑ k u sonm nyun pɑɑk k bɑɑt nɑ, k jɑŋmɑɑni suol’b bonciɑnn, k b yɑɑ ɑ: «Gotl mɑn, funfɔntuk o.» ŋɑɑn yikn jɑŋmɑɑnwuyikni.</verse>
				<verse number="27">L tɑɑkpɑɑk ni k u yet’b ɑ: «Cien i pɑlɑ mɑn, l tie min e. I dɑɑ tiin jɑŋmɑɑni.»</verse>
				<verse number="28">K Piɑl jiin k yet’ɔ ɑ: «Yonmdɑɑnɔ, l i set kii tie fin i e, fɑn te k n sonm nyun nɑ pɑɑk k cet’ɑ.»</verse>
				<verse number="29">K u mun jiin yet Piɑl ɑ: «Bɑɑt nɑ.» K Piɑl nyii bulgbetl nɑ ni k sik nyun nɑ pɑɑk, k piin sonm ce Yiesu.</verse>
				<verse number="30">Wɑɑ lɑ k wounŋ pil nyunpɑnɑ k bɑɑt yuo nbɑ, k jɑŋmɑɑni suol’ɔ, k u piint kpii l yuo, ŋɑɑn yikn ɑ: «Yonmdɑɑnɔ, fiel’n.»</verse>
				<verse number="31">L tɑɑkpɑɑk ni k Yiesu tɑnt u nuu k suol’ɔ, ŋɑɑn boi’ɔ ɑ: «Fin yɑdɑ-kɑnpuɑn-dɑɑnɔ nɑ, bee k ɑ bils’n i?»</verse>
				<verse number="32">Bɑɑ ŋmɑt sɑɑ kuɑ bulgbetl nɑ ni yuo nbɑ, k wounŋ nɑ nyik dɑnu.</verse>
				<verse number="33">K bin nbɑ din be bulgbetl nɑ ni bɑɑl k tɑn gbɑɑn jiɑntl Yiesu ŋɑɑn yien ɑ: «Bɑlmɔni e, ɑ set tie Yennu Bijɑ e.»</verse>
				<verse number="34">Yiesu nɑn u puolpoweitieb nbɑ sɑɑ bɑɑl mɔkgbenŋl nɑ puotl yuo nbɑ, k b nyii duo Genesɑɑlet.</verse>
				<verse number="35">Duo mɑnŋ tieb nbɑ din bɑnn Yiesu nɑ pɑɑk, k b muɑnt lenŋ mɑnŋ niib kul ɑ, k b tikl b bɑɑtb kul k bɑɑl nɑn’m u buol ni,</verse>
				<verse number="36">k tɑn bɑln’mɔ ɑ wun sɑk k bɑɑtb mɑnŋ n sii u liɑtfuouk mɔgbɑnn. K bin nbɑ sii’l nɑ kul ɑ din lɑ lɑɑfiɑ wɑɑ.</verse>
			</chapter>
			<chapter number="15">
				<verse number="1">L yuo nɑ k Fɑɑliisiɑnnbɑ nɑn *senniwɑntieb nyii Selusɑɑlenm k bɑɑl tɑn boi Yiesu ɑ:</verse>
				<verse number="2">«Bee k ɑ *puolpoweitieb k wɑɑ t yejɑnm kɑɑl i? K mɑɑn b k nit b nii kɑɑ wɑɑ, ŋɑɑn di.»</verse>
				<verse number="3">K Yiesu mun boi’b ɑ: «Bee k i mun k sɑk Yennu *senni weiu ŋɑɑn wɑɑ i yejɑnm kɑɑl i?</verse>
				<verse number="4">Yennu e din yet ɑ: ‹Bɑɑk ɑ bɑɑ nɑn ɑ nɑɑ,› k biɑ yet ɑ: ‹Wun nbɑ tɑn pol u bɑɑ ɑmi u nɑɑ mɔb, bin kpi’u.›</verse>
				<verse number="5">Ŋɑɑn yinm ŋɑnin yɑɑ ɑ, nilɔ i yet u bɑɑ ɑmi u nɑɑ ɑ: ‹Mɑɑ bo sɑɑ tul’i lin nbɑ nɑ, ŋɑɑn l kpɑnt Yennu yɑl ɑ,› ɑ</verse>
				<verse number="6">l ji k tie miɑl kɑɑ nɑn wun tul u dɑnm siɑl. Yɑɑ tuun biɑnŋ nbɑ nɑ, i yiin Yennu senni yɑnn ɑ, i yejɑnm kɑɑl pɑɑk.</verse>
				<verse number="7">Yinm kpinkpɑnni dɑnm nɑ, *Yennu sɔkni Esɑɑyi nbɑ din pɑk i po nɑ, set tie mɔni e, ɑ:</verse>
				<verse number="8">‹Niib nɑ tien’n bɑɑkl mɔi ni e, ŋɑɑn b pɑlɑ fɔk nɑn’n sɑɑn ɑ.</verse>
				<verse number="9">B jiɑntl’n yɑnn e, k mɑɑn b diɑ nisɑɑli kɑɑ e k wɑnt niib nɑn l set tie min Yennu senni e nɑ.› »</verse>
				<verse number="10">Ŋɑnn e k Yiesu yiin nibul nɑ k tɑn yet’b ɑ: «Gbiintl mɑn, k bɑnn lin nbɑ k n yɑɑ n yet’i nɑ pɑɑk.</verse>
				<verse number="11">Lin nbɑ kuɑ nisɑɑlk mɔb ni kɑn fit tien’ɔ jɑknt u pɑl ni, ŋɑɑn lin nbɑ nyi u mɔb ni e tien’ɔ jɑknt.»</verse>
				<verse number="12">Ŋɑnn e k u puolpoweitieb bɑɑl u buol ni k tɑn boi’ɔ ɑ: «A mi nɑn Fɑɑliisiɑnnbɑ nɑ nbɑ gbɑt ɑ mɑɑn mɑnŋ nɑ, b dukn nɑn ɑ sukl’b e k l k mɑnŋ’b ii?»</verse>
				<verse number="13">K u jiin yet’b ɑ: «Tiik nbɑ kul k n Bɑɑ nbɑ be sɑnpɑɑpo nɑ k wuu, sie k b tɑn ŋɑbl e k lu.</verse>
				<verse number="14">L pɑɑk, ŋɑɑnt’b mɑn k bii sɑɑ, k mɑɑn b tie nɑn juɑni nɑ e k dɑɑl b juɑnlei, k l i tie k juɑnŋ dɑɑl u luɑ, sie k b kul ɑ bɑɑ buotuk ni.»</verse>
				<verse number="15">Ŋɑnn e k Piɑl jiin k yet’ɔ ɑ: «Wɑnt’t bɑljouk nɑ pɑɑk.»</verse>
				<verse number="16">K Yiesu jiin ɑ: «I mun biɑ lek dɑɑ k fit bɑnn n mɑɑn nɑ pɑɑk ii?</verse>
				<verse number="17">I k mi nɑn lin nbɑ kuɑ mɔb ni, l yɑɑ lin sik puol ni e, k kpɑnt bint k nyi ii?</verse>
				<verse number="18">Ŋɑɑn bɑlbiit nbɑ k nisɑɑlk piɑk u mɔb ni, l nyii u pɑl ni e, ŋɑnn mun e tien’ɔ jɑknt.</verse>
				<verse number="19">K mɑɑn nilɔ pɑl ni e k dudukbiit nyi, nɑn nikpinu, nɑn boncuncontuonɑ, nɑn nɑn-yukn, nɑn fɑɑk siɑlɑ, nɑn sɑnjɑɑɔnŋ.</verse>
				<verse number="20">Lin nbɑ nɑ nbɑ e tien nisɑɑlk jɑknt, ŋɑɑn niijɑknɑ dinu k fit tien nilɔ jɑknt.»</verse>
				<verse number="21">Tɔn, k Yiesu nyii lenŋ k sɑɑn Tiil nɑn Siidɔn bɔkl po.</verse>
				<verse number="22">Ŋɑnn e k Kɑɑnɑɑn tinŋ ni puosuɑ nnɑ mun din be bɔkl mɑnŋ po, k tɑn bɑɑl Yiesu buol ni, k yien ɑ: «Yonmdɑɑnɔ, * Dɑɑfiid yɑɑbuonn, tin’n ninbɑɑɔk. Nɑlnbiiuk be n bipuo ni, k muks’ɔ bonciɑnn.»</verse>
				<verse number="23">K Yiesu din k jiin siɑl, ŋɑɑn k u puolpoweitieb yet’ɔ ɑ wun bel puo nɑ, k mɑɑn u mɔk fuut.</verse>
				<verse number="24">Ŋɑnn e k Yiesu jiin ɑ: «Islɑɑeltieb nbɑ tie nɑn pei nbɑ bot nɑ, ŋɑnm kuukuɑ e k Yennu tun’n ɑ mɑn sɑɑn b buol ni.»</verse>
				<verse number="25">K puo mɑnŋ bɑɑl k tɑn gbɑɑn Yiesu tuɑnn, ŋɑɑn yet’ɔ ɑ: «Yonmdɑɑnɔ, sonmt’n»</verse>
				<verse number="26">K Yiesu jiin yet’ɔ ɑ: «L k ŋɑn k nilɔ n jii wɑɑs jiet k tul bɔi.»</verse>
				<verse number="27">Ŋɑnn e k puo nɑ jiin ɑ: «Yonmdɑɑnɔ, l set tie mɔni e, ŋɑɑn bɔi nbɑ duɑ b dɑɑnɔ sɑɑŋmɑni buol nɑ k kɔnŋt jebulɑ nbɑ bɑɑ tinŋ ni k tɔki di.»</verse>
				<verse number="28">Ŋɑnn e k Yiesu ji yet’ɔ ɑ: «A tien’n yɑdɑ bonciɑnn. Lin nbɑ k ɑ luon nɑ, Yennu n tun nnɑ k tul’ɑ.» K u bipuo mɑnŋ lɑ lɑɑfiɑ l tɑɑkpɑɑk ni.</verse>
				<verse number="29">L puolpo e k Yiesu nyii lenŋ k gɑl Gɑɑliile mɔkgbenŋl kpinŋ, k sɑɑ duo kɑl juɑl pɑɑk.</verse>
				<verse number="30">K nibulciɑɔnŋ bɑɑl u buol nɑn wɔbi, nɑn juɑni, nɑn mui, nɑn diɑni, nɑn bin nbɑ yiɑl yiɑlbuolu buolu kul ɑ, k tɑn bil’b u tuɑnn, k u te k b kul ɑ pɑɑk.</verse>
				<verse number="31">K nibul nɑ nbɑ lɑ k mui piɑk, k diɑni pɑɑk, k wɔbi sonm, k juɑni lɑɑt nɑ, k l yɑɑl ŋɑɑn lit’b, k b piɑk dont Islɑɑeltieb Yennu nɑ sɑnn.</verse>
				<verse number="32">K Yiesu yiin u puolpoweitieb k tɑn yet’b ɑ: «Ninbɑɑɔk mɔk’n nɑn niib nɑ, k mɑɑn dɑɑ ŋɑntɑ e nɑ k b be n buol nnɑ, ŋɑɑn k mɔk jiet k di. N k luon mɑn kunn’b kon, k b tɑn sɑɑ mɑnn fib kon.»</verse>
				<verse number="33">K u puolpoweitieb boi’ɔ ɑ: «Lee k t sɑɑ lɑ jiet muuk nɑ ni k tul nibulciɑɔnŋ nɑ k bin di k gbuo?»</verse>
				<verse number="34">K u boi’b ɑ: «I mɔk pɑɑni ŋɑnŋɑ e?» K b jiin ɑ: «Ŋɑnlole, nɑn jɑnbis wɑɑnm-nnɑ.»</verse>
				<verse number="35">K u yet niib nɑ ɑ bin kɑl tinŋ ni,</verse>
				<verse number="36">ŋɑɑn jii pɑɑni ŋɑnlole nɑn jɑnbis nɑ, k tul Yennu niipuouk l pɑɑk, ŋɑɑn ŋmit ŋmit tul u puolpoweitieb, k b jii tol tol niib mɑnŋ.</verse>
				<verse number="37">K niib nɑ kul dii k gbuo ŋɑɑn k l tenn. K u puolpoweitieb lɑkn jiet nbɑ tenn nɑ, k l gbie kpɑncubt ŋɑnlole.</verse>
				<verse number="38">K niib nbɑ dii mɑnŋ din tie jɑb tusɑ ŋɑnnɑ, k puob nɑn wɑɑs kɑnn k pukn lenŋ.</verse>
				<verse number="39">L puolpo k Yiesu cɑb niib mɑnŋ, ŋɑɑn kuɑ bulgbetl ni k puot kuɑ Mɑɑgɑɑdɑn tinŋ ni.</verse>
			</chapter>
			<chapter number="16">
				<verse number="1">L puolpo k Fɑɑliisiɑnnbɑ nɑn *Sɑɑdiuseɑnbɑ bɑɑl Yiesu buol ni. Bɑɑ luon k bin jɑnm’ɔ nɑ pɑɑk, k b yet’ɔ ɑ wun tien bɑktnɔunŋ *nyinn k lin wɑnn nɑn u yiikuo set nyii Yennu buol ni e.</verse>
				<verse number="2">K u jiin ɑ: «Dɑɑjomɑɑsl, l i tie k sɑnpɑgbɑnt mɔn kpein, i tuu yet ɑ: ‹Wonn ŋɑnin, dɑɑl won sii yien.›</verse>
				<verse number="3">Ŋɑɑn l i tie k sɑnpɑgbɑnt mɔn ŋɑɑn tɑn bɔnt sɑn-nyiɑɔk ni, i tuu yet ɑ: ‹Dinnɑ ŋɑnin, sɑɑk sɑɑ bɑɑ wɑɑ.› I fit buktl sɑnpɑgbɑnt nyinɑ, ŋɑɑn kɑn fit bukt mɔtɑɑnɑ yuo nɑ.</verse>
				<verse number="4">Mɔtɑɑnɑ niib, biitdɑnm nbɑ k wɑɑ Yennu nɑ luon k bin lɑ bɑktnɔunŋ nyinɑ, ŋɑɑn b kɑn lɑ nyinsiɑl l i kii tie Suonɑ nyinbuolu nɑ kuukuɑ i kɑɑ.» L puolpo k u siet k nyik’b ŋɑɑn yɑɑt.</verse>
				<verse number="5">Tɔn, Yiesu nɑn u *puolpoweitieb nbɑ din sɑɑ mɔkgbenŋl puotl nɑ, k u puolpoweitieb nɑ ji tiɑl nɑn b k jii pɑɑnu.</verse>
				<verse number="6">Ŋɑnn e k u yet’b ɑ: «Ii mi mɑn Fɑɑliisiɑnnbɑ nɑn Sɑɑdiuseɑnbɑ * dɑtinŋ po.»</verse>
				<verse number="7">K b ji piin k yien b lieb ɑ: «Tɑɑ k bɑɑl nɑn pɑɑnu nɑ pɑɑk e te k u yien nnɑ mɑnŋ.»</verse>
				<verse number="8">K Yiesu bɑnn bɑɑ yien lin nbɑ mɑnŋ, k u boi’b ɑ: «Yinm yɑdɑ-kɑnpuɑnɑ dɑnm nɑ, bee k i yien i lieb nɑn yɑɑ k bɑɑl nɑn pɑɑnu nɑ pɑɑk e?</verse>
				<verse number="9">I biɑ lek dɑɑ k bɑnn l pɑɑk ii? I k tiɑn mɑɑ dɑɑn jii pɑɑni ŋɑnŋmu k dinn jɑb tusɑ ŋɑnŋmu nɑ ɑɑ? Kpɑncubt ŋɑnŋɑ e k i dɑɑn lɑkn jiet nbɑ tenn nɑ?</verse>
				<verse number="10">K i biɑ k tiɑn jɑb tusɑ ŋɑnnɑ nbɑ k n dɑɑn jii pɑɑni ŋɑnlole dinn’b nɑ po oo? I dɑɑn lɑkn jiet nbɑ tenn nɑ k gbien cubt ŋɑnŋɑ e?</verse>
				<verse number="11">Bee k i k bɑnn nɑn l k tie pɑɑnu po kɑɑ k n piɑk i? Ii mi mɑn Fɑɑliisiɑnnbɑ nɑn Sɑɑdiuseɑnbɑ dɑtinŋ nɑ po.»</verse>
				<verse number="12">Ŋɑnn e k u puolpoweitieb ji bɑnn nɑn l k tie dɑtinmɔnŋ po kɑɑ k u piɑk ɑ bii guu b mɔnŋ, ŋɑɑn l tie Fɑɑliisiɑnnbɑ nɑn Sɑɑdiuseɑnbɑ wɑnnu nɑ e k u piɑk l po.</verse>
				<verse number="13">K Yiesu nbɑ din tɑn bɑɑl duo nbɑ k b yi Fiiliip Seesɑɑle nɑ ni yuo nbɑ, k u boi u puolpoweitieb ɑ: «Niib yɑɑ ɑ *Nisɑɑlk Bijɑ tie ŋmee?»</verse>
				<verse number="14">Ŋɑnn e k b jiin ɑ: «Siɑb yɑɑ ɑ, ɑ tie Sɑn wun nbɑ dɑɑn wuul niib Yennu nyunwulu nɑ e, k siɑb yɑɑ ɑ, ɑ tie Elii e, k siɑb yɑɑ ɑ, ɑ tie Selemi e ɑmi *Yennu sɔkniisuɑ.»</verse>
				<verse number="15">K u ji boi’b ɑ: «K yinm mun, i yɑɑ ɑ n tie ŋmee?»</verse>
				<verse number="16">Ŋɑnn e k Siimɔn Piɑl jiin yet’ɔ ɑ: «Fin e tie mɑnfodɑɑnɔ Yennu Bijɑ *Klistu.»</verse>
				<verse number="17">K Yiesu yet’ɔ ɑ: «Fin Siimɔn, Suonɑ bijɑ nɑ, pɑlpienn be ɑ pɑɑk, k mɑɑn nisɑɑlk kɑɑ fiit mɑɑn nɑ wɑnn’ɑ ni, ŋɑɑn n Bɑɑ nbɑ be sɑnpɑɑpo nɑ e fiit k wɑnn’ɑ.</verse>
				<verse number="18">Fin Piɑl, min ŋɑnin yien’ɑ e, ɑ tie tɑnn e, k tɑnpiiuk nɑ pɑɑk e k n sɑɑ jii n jɑɑnti k senn, k kuun kɑn fit nyɑnn’l.</verse>
				<verse number="19">N sɑɑ tul’ɑ Yennu nɑɑn tɑnmɔb gɑnn pieni. L pɑɑk, lin nbɑ k ɑ tɑn lol tingbounŋ nɑ ni, ŋɑnn e k n Bɑɑ mun biɑ sɑɑ lol *Yendɔunŋ ni, k lin nbɑ k ɑ biɑ lot, ŋɑnn e k n Bɑɑ mun biɑ sɑɑ lot Yendɔunŋ ni.»</verse>
				<verse number="20">Ŋɑnn e k Yiesu yet u puolpoweitieb nɑ nɑn ninmɔnn ɑ bii mi k bin yet suɑ nɑn ŋuɑ e tie Klistu nɑ.</verse>
				<verse number="21">Lɑɑ din nyii l yuo mɑnŋ k jii sɑɑ, k Yiesu piin k yien u puolpoweitieb ɑ: «Sie k n fɑbl k sɑɑn Selusɑɑlenm, ŋɑɑn t tinŋ ni sɑɑkɑb, nɑn Yennu mɑnntieb yudɑnm, nɑn *senniwɑntieb sɑɑ din’n fɑlɑ bonciɑnn, k biɑ tɑn sɑɑ kpi’n ɑ, ŋɑɑn dɑɑ ŋɑntɑ dɑɑl k n sɑɑ fiil kuun ni.»</verse>
				<verse number="22">K Piɑl yiin’ɔ kpinŋ po k sɑɑ kpil’ɔ ɑ: «Yonmdɑɑnɔ, Yennu n bɔl bonbiil nɑ k l dɑɑ bɑɑt ɑ pɑɑk.»</verse>
				<verse number="23">Ŋɑnn e k Yiesu jiɑnt yet Piɑl ɑ: « *Sɑɑtɑn nɑ, sietl nnɑ nɑ. A tie tɑngbiɑtkɑl e n sɔnu ni, k mɑɑn ɑ k duki lin nbɑ tie Yennu yɑl po, ŋɑɑn duki lin nbɑ tie nisɑɑli yɑl po,»</verse>
				<verse number="24">ŋɑɑn yet u puolpoweitieb ɑ: «Wun nbɑ i luon wun wei’n, sie k u yit u mɔnŋ sɑlk k jii u kuun dɑpunpunn kii wɑɑ’n,</verse>
				<verse number="25">k mɑɑn wun nbɑ k sɑk wun jii u mɑnfuol k tul’n, ŋuɑ e tɑn sɑɑ kɔnŋ’l, ŋɑɑn wun nbɑ yit u mɑnfuol sɑlk n pɑɑk, ŋuɑ e tɑn sɑɑ lɑ’l nɑn bɑlmɔni.</verse>
				<verse number="26">L i tie k nilɔ yen tingbounŋ nɑ mɔktuk kul ɑ, ŋɑɑn tɑn kɔnŋ u mɑnfuol, nyɔlɑnt po e k u sɑɑ lɑ? Suɑ sɑɑ fit jii siɑl k dɑɑ u mɑnfuol ii?</verse>
				<verse number="27">K mɑɑn Nisɑɑlk Bijɑ tɑn sɑɑ jen nɑn u Bɑɑ yiikuo, nɑn u *mɑlɑkɑɑnbɑ, k l yuo mɑnŋ u tɑn sɑɑ pɑ suɑ kul nɑn u tuonɑ nbɑ tie biɑnŋ nbɑ.</verse>
				<verse number="28">Bɑlmɔni e k n yien’i nɑ, siɑb be nnɑ, k dɑɑ kɑn kpo sie k b tɑn lɑ Nisɑɑlk Bijɑ nɑɑn dinu bɑɑlu.»</verse>
			</chapter>
			<chapter number="17">
				<verse number="1">L puolpo e k l tɑn tien dɑɑ ŋɑnluob, k Yiesu jii Piɑl, nɑn Sɑɑk nɑn u ninjɑ Sɑn, k duo nɑn’m juɑl nbɑ fɔk bonciɑnn pɑɑk, b kuukuɑ.</verse>
				<verse number="2">L yuo nɑ k b lɑ k u lebt, k u nunm po kpint nyili nɑn yennu nɑ, k u tiɑt penn k nyilk nɑn yentu nɑ.</verse>
				<verse number="3">K b lɑ Muois nɑn Elii lekt yonm, k sie piɑk nɑn’ɔ.</verse>
				<verse number="4">Ŋɑnn e k Piɑl yet’ɔ ɑ: «Yonmdɑɑnɔ, l ŋɑn nɑn tii be nnɑ nɑ. L i tie k ɑ bo sɑɑ sɑk, n bo sɑɑ fɑɑ lɑnbont ŋɑntɑ e, k yenn i tie ɑ yɑl, k liel i tie Muois yɑl, k liel i mun i tie Elii yɑl.»</verse>
				<verse number="5">K Piɑl mɔb dɑɑ k bɑɑ tinŋ, k sɑnpɑgbɑnpieonŋ sik bɑkn b pɑɑk, k b gbɑt kunkɔsiɑl nyii sɑnpɑgbɑnn nɑ ni, k yet ɑ: «N Bilonkɑk e nɑ, wun nbɑ k n nunm gbuo’u nɑ. Gbiintl u mɔb mɑn.»</verse>
				<verse number="6">K Yiesu *puolpoweitieb nɑ nbɑ gbɑt kunkɔl mɑnŋ nɑ, k jɑŋmɑɑni suol’b, k b bɑɑ wokn tinŋ ni.</verse>
				<verse number="7">K Yiesu bɑɑl k tɑn yii yii’b, ŋɑɑn yet’b ɑ: «Fiit mɑn. I dɑɑ tiin jɑŋmɑɑni.»</verse>
				<verse number="8">K b gokt b yulɑ, ŋɑɑn ji k lɑ suɑ b buol, sie Yiesu kuukuɑ.</verse>
				<verse number="9">Bɑɑ nyii juɑl nɑ pɑɑk k sik yuo nbɑ, k Yiesu yet’b nɑn ninmɔnn ɑ: «I dɑɑ yien suɑ lin nbɑ k i lɑ nɑ, k sɑɑ tuu yuo nbɑ k *Nisɑɑlk Bijɑ nɑ tɑn sɑɑ fiil kuun ni.»</verse>
				<verse number="10">Ŋɑnn e k u puolpoweitieb boi’ɔ ɑ: «Bee k *senniwɑntieb yɑɑ ɑ sie k *Yennu sɔkni Elii bɑɑl *Klistu sinsinn i?»</verse>
				<verse number="11">K u jiin yet’b ɑ: «L set tie mɔni e nɑn sie k Elii mɑnŋ bɑɑl sinsinn k tɑn ŋɑnm bonsiɑl kul k senn’l l sɔnu ni.</verse>
				<verse number="12">Ŋɑɑn min e yien’i nɑ, Elii ponŋ bɑɑl nɑ, ŋɑɑn b k bɑn nɑn l tie ŋuɑ e, k diɑ’u gbɑkɑ gbɑkɑ nnɑ, nɑn bɑɑ luon biɑnŋ nbɑ. Nnɑ e k b mun biɑ sɑɑ tien Nisɑɑlk Bijɑ nɑ, k din’ɔ fɑlɑ.»</verse>
				<verse number="13">Ŋɑnn e k u puolpoweitieb ji bɑnn nɑn u piɑk Sɑn wun nbɑ dɑɑn wuul niib Yennu nyunwulu nɑ po e.</verse>
				<verse number="14">K Yiesu nɑn u puolpoweitieb bɑntɑ mɑnŋ tɑn bɑɑl nibulciɑɔnŋ nɑ buol, k jɑsuɑ bɑɑl k tɑn gbɑɑn Yiesu tuɑnn, ŋɑɑn yet’ɔ ɑ:</verse>
				<verse number="15">«Yonmdɑɑnɔ, tinin n bijɑ nɑ ninbɑɑɔk, k mɑɑn u bɑɑ gbitgbiil e. L dɑɑmi’ɔ bonciɑnn k u tun bɑɑ muu ni, k biɑ tun bɑɑ nyun ni yuo kul ɑ.</verse>
				<verse number="16">K n bɑɑl nɑn’ɔ ɑ puolpoweitelieb buol ni, k b gbɑl u tebu.»</verse>
				<verse number="17">K Yiesu boi’b ɑ: «Yinm mɔtɑɑnɑ niib nbɑ mɑntk kɑɑ yɑdɑ, k biɑ k wɑɑ Yennu fɑnu nɑ, n sɑɑ wei nɑn’i nlee? Yuo nlee k n sɑɑ di suklu nɑn’i mɑntk i? Bɑɑt mɑn nɑn bik mɑnŋ nnɑ.»</verse>
				<verse number="18">K Yiesu tiɑn nɑlnbiiuk nɑ pɑɑk, k u ciɑl nyii ŋɑɑn nyik bik nɑ, k u pɑɑk kenken l yuo nɑ.</verse>
				<verse number="19">L puolpo, k Yiesu puolpoweitieb bɑɑl u buol, b kuukuɑ, k tɑn boi’ɔ ɑ: «Bee k tinm ŋɑnin bo k fit nyinn nɑlnbiiuk mɑnŋ i?»</verse>
				<verse number="20">K u jiin yet’b ɑ: «I yɑdɑ kɑɑln pɑɑk. Bɑlmɔni e k n yien’i nɑ, l i tie k i tien Yennu yɑdɑ k l yɑb nɑn junjukl binn nɑ, i sɑɑ fit yet juɑl nɑ ɑ: ‹Fiit k sɑɑ bɑɑ nɑ wɑɑ,› k l set sɑɑ fiil e. I bo sɑɑ fit tun bonsiɑl kul ɑ.</verse>
				<verse number="21">Ŋɑɑn nɑlnbiiuk nɑ buolu ŋɑnin, i kɑn fit nyinn’l, sie k i lol mɔi k mei Yennu.»</verse>
				<verse number="22">Tɔn, Yiesu puolpoweitieb nbɑ tɑn lɑkn lieb Gɑɑliile tinŋ ni nɑ, k u yet’b ɑ: «B tɑn sɑɑ jii Nisɑɑlk Bijɑ k kubn’ɔ niib nuu ni</verse>
				<verse number="23">k b sɑɑ kpi’u, ŋɑɑn dɑɑ ŋɑntɑ dɑɑl k u biɑ sɑɑ fiil kuun ni.» K l ji biil u puolpoweitieb pɑlɑ ni bonciɑnn.</verse>
				<verse number="24">K Yiesu nɑn u puolpoweitieb nbɑ tɑn bɑɑl Kɑpelnɑunm yuo nbɑ, k Yennu jɑɑnti ŋɑsɑɑkɑk likgɑɑltieb bɑɑl k tɑn boi Siimɔn Piɑl ɑ: «A wɑntuɑ k pɑ likli mɑnŋ ii?»</verse>
				<verse number="25">K Piɑl jiin ɑ: «U pɑ,» ŋɑɑn kuɑ ŋɑɑk ni. L yuo nɑ k Yiesu dɔnŋ piin l mɑɑn k boi’ɔ ɑ: «Siimɔn, ɑ duki nlee? Lɑnm e tuu pɑ lɑnpo k tien tingbounŋ nɑ kpɑnbɑlɑ, b mɔnŋ buolu ni niib ɑmi sɑɑnm i?»</verse>
				<verse number="26">K u jiin ɑ: «Sɑɑnm e.» K Yiesu yet’ɔ ɑ: «Tɔn, l i tie nnɑ i e, l wɑnt nɑn b mɔnŋ buolu ni nuu kɑɑ l ni.</verse>
				<verse number="27">Ŋɑɑn tɑɑ k luon k tin donn b wutuol nɑ pɑɑk, i sɑɑ mɔkgbenŋl nɑ ni, k sɑɑ lu jɑnpienu k dɑt jɑnŋ nbɑ k ɑ suol’ɔ sinsinn nɑ k donn. L i tie k ɑ yɑɑt u mɔb, ɑ sɑɑ lɑ likli nbɑ sɑɑ fit pɑ min nɑn fin pɑɑk, k fɑn jii k pɑ’b.»</verse>
			</chapter>
			<chapter number="18">
				<verse number="1">L yuo nɑ k Yiesu *puolpoweitieb bɑɑl u buol ni k tɑn boi’ɔ ɑ: «Ŋmee tie nijɑɑnn Yennu nɑɑn ni?»</verse>
				<verse number="2">K u yiin bik nnɑ k tɑn senn’ɔ b sinsuuk ni,</verse>
				<verse number="3">ŋɑɑn yet’b ɑ: «Bɑlmɔni e k n yien’i nɑ, wun nbɑ k lebt u binbenŋ k l tie nɑn bik binbenŋ nɑ, u kɑn kuɑ Yennu nɑɑn ni kɑɑ wɑɑ.</verse>
				<verse number="4">Wun nbɑ siknt u mɔnŋ k tie nɑn bik nɑ, ŋuɑ e tɑn sii tie sɑɑkuɑ Yennu nɑɑn ni.</verse>
				<verse number="5">Wun nbɑ gɑɑl bik nɑ buolu n sɑnn pɑɑk, min e k u gɑɑl’n.»</verse>
				<verse number="6">«Wɑɑs nbɑ tien’n yɑdɑ nɑ ŋɑnin, wun nbɑ te k b yenɔ kuɑ tun biit, b i bo i lɑnn nɑɑl l dɑɑnɔ tulu ni k tut’ɔ nɑn’n k lu’u mɔkgbenŋl ni gbɑɑ k u dii nyun, l bo sii sɔ k tul’ɔ.</verse>
				<verse number="7">Bonbiil sii be tingbounŋ nɑ tieb nbɑ kpɑnn b lieb k b tuun tuonbiit nɑ pɑɑk. Jinjɑnmi set sɑɑ bɑɑl, ŋɑɑn l sii bi k tien wun nbɑ te k jinjɑnmi bɑɑt niib pɑɑk.</verse>
				<verse number="8">«L i tie k ɑ nuu ɑmi ɑ tɑɑpɑɔnŋ te k ɑ tuun biit, fɑn pot’l k lu. L i tie k ɑ mɔk nuu yenu kuɑ, ɑmi tɑɑpɑn-yenn kuɑ, k lɑ mɑnfuol nbɑ kɑɑ gbennu, l cie nɑn fii mɔk ɑ nii kul nɑn ɑ tɑɑ kul ŋɑɑn Yennu n tɑn kuɑn’ɑ muu nbɑ kɑn mi kpien nɑ ni.</verse>
				<verse number="9">A ninbinn i te k ɑ tuun biit, fɑn kpɑkl’ɔ k lu bɑnfɔkl ɑ. L i tie k ɑ mɔk ninbin-yenn k lɑ mɑnfuol mɑnŋ, l cie nɑn fii mɔk ninbinɑ ŋɑnle ŋɑɑn Yennu n tɑn kuɑn’ɑ muu mɑnŋ ni.»</verse>
				<verse number="10">«Ii mi mɑn k suɑ n siɑn wɑɑs mɑnŋ ni yenɔ kuɑ. K mɑɑn n yien’i e, b *mɑlɑkɑɑnbɑ nbɑ be sɑnpɑɑpo nɑ be n Bɑɑ tuɑnn yuo kul.</verse>
				<verse number="11">K mɑɑn *Nisɑɑlk Bijɑ bɑɑl ɑ wun tɑn fiel bin nbɑ bot e.</verse>
				<verse number="12">«I duki nlee? L i tie k nilɔ mɔk pei kobk, k yenɔ kuɑ tɑn bot, u kɑn nyik pei piin-yiɑ nɑn bɑn-yiɑ nɑ juɑl pɑɑk, ŋɑɑn sɑɑn k sɑɑ lon pebotkɑɔk nɑ ɑɑ?</verse>
				<verse number="13">U lɑ’u yuo nbɑ, bɑlmɔni e k n yien’i nɑ, u sii mɔk pɑlpienn nɑn mɔni pebotkɑɔk nbɑ k u lɑ’u nɑ pɑɑk, k gɑl pei piin-yiɑ nɑn bɑn-yiɑ nbɑ k bot nɑ pɑɑk.</verse>
				<verse number="14">Nnɑ e mun k i Bɑɑ nbɑ be sɑnpɑɑpo nɑ k luon k wɑɑs nɑ ni yenɔ kuɑ n bot.»</verse>
				<verse number="15">«A nɑɑ bik i tun siɑl k biil’ɑ, fɑn sɑɑn u buol ni yuo nbɑ k u dɑɑ be u kuukuɑ nɑ, k pɑk wɑnn’ɔ u biit, k l i tie k u bɑnn u biit, i biɑ ŋɑnm tien nɑɑ wɑɑs e nɑ.</verse>
				<verse number="16">Ŋɑɑn l i tie k u k sɑk wun gbɑt tul’ɑ ni, fɑn yiin niyenɔ ɑmi niib bɑnle k pukn ɑ pɑɑk k yin sɑɑn u buol ni nɑn Yennu lolkpel kɑdɑɑɔk nbɑ wɑnt bɑnnu nbɑ, ɑ niib bɑnle ɑmi bɑntɑ mɑnŋ n gbɑt mɑɑn mɑnŋ k tien ɑ siɑlɑɑdɑnm.</verse>
				<verse number="17">L i tie k u biɑ k sɑk wun gbɑt k tul’b, fɑn pɑk k wɑnn jɑɑnti niib kul ɑ, k l i tie k u biɑ k sɑk nɑn wun gbɑt k tul Yennu niib, yin ji ŋɑɑn k wuu tie nɑn *lɑnpogɑɑltuɑ nɑ ɑmi wun nbɑ k tie Yenweilɔ nɑ.»</verse>
				<verse number="18">«Bɑlmɔni e k n yien’i nɑ, lin nbɑ k i tɑn lol tingbounŋ nɑ ni, ŋɑnn e k n Bɑɑ mun biɑ sɑɑ lol *Yendɔunŋ ni, k lin nbɑ k i biɑ lot, ŋɑnn e k n Bɑɑ mun biɑ sɑɑ lot Yendɔunŋ ni.</verse>
				<verse number="19">«N biɑ yien’i e nɑ, i ni bɑnle i tɑɑn mɔb tingbounŋ nɑ ni k mei n Bɑɑ nbɑ be sɑnpɑɑpo nɑ siɑl pɑɑk, u sɑɑ tun yɑɑ luon biɑnŋ nbɑ k tul’i wɑɑ.</verse>
				<verse number="20">K mɑɑn siɑn nbɑ k niib bɑnle ɑmi bɑntɑ tɑɑn lɑkn n sɑnn ni, n be b sinsuuk ni.»</verse>
				<verse number="21">Ŋɑnn e k Piɑl bɑɑl Yiesu buol ni k tɑn boi’ɔ ɑ: «Yonmdɑɑnɔ, l i tie k n nɑɑ bik tun’n biit, tɑɑl munŋɑ e k n nyik cɑb’ɔ? Tɑɑl munlole ee?»</verse>
				<verse number="22">K Yiesu jiin ɑ: «Aɑi, tɑɑl munlole kuukuɑ kɑɑ, ŋɑɑn tɑɑl piinlole k sɑɑ jɑnŋ tɑɑl munlole.</verse>
				<verse number="23">L pɑɑk, Yennu nɑɑn tie nɑn kpɑnbɑlsuɑ nbɑ din tɑn yiin u ŋɑɑtuontunnɑ ɑ wun gɑɑl u pɑnɑ nɑ e.</verse>
				<verse number="24">Wɑɑ piin kɑnu yuo nbɑ k b kuɑ nɑn jɑsuɑ nnɑ, k u diɑ kpɑnbɑl nɑ pɑnn tɑɑlɑnnbɑ tusɑ piik (10.000).</verse>
				<verse number="25">K u kɑn fit lɑ k pɑ, k kpɑnbɑl nɑ tul mɔb ɑ bin kɔi ŋuɑ nɑn u ŋɑɑpuo nɑn u wɑɑs, nɑn wɑɑ mɔk lin nbɑ kul ɑ, k tɑn pɑ pɑnn mɑnŋ.</verse>
				<verse number="26">Ŋɑnn e k juɑ mɑnŋ gbɑɑn kpɑnbɑl nɑ tuɑnn ni nɑn bɑlunŋ, ŋɑɑn yien ɑ: ‹Cɑnbɑɑ, n sɑɑ pɑ l kul ɑ. Lek din suklu.›</verse>
				<verse number="27">K ninbɑɑɔk suol kpɑnbɑl nɑ bonciɑnn, k u cɑb’ɔ nɑn pɑnn mɑnŋ, ŋɑɑn ŋɑɑ’u.</verse>
				<verse number="28">«Juɑ mɑnŋ nbɑ ŋɑnin nyii yuo nbɑ, k u cet u tuontunluɑ, k u mun diɑ u pɑnn denienbɑ kobk (100), k u cek u kunkɔl ni k ŋmɑki, ŋɑɑn yien’ɔ ɑ: ‹Pɑn n pɑnn nɑ.›</verse>
				<verse number="29">K u luɑ nɑ mun gbɑɑn u tuɑnn ni nɑn bɑlunŋ, k yien ɑ: ‹Din suklu, k n sɑɑ pɑ’ɑ wɑɑ.›</verse>
				<verse number="30">K juɑ nɑ ŋɑnin ji k sɑk u luɑ nɑ bɑlunŋ nɑ, ŋɑɑn te k b jii’u k kuɑn’ɔ dɑnsɑlk, ɑ sie k u tɑn pɑ pɑnn nɑ wɑɑ, k wun nyinn’ɔ.</verse>
				<verse number="31">K u tuontunlieb nɑ nbɑ lɑ nnɑ yuo nbɑ, k l biil b pɑlɑ ni bonciɑnn, k b ŋmɑt k sɑɑ yet kpɑnbɑl nɑ lin nbɑ kul tun mɑnŋ.</verse>
				<verse number="32">K kpɑnbɑl nɑ tun ɑ bin yiin juɑ mɑnŋ nɑ, ŋɑɑn piin u sukt ɑ: ‹Fin bon-yuonn nɑ, fɑɑ bo bɑln’n nɑ pɑɑk, k n cɑb› ɑ fɑɑ diɑ n pɑnn nbɑ kul.</verse>
				<verse number="33">L mun bo ŋɑn nɑn fɑn cɑb *ɑ luɑ nɑ k tin’ɔ ninbɑɑɔk, nɑn mɑɑ bo cɑb’ɑ biɑnŋ nbɑ nɑ.›</verse>
				<verse number="34">K kpɑnbɑl nɑ wutuol nbɑ duo bonciɑnn biɑnŋ nbɑ nɑ, k u jii juɑ mɑnŋ k sɑɑn kuɑn’ɔ dɑnsɑlk ɑ bin ŋmɑnn u tubl k wuu be lenŋ k sɑɑ tuu dɑɑl nbɑ k u tɑn sɑɑ pɑ pɑnn nɑ kul.»</verse>
				<verse number="35">Bɑljouk nɑ puolpo k Yiesu ji yet ɑ: «L i tie k i k nyikt cɑbt i lieb nɑn i pɑlɑ kul, nnɑ e k n Bɑɑ nbɑ be sɑnpɑɑpo nɑ sɑɑ tien yinm mun.»</verse>
			</chapter>
			<chapter number="19">
				<verse number="1">Yiesu nbɑ pɑk mɔbonɑ nɑ k gbenn yuo nbɑ, k u nyii Gɑɑliile k sɑɑn Suude tinŋ nbɑ be *Suulden mɔk-puotl.</verse>
				<verse number="2">K nibulciɑɔnŋ wɑɑ u puolpo, k u te k bin nbɑ yiɑl nɑ kul ɑ pɑɑk lenŋ.</verse>
				<verse number="3">K Fɑɑliisiɑnnbɑ siɑb bɑɑl u buol ni k luon bin jɑnm’ɔ, k boi’ɔ ɑ: «Yennu *senni cɑbt nɑn juɑ n yet u ŋɑɑpuo yɑnn ii?»</verse>
				<verse number="4">K u jiin ɑ: «I k lii Yennu lolkpel kɑdɑɑɔk nbɑ yet biɑnŋ nbɑ nɑ ɑɑ? ɑ: ‹Piinu ni wɑɑ, Yennu din nɑn juɑ nɑn puo e,</verse>
				<verse number="5">ŋɑɑn din yet ɑ, Lin nbɑ nɑ pɑɑk e k juɑ tuu sɑɑ nyik u bɑɑ nɑn u nɑɑ, ŋɑɑn k ŋuɑ nɑn u ŋɑɑpuo n kuɑn lieb, k b niib bɑnle n tɑɑn tien gbɑnɑn-yent kuɑ.›</verse>
				<verse number="6">L i tie nnɑ, b ji k tie niib bɑnle kɑɑ, ŋɑɑn b tie niyenɔ kuɑ e. L pɑɑk, bin nbɑ k Yennu jii’b k tɑɑn nɑn lieb, nisɑɑlk i mi k wun bɔkt’b.»</verse>
				<verse number="7">K Fɑɑliisiɑnnbɑ nɑ boi’ɔ ɑ: «Bee k Muois ŋɑnin din tul yiikuo u senni nɑ ni, nɑn juɑ sɑɑ fit tul u ŋɑɑpuo puoyetu kɑdɑɑɔk ŋɑɑn yet’ɔ?»</verse>
				<verse number="8">K Yiesu jiin k yet’b ɑ: «I tonu pɑɑk e te k Muois din tul yiikuo ɑ yii yien i ŋɑɑpuob, ŋɑɑn piinu ni l din k tie nnɑ kɑɑ.</verse>
				<verse number="9">Bɑlmɔni e k n yien’i, wun nbɑ yet u ŋɑɑpuo, k l k tie u tun * boncuncontuonn kɑɑ, ŋɑɑn kuɑn puogɑnɔ, u tun boncuncontuonn ɑ.»</verse>
				<verse number="10">K Yiesu *puolpoweitieb yet’ɔ ɑ: «L i tie nnɑ i e juɑ nɑn u ŋɑɑpuo sinsuuk ni, ŋɑnn ŋɑnin juɑ i kii kuɑn puo, l sɔ.»</verse>
				<verse number="11">K u yet’b ɑ: «Suɑ kul kɑn fit diɑ wɑnnu mɑnŋ. Bin nbɑ k Yennu tul’b l yiikuo nɑ, ŋɑnm kuukuɑ e sɑɑ fit diɑ’l.</verse>
				<verse number="12">K mɑɑn bonɑ bonciɑnn e te k jɑsiɑb k kuɑnt puob. B tuu mɑl siɑb, k b k tie jɑb. Siɑb mun, niib e tuu tien’m jɑtuɑkɑ, k siɑb mun, Yennu nɑɑn pɑɑk e tuu te bin yet puo kuɑnu, ŋɑɑn wun nbɑ sɑɑ fit diɑ wɑnnu mɑnŋ, wun diɑ’l.»</verse>
				<verse number="13">Tɔn, k nisiɑb tɑn bɑɑl nɑn b wɑɑs Yiesu buol ni, ɑ wun yii u nii b pɑɑk, k miɑl Yennu b pɑɑk, ŋɑɑn k u puolpoweitieb tiɑn niib mɑnŋ pɑɑk.</verse>
				<verse number="14">K Yiesu yet ɑ: «Ŋɑɑnt mɑn k wɑɑs mɑnŋ i bɑɑt n buol ni nɑ, k dɑɑ tiɑn’m, k mɑɑn b buolu e yen Yennu nɑɑn,»</verse>
				<verse number="15">ŋɑɑn jii u nii k yii yii b pɑɑk, ŋɑɑn ji siet sɑɑn.</verse>
				<verse number="16">L yuo mɑnŋ k nɑɑsimɔ nnɑ bɑɑl Yiesu buol ni k tɑn boi’ɔ ɑ: «Wɑntuɑ, tuonŋɑnlɑnn po e k n sɑɑ tun, k lɑ mɑnfuol nbɑ kɑɑ gbennu?»</verse>
				<verse number="17">K Yiesu jiin’ɔ ɑ: «Bee k ɑ boi’n lin nbɑ ŋɑn po? Yenɔ kuɑ e ŋɑn, l i tie k ɑ luon k ɑ kuɑ mɑnfuol ni, ii diɑ Yennu senni nɑ.»</verse>
				<verse number="18">K nɑɑsimɔ nɑ boi Yiesu ɑ: «Senlɑni po e?» K u yet’ɔ ɑ: «Dɑɑ kpi nilɔ. Dɑɑ tuun boncuncontuonɑ. Dɑɑ jɑɑn. Dɑɑ tie fɑɑk siɑlɑ.</verse>
				<verse number="19">Ii tien ɑ bɑɑ nɑn ɑ nɑɑ nibɑɑkl, ŋɑɑn kii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.»</verse>
				<verse number="20">K nɑɑsimɔ nɑ yet’ɔ ɑ: «N ponŋ wei senni nɑ kul ɑ. Lɑnn po e k n biɑ sɑɑ tun pukn lin nbɑ nɑ pɑɑk i?»</verse>
				<verse number="21">K Yiesu jiin’ɔ ɑ: «L i tie k ɑ luon k ɑ binbenŋ i tie fɑnu nɑn bɑlmɔni, fii sɑɑ k sɑɑ kɔi fɑɑ mɔk lin nbɑ k jii l likli mɑnŋ k tul tɑlɑs-dɑnm, k ɑ tɑn sɑɑ lɑ mɔktuk sɑnpɑɑpo. L puolpo k ɑ jen nɑ kii wɑɑ’n.»</verse>
				<verse number="22">K nɑɑsimɔ nɑ nbɑ gbɑt nnɑ yuo nbɑ, k u siet nɑn pɑlbiil, k mɑɑn u din mɔk mɔktuk bonciɑnn.</verse>
				<verse number="23">Ŋɑnn e k Yiesu ji yet u puolpoweitieb ɑ: «Bɑlmɔni e k n yien’i nɑ, l sii pɑɑl bonciɑnn nɑn mɔktɔ n kuɑ Yennu nɑɑn ni.</verse>
				<verse number="24">L pɑɑl nɑn yuyouk n kuɑ kpɑlpienu miɑl ni, ŋɑɑn l biɑ mɑntk pɑɑl k cie nɑn mɔktɔ n kuɑ Yennu nɑɑn ni.»</verse>
				<verse number="25">K u puolpoweitieb nbɑ gbɑt nnɑ mɑnŋ, k l yɑɑl ŋɑɑn lit’b bonciɑnn, k b piin k boi b lieb ɑ: «L i tie nnɑ i e, ŋmee ji sɑɑ fit k lɑ fielu?»</verse>
				<verse number="26">Ŋɑnn e k Yiesu got’b ŋɑɑn yet ɑ: «Nisɑɑlk kɑn fit tun lin nbɑ nɑ, ŋɑɑn siɑl k pɑɑl Yennu buol ni.»</verse>
				<verse number="27">L yuo nɑ k Piɑl yet’ɔ ɑ: «Gotl, tinm ŋɑnin nyik t bonsiɑl kul ɑ ŋɑɑn wɑɑ’ɑ. T nyuɑt tɑn sii tie bee?»</verse>
				<verse number="28">Ŋɑnn e k Yiesu jiin k yet’b ɑ: «Bɑlmɔni e k n yien’i nɑ, yuo nbɑ k *Nisɑɑlk Bijɑ nɑ tɑn kɑl u nɑɑngbɑnt pɑɑk nɑn pɑnŋ bonciɑnn *dulnyɑ pɑɑnn nɑ ni, yinm nbɑ tie u tuomiinbɑ nɑ mun tɑn sɑɑ kɑl nɑɑngbɑnt piik nɑn ŋɑnle pɑɑk e, kii bu Islɑɑeltieb buolu piik nɑn ŋɑnle nɑ buut.</verse>
				<verse number="29">K wun nbɑ kul nyik u ŋɑɑk, ɑmi u yuɑlb, ɑmi u wɑɑli, ɑmi u bɑɑ, ɑmi u nɑɑ, ɑmi u wɑɑs, ɑmi u kpɑɑnt, n pɑɑk, u tɑn sɑɑ lɑ bonɑ buolu buolu tɑɑl fuunu kobk kobk, k biɑ lɑ mɑnfuol nbɑ kɑɑ gbennu.</verse>
				<verse number="30">Ŋɑɑn niib bonciɑnn nbɑ dɔnŋ gɑl tuɑnn mɔtɑɑnɑ nɑ, b tɑn sɑɑ jil puol ɑ, k bonciɑnn nbɑ mun biɑ juont puol mɔtɑɑnɑ nɑ tɑn sɑɑ dɔnŋ gɑl tuɑnn ɑ.»</verse>
			</chapter>
			<chapter number="20">
				<verse number="1">«K mɑɑn Yennu nɑɑn tie nɑn ŋɑɑdɑɑnɔ nbɑ din nyii sɑn-nyɑpob ni k luon niib ɑ wun jii’b k bin ko u kpɑɑb nbɑ k wuu tilonti nbɑ k b yi *fiinyɑ nɑ e.</verse>
				<verse number="2">K b dii l dɑɑɔk k u sɑk k sɑɑ pɑ’b dɑɑl pɑɑɔk denie denie. Ŋɑnn e k b din duo k sɑɑ jɑk konu.</verse>
				<verse number="3">Lɑɑ din tɑn bɑɑl kut mun-yiɑ yuo nbɑ, k ŋɑɑdɑɑnɔ mɑnŋ fiil sɑɑn dɑɑk ni, k sɑɑ lɑ siɑb k b sie k k tuun siɑl.</verse>
				<verse number="4">K u yet’b ɑ: ‹Ii do mɑn n kpɑɑb ni kii sɑɑ i ko, k n pɑ’i lin nbɑ jɑnŋ.›</verse>
				<verse number="5">K b din duo. Lɑɑ din tɑn bɑɑl kut piik nɑn munle yuo nbɑ, k u biɑ ŋmɑt tien nnɑ, k kut muntɑ yuo nɑ, k u biɑ ŋmɑt k biɑ tien nnɑ.</verse>
				<verse number="6">Lɑɑ din tɑn bɑɑl kut munŋmu yuo nbɑ, k u biɑ ŋmɑt sɑɑn k sɑɑ lɑ siɑb k b lɑkn sie, k u boi’b ɑ: ‹Bee k i sie nnɑ yɑnn dɑmunn k k tuun siɑl i?›</verse>
				<verse number="7">K b jiin ɑ: ‹Suɑ k jii’t tuonn.› Ŋɑnn e k u yet’b ɑ: ‹Ii mun i do mɑn n kpɑɑb nɑ ni kii sɑɑ i ko.›</verse>
				<verse number="8">«Lɑɑ din tɑn bɔnt yuo nbɑ, k ŋɑɑdɑɑnɔ nɑ yet u ŋɑɑtuontunnɑ sɑɑkuɑ ɑ: ‹Ii sɑɑ k sɑɑ yiin kpɑɑlɑ mɑnŋ nɑ, k tɑn pɑ’b. A yɑɑ ɑ pɑ’b yuo nbɑ, fɑn piin kii pɑ bin nbɑ bo juont k bɑɑl nɑ, k tɑn juont bin nbɑ bo dɔnŋ bɑɑl nɑ pɑnu.›</verse>
				<verse number="9">K u tuontunnɑ sɑɑkuɑ mɑnŋ piin k pɑ bin nbɑ bo juont k bɑɑl nɑ, denie denie.</verse>
				<verse number="10">L pɑɑk, lɑɑ din tɑn bɑɑl bin nbɑ bo bɑɑl sɑn-nyɑpob ni wɑɑ pɑɑk nɑ, k b duki mi ɑ b yɑl sii yɑb e, ŋɑɑn k u pɑ’b denie denie mun biɑk.</verse>
				<verse number="11">Bɑɑ din gɑɑl b likli gbenn yuo nbɑ, k b piin k buln suki ŋɑɑdɑɑnɔ nɑ,</verse>
				<verse number="12">k yien ɑ: ‹Gotl, bin nbɑ juont k duo kut munŋmu nɑ kuo yuo wɑɑnm-nnɑ e, ŋɑɑn k tinm nbɑ ŋɑnin lɑ fɑlɑ sɑn-nyiɑɔk ni wɑɑ, k yennu fɑɑ’t bonciɑnn nɑ, ŋɑɑn k tinm nɑn ŋɑnm tɑn lɑkn gɑɑl denie denie ee?›</verse>
				<verse number="13">«Ŋɑnn e k ŋɑɑdɑɑnɔ nɑ yet b yenɔ ɑ: ‹N yuɑk, gbiintl, n k ŋmɑb’ɑ ni, k mɑɑn t bo dii dɑɑɔk o k ɑ sɑk denie dɑɑl.</verse>
				<verse number="14">L pɑɑk, jiin ɑ yɑl kii sɑɑ. Min e luon k n pɑ fin nɑn bin nbɑ bo juont bɑɑl mɑnŋ yonm.</verse>
				<verse number="15">N k mɔk yiikuo nɑn n jii n likli k tun mɑɑ luon biɑnŋ nbɑ ɑɑ? Ami ɑ mɔk *funfunn nɑn mɑɑ k wuun nɑ pɑɑk ee?› »</verse>
				<verse number="16">Yiesu nbɑ din yin bɑljouk nɑ k gbenn nɑ puolpo e, k u ji yet’b ɑ: «L pɑɑk, bin nbɑ dɔnŋ gɑl tuɑnn tɑn sɑɑ jil puol, k bin nbɑ juont puol mun biɑ tɑn sɑɑ dɔnŋ gɑl tuɑnn.»</verse>
				<verse number="17">Yiesu nbɑ din tɑn do Selusɑɑlenm nɑ, k u yiin u tuomiinbɑ *piik nɑn bɑnle nɑ k tɑn bɔl k yien’m ɑ:</verse>
				<verse number="18">«Gotl mɑn, t do Selusɑɑlenm e nɑ, k b tɑn sɑɑ jii *Nisɑɑlk Bijɑ k tien Yennu mɑnntieb yudɑnm nɑn *senniwɑntieb nuu ni, k b sɑɑ bu u buut k yet ɑ u ŋɑn nɑn kuun e.</verse>
				<verse number="19">B tɑn sɑɑ jii’u k tul bin nbɑ k tie *Suifnbɑ ɑ bin fiɑk’ɔ, k buo’u gbɑnn, k kpɑɑ tɑbn’ɔ dɑpunpunn pɑɑk k wun kpo, ŋɑɑn k l dɑɑ ŋɑntɑ dɑɑl, u biɑ sɑɑ fiil kuun ni wɑɑ.»</verse>
				<verse number="20">L yuo nɑ k Sebede ŋɑɑpuo din jii u wɑɑs k bɑɑl nɑn’m Yiesu buol ni, k tɑn gbɑɑn u tuɑnn, ŋɑɑn miɑl’ɔ sonml po.</verse>
				<verse number="21">K Yiesu boi’ɔ ɑ: «A luon bee?» K u jiin ɑ: «Tul’n mɔsonn nɑn n wɑɑs nɑ yenɔ tɑn sɑɑ kɑl ɑ diitu po, k luɑ nɑ mun sɑɑ kɑl ɑ gɑnŋ po, yuo nbɑ k ɑ tɑn sɑɑ di ɑ nɑɑn nɑ.»</verse>
				<verse number="22">K Yiesu jiin yet’b ɑ: «I k mi yɑɑ mei lin nbɑ po. I sɑɑ fit nyu *kɔp nbɑ ni k n yɑɑ n nyu lenŋ nɑ wɑɑ ɑɑ?» K b jiin ɑ: «T sɑɑ fit ɑ.»</verse>
				<verse number="23">K Yiesu yet’b ɑ: «Tɔn, i set sɑɑ nyu lenŋ ɑ. Ŋɑɑn min kɑɑ sɑɑ lukt wun nbɑ tɑn sɑɑ kɑl n diitu po ɑmi n gɑnŋ po, k mɑɑn n Bɑɑ mɔnŋ mɔnŋ e lukt bin nbɑ tɑn sɑɑ kɑl l kinkɑɑni pɑɑk.»</verse>
				<verse number="24">Yiesu *puolpoweitelieb nɑ nbɑ din gbɑt nnɑ mɑnŋ yuo nbɑ, k b wutuol duo b bɑnle mɑnŋ pɑɑk.</verse>
				<verse number="25">K Yiesu din yiin b kul ɑ k lɑkn’m u buol ni, k tɑn yet’b ɑ: «I mɔnŋ mi nɑn tingbounŋ nɑ ŋɑɑtieb yudɑnm dont b mɔnŋ e, k nijɑɑnɑ biɑ diɑ b niib nɑn ninmɔnn e,</verse>
				<verse number="26">ŋɑɑn yinm ŋɑnin, l dɑɑ tie nnɑ kɑɑ i sinsuuk ni. L i tie k suɑ luon wuu tie nijɑɑnn i sinsuuk ni, l ŋɑn wun kpɑnt tuontunnɔ kii tuun kii tien i kul ɑ.</verse>
				<verse number="27">K l i biɑ tie k suɑ luon wun tɑn gɑl sinsinn, wun kpɑnt i tuontuunɔ.</verse>
				<verse number="28">K i tie nɑn Nisɑɑlk Bijɑ nbɑ tie biɑnŋ nbɑ nɑ, k mɑɑn u k bɑɑl ɑ niib n tun tul’ɔ kɑɑ, ŋɑɑn u bɑɑl ɑ wun tun k tul niib e, k biɑ kpo k te k niib bonciɑnn n lɑ fielu.»</verse>
				<verse number="29">Tɔn, Yiesu nɑn u puolpoweitieb nbɑ din tɑn nyi Seliiko yuo nbɑ k nibulciɑɔnŋ wɑɑ Yiesu puolpo.</verse>
				<verse number="30">K juɑni bɑnle din kɑl sɑnjokpinŋ k gbɑt ɑ Yiesu bɑɑt ɑ wun tɑn gɑl lenŋ. K b piin k yikn sɑnpɑɑpo wɑɑ ɑ: «Yonmdɑɑnɔ nbɑ tie * Dɑɑfiid yɑɑbuonn, tin’t ninbɑɑɔk.»</verse>
				<verse number="31">Ŋɑnn e k nibulciɑɔnŋ nɑ din tiɑn b pɑɑk ɑ bin ŋmin. Ŋɑɑn k b ŋɑnm yikn sɑnpɑɑpo wɑɑ ɑ: «Dɑɑfiid yɑɑbuonn, tin’t ninbɑɑɔk.»</verse>
				<verse number="32">K Yiesu din set ŋɑɑn yiin’m k tɑn boi’b ɑ: «I luon k n tun bee k tul’i ni?»</verse>
				<verse number="33">K b jiin’ɔ ɑ: «Yonmdɑɑnɔ, t luon k ɑ nyuɑnt t ninbinɑ e.»</verse>
				<verse number="34">K ninbɑɑɔk din suol’ɔ, k u sii sii b ninbinɑ mɑnŋ, k l nyuɑnt nyuɑnt, k b ji din wɑɑ’u k sɑɑ.</verse>
			</chapter>
			<chapter number="21">
				<verse number="1">Bɑɑ din tɑn pel Selusɑɑlenm k bɑɑl Betfɑɑje duo nbɑ biɑk jɑgbɑɑk nbɑ k b yi’l *Oliifienbɑ jɑgbɑɑk nɑ, k Yiesu tun u *puolpoweitieb nɑ ni bɑnle u tuɑnn po,</verse>
				<verse number="2">ŋɑɑn yet’b ɑ: «Ii sɑɑ mɑn digbɑnbik nbɑ be i tuɑnn po nɑ ni. I sɑɑ sɑɑ lɑ k b lol bonnɑɑnŋ nɑn u bik, k yin lot’b k bɑɑl nɑn’m n buol ni nɑ.</verse>
				<verse number="3">L i tie k suɑ boi’i siɑl i e, yin yet’ɔ Yonmdɑɑnɔ e luon’m, k u sɑɑ cɑb’i k yin bɑɑl nɑn’m.»</verse>
				<verse number="4">Lin nbɑ nɑ din tun k tien nnɑ ɑ lin gbien lin nbɑ k *Yennu sɔkni Esɑɑyi din sɔkn nɑ po e, ɑ:</verse>
				<verse number="5">«Yetl *Siiɔn duo tieb ɑ: ‹Gotl mɑn, i Kpɑnbɑl nɑ e bɑɑt i buol ni nɑ. U tie wun nbɑ siknt u mɔnŋ e k jɑk bonnɑɑnŋ nɑn bonbik.› »</verse>
				<verse number="6">K Yiesu puolpoweitieb bɑnle nɑ set din sɑɑn k sɑɑ tun nɑn wɑɑ yet’b biɑnŋ nbɑ nɑ.</verse>
				<verse number="7">K b din bɑɑl nɑn bonnɑɑnŋ nɑ nɑn u bik, k tɑn jii b tiɑt k pɑɑn b buɑnɑ pɑɑk k Yiesu jɑk’b.</verse>
				<verse number="8">K niib nɑ bonciɑnn din lɑt b tiɑt sɑnjouk pɑɑk, k lieb mun cuɑn tiini yiini nɑn tutuut k lɑt sɑnjouk nɑ pɑɑk.</verse>
				<verse number="9">K nibulciɑɔnŋ nbɑ din gɑl u tuɑnn po nɑn bin nbɑ din wɑɑ u puolpo ji din yikn k yien ɑ: «Hosɑnɑ. Ii piɑk mɑn * Dɑɑfiid yɑɑbuonn mɑnŋ. Yennu yetŋɑnm ii be wun nbɑ bɑɑt Yonmdɑɑnɔ sɑnn ni nɑ pɑɑk. Ii wuot mɑn hosɑnɑ sɑnpɑɑpo.»</verse>
				<verse number="10">Wɑɑ din tɑn kuɑ Selusɑɑlenm yuo nbɑ, k duo mɑnŋ niib kul fiil, k b boi b lieb ɑ: «Ŋmee e nɑ?»</verse>
				<verse number="11">Ŋɑnn e k nibul nɑ jiin ɑ: «Yiesu, wun nbɑ tie Yennu sɔkni nbɑ nyii Nɑɑsɑɑlet nbɑ be Gɑɑliile tinŋ ni nɑ.»</verse>
				<verse number="12">K Yiesu din kuɑ Yennu jɑɑnti ŋɑsɑɑkɑk ni k sɑɑ bel nyinn bin nbɑ dɑɑ nɑn bin nbɑ kɔi nɑ kul ɑ, k lɑbl cibn lik-kpentɑ tiebulɑ nɑn ŋmɑnkɔitieb koki k lɑbl cibn cibn,</verse>
				<verse number="13">ŋɑɑn yet’b ɑ: «L diɑn Yennu lolkpel kɑdɑɑɔk ni ɑ: ‹N ŋɑɑk nɑ sii tie Yenmiɑlu ŋɑɑk e,› ŋɑɑn yinm e kpint’l k tien nɑn-yukb kinkɑl buol.»</verse>
				<verse number="14">K juɑni nɑn wɔbi din bɑɑl u buol ni Yennu jɑɑnti ŋɑsɑɑkɑk ni, k u din te k b kul ɑ pɑɑk.</verse>
				<verse number="15">Ŋɑɑn Yennu mɑnntieb yudɑnm nɑn *senniwɑntieb nbɑ din lɑ bɑktnɔunŋ tuonɑ nbɑ k u tun nɑ, k biɑ gbɑt k wɑɑs yikn Yennu jɑɑnti ŋɑsɑɑkɑk ni k yien ɑ: «Hosɑnɑ. Ii piɑk mɑn Dɑɑfiid yɑɑbuonn nɑ,» k l donn b wutuol.</verse>
				<verse number="16">K b boi’ɔ ɑ: «A gbɑt bɑɑ yien lin nbɑ nɑ wɑɑ ɑɑ?» K u jiin ɑ: «Nnn, ŋɑɑn l diɑn Yennu lolkpel kɑdɑɑɔk ni ɑ: ‹A te k wɑɑs nɑn sɑnpɑnti piɑk’ɑ fɑnu.› I k mi lii ii?»</verse>
				<verse number="17">Ŋɑnn e k u din nyik’b ŋɑɑn nyii Selusɑɑlenm k sɑɑn Betɑɑni k sɑɑ duɑ.</verse>
				<verse number="18">Lɑɑ din yent k Yiesu nyii lenŋ k ŋmɑt Selusɑɑlenm. K kon sɑɑ suol’ɔ,</verse>
				<verse number="19">k u lɑ fiigie, k l sie sɑnjokpinŋ. K u sɑɑn k sɑɑ bɑɑl ɑ wun puɑl fiignbɑ, k suɑ siɑl kɑɑ fiigie nɑ pɑɑk, sie fɑɑt kuukuɑ. Ŋɑnn e k u yet tiik nɑ ɑ: «Lɑɑ nyii dinnɑ k jii sɑɑ, ɑ kɑn mi k lon luɑnɑ.» L tɑɑkpɑɑk ni nɑ, k tiik nɑ kuol.</verse>
				<verse number="20">U puolpoweitieb nɑ nbɑ din lɑ nnɑ yuo nbɑ, k l bɑkt’b, k b boi b lieb ɑ: «L tien nlee k fiigie nɑ tɑɑn kuol yiɑn ɑ nɑ?»</verse>
				<verse number="21">Ŋɑnn e k u jiin k yet’b ɑ: «Bɑlmɔni e k n yien’i nɑ, l i tie k i mɔk yɑdɑ nɑn bɑlmɔni k k bils, i mun sii tuun nɑn mɑɑ tun tiik nɑ biɑnŋ nbɑ nɑ e. Ŋɑɑn l k tie nnɑ kuukuɑ kɑɑ k i sɑɑ tun. L i tie k i yet juɑl nɑ ɑ wun fikt k sɑɑ bɑɑ mɔkgbenŋl nɑ ni, l sɑɑ tun ɑ.</verse>
				<verse number="22">L i tie k i mɔk yɑdɑ, i sɑɑ lɑ lin nbɑ kul k i boi l po i yenmiɑlu ni wɑɑ.»</verse>
				<verse number="23">Yiesu nbɑ din sɑɑn k sɑɑ kuɑ Yennu jɑɑnti ŋɑsɑɑkɑk ni k wɑnt niib Yennu mɑɑn yuo nbɑ nɑ, k Yennu mɑnntieb yudɑnm nɑn tinŋ mɑnŋ ni sɑɑkɑb bɑɑl u buol ni, k tɑn boi’ɔ ɑ: «Yiikuo lɑnn po e k ɑ mɔk k tuun lin nbɑ nɑ kul i? K ŋmee cɑb’ɑ l yiikuo?»</verse>
				<verse number="24">K Yiesu jiin ɑ: «N mun mɔk buboit k sɑɑ boi’i. L i tie k i fit k jiin, n mun sɑɑ wɑnn’i yiikuo buolu nbɑ k n diɑ k tuun lin nbɑ nɑ:</verse>
				<verse number="25">Sɑn wun nbɑ dɑɑn wuul niib Yennu nyunwulu nɑ, Yennu e cɑb’ɔ l yiikuo ɑmi nisɑɑlk e?» Ŋɑnn e k b ji din fɑɑ b lieb lɑbɑɑl k yien ɑ: «T i yet ɑ Yennu e cɑb’ɔ l yiikuo, u sɑɑ boi’t ɑ k bee te k t k tien u mɑɑn nɑ yɑdɑ?</verse>
				<verse number="26">K t mun biɑ tiin nibulciɑɔnŋ nɑ jɑŋmɑɑni nɑn tin yet ɑ: ‹Niib e cɑb’ɔ l yiikuo,› k mɑɑn suɑ kul tien yɑdɑ nɑn Sɑn set dɑɑn tie Yennu sɔkni e.»</verse>
				<verse number="27">Ŋɑnn e k b jiin k yet Yiesu ɑ: «T k mi.» K Yiesu mun yet’b ɑ: «Tɔn, n mun kɑn yet’i wun nbɑ cɑb’n l yiikuo k n tuun lin nbɑ nɑ.»</verse>
				<verse number="28">L puolpo e k Yiesu din boi’b ɑ: «I duki nlee lin nbɑ nɑ po? Jɑsuɑ nnɑ mun din mɔk u wɑɑs bɑnle, k tɑn yet wun nbɑ tie sɑɑkuɑ po nɑ ɑ: ‹N bik, don kpɑɑb nbɑ k n wuu tilonti nbɑ k b yi *fiinyɑ nɑ ni k sɑɑ ko dinnɑ,›</verse>
				<verse number="29">k u yet u bɑɑ ɑ u kɑn do. Ŋɑɑn l puolpo e k u ji tɑn lebt u dudukt k duo.</verse>
				<verse number="30">Ŋɑnn e k u bɑɑ din nyik’ɔ ŋɑɑn yet u ninjɑ nɑ nɑn wɑɑ bo yet u yuɑlɔ biɑnŋ nbɑ nɑ, k ŋuɑ ŋɑnin sɑk k jiin ɑ: ‹N bɑɑ, min sɑɑ do wɑɑ,› ŋɑɑn k k duo.»</verse>
				<verse number="31">Yiesu nbɑ din yim’m bɑljouk mɑnŋ k gbenn nɑ, k u ji boi niib nɑ ɑ: «Wɑɑs bɑnle nɑ ni, ŋmee tun u bɑɑ lonm u?» K b jiin ɑ: «Sɑɑkuɑ po nɑ.» K Yiesu yet’b ɑ: «Bɑlmɔni e k n yien’i nɑ, *lɑnpogɑɑltieb nɑn boncunconɑ tɑn sɑɑ dɔnŋ’i Yennu nɑɑn ni kuɑnu wɑɑ,</verse>
				<verse number="32">k mɑɑn Sɑn dɑɑn bɑɑl i buol ni k wɑnn’i yɑɑ sii be binbenŋ nbɑ k l gbuot Yennu nunm, ŋɑɑn k i k tien u mɑɑn nɑ yɑdɑ, ŋɑɑn k lɑnpogɑɑltieb nɑn boncunconɑ tien u mɑɑn mɑnŋ yɑdɑ. Yɑɑ lek lɑ lin nbɑ nɑ nbɑ kul puolpo, ŋɑɑn i k mɔ kuɑŋɑɑn k lebt binbenŋ k tien mɑɑn mɑnŋ yɑdɑ.»</verse>
				<verse number="33">K Yiesu biɑ din yet’b ɑ: «Gbiintl mɑn bɑljolieok. Ŋɑɑdɑɑnsuɑ nnɑ e din be k wuu tilonti nbɑ k b yi fiinyɑ nɑ u kpɑɑb ni, ŋɑɑn cɑɑn gungounŋ k lint tiini mɑnŋ, k biɑ gbiil buotuk nbɑ k b tuu sii ŋmɑki tilonti mɑnŋ luɑnɑ nyun lenŋ, k biɑ mɑɑ siɑl k b sii do l pɑɑk k guu kpɑɑb nɑ, ŋɑɑn jii kpɑɑb nɑ k tien kpɑɑlɑ nii ni ɑ bii goli. L i tɑnŋ i jɑnŋ nɑn puɑlu, bin puɑl k tul’ɔ, ŋɑɑn mun tɑn puɑl b yɑl. L puolpo e k u din yɑɑt k sɑɑn digbɑnsiɑl.</verse>
				<verse number="34">K tiluɑnɑ mɑnŋ punpuɑlyuo tɑn bɑɑl, k ŋɑɑdɑɑnɔ nɑ tun u tuontunnɑ, ɑ bin sɑɑn kpɑɑlɑ nɑ buol ni ɑ k sɑɑ gɑɑl u tiluɑnɑ nɑ.</verse>
				<verse number="35">Ŋɑɑn k kpɑɑlɑ nɑ din suol u tuontunnɑ mɑnŋ, k buo yenɔ bonciɑnn, ŋɑɑn kɔt luɑ, ŋɑɑn jɑɑt luɑ nɑ mun tɑnɑ kpii’u.</verse>
				<verse number="36">Ŋɑnn e k u biɑ ŋɑnm tun tuontunlieb, k b yɑb k gɑl sinsinn yɑb nɑ, k kpɑɑlɑ nɑ biɑ tien’m nnɑ.</verse>
				<verse number="37">Lin nbɑ nɑ puolpo k u ji tun u mɔnŋ mɔnŋ bijɑ, ŋɑɑn yien ɑ: ‹N mi nɑn b sɑɑ bɑɑk n bijɑ nɑ wɑɑ.›</verse>
				<verse number="38">Ŋɑɑn kpɑɑlɑ nɑ nbɑ din tun ninbinn k lɑ u bijɑ nɑ k u bɑɑt nɑ, k b yet lieb ɑ: ‹U fɑdiilɔ e nɑ. Ŋɑɑnt tin kpi’u mɑn, ŋɑɑn k fɑɑl nɑ n kpɑnt t yɑl.›</verse>
				<verse number="39">K b din suol’ɔ k nyii nɑn’ɔ kpɑɑb nɑ kpinŋ po k sɑɑ kpii’u.»</verse>
				<verse number="40">Yiesu nbɑ yin bɑljouk nɑ k gbenn nɑ k u boi’b ɑ: «L pɑɑk, kpɑdɑɑnɔ mɑnŋ i tɑn bɑɑl, u sɑɑ tien kpɑɑlɑ mɑnŋ nlee?»</verse>
				<verse number="41">Ŋɑnn e k b jiin k yet’ɔ ɑ: «U sɑɑ kpi kpɑɑyuonɑ mɑnŋ gbenn ɑ, ŋɑɑn biɑ jii u kpɑɑb mɑnŋ k tul lieb nbɑ sɑɑ sɑk kii tun kii tien’ɔ l luɑnɑ l punpuɑlyuo.»</verse>
				<verse number="42">K Yiesu boi’b ɑ: «I dɑɑ k mi lii lɑɑ diɑn Yennu lolkpel kɑdɑɑɔk ni biɑnŋ nbɑ ɑɑ? L diɑn ɑ: ‹Tɑnn nbɑ k tɑnmɑɑlɑ yet’ɔ nɑ, ŋɑnn e set tien ŋɑɑk nɑ pɑnŋ, k Yonmdɑɑnɔ Yennu e tien nnɑ, k l tien’t bɑktnɔunŋ nɑ.› »</verse>
				<verse number="43">K Yiesu ji yet’b ɑ: «Bɑlmɔni e k n yien’i nɑ, Yennu tɑn sɑɑ gɑɑl u nɑɑn i buol ni k tul nibuolu nbɑ sɑɑ te k wun di u nɑɑn nyuɑt.</verse>
				<verse number="44">Ŋɑɑn wun nbɑ tɑn bɑɑ tɑnn mɑnŋ pɑɑk, u sɑɑ but but e, ŋɑɑn tɑnn mɑnŋ i bɑɑ wun nbɑ pɑɑk, sie k l nɑn’ɔ buk buk nɑn yon nɑ.»</verse>
				<verse number="45">K Yennu mɑnntieb yudɑnm nɑn Fɑɑliisiɑnnbɑ nɑ nbɑ din gbɑt bɑljokt nɑ k gbenn, k b bɑnn nɑn Yiesu yin bɑljokt nɑ k denn ŋɑnm e.</verse>
				<verse number="46">K b ji din luon bin suol’ɔ, ŋɑɑn tiin nibulciɑɔnŋ nɑ jɑŋmɑɑni, k mɑɑn suɑ kul din tien yɑdɑ nɑn u set tie Yennu sɔkni e.</verse>
			</chapter>
			<chapter number="22">
				<verse number="1">K Yiesu biɑ din piin k piɑk tien niib mɑnŋ nɑn bɑljokt ɑ:</verse>
				<verse number="2">«Yennu nɑɑn tie nɑn kpɑnbɑlsuɑ nbɑ din tien siil ɑ wun tien puociɑnu jɑɑnm k tul u bijɑ nɑ e.</verse>
				<verse number="3">K u din tɑn tun u tuontunnɑ, ɑ bin sɑɑn k yiin niib nbɑ k u dɑɑn yiin’m nɑ, ɑ bin bɑɑl nɑ, ŋɑɑn k b k luon bin bɑɑl.</verse>
				<verse number="4">K u ŋɑnm tun tuontunlieb k yet’b ɑ: ‹Ii sɑɑ mɑn k yet niib nbɑ k n dɑɑn yiin’m nɑ, ɑ jɑɑnm jiet tien siil ɑ. N ponŋ kpii nɑɑjɑi nɑn bonkobkpɑnmɑ, k l kul tien siil ɑ. Ii sɑɑ nɑ mɑn k tɑn di jɑɑnm mɑnŋ.›</verse>
				<verse number="5">Ŋɑɑn wɑɑ din poi bin nbɑ mɑnŋ nɑ, b din k gbiint k tul u tuontunnɑ, ŋɑɑn yɑɑt yɑɑt k sɑɑn b tuonɑ ni: k yenɔ duo u kpɑɑb ni, k luɑ mun sɑɑn u bont kɔiu dɑɑk ni.</verse>
				<verse number="6">Ŋɑɑn k siɑb mun suol u tuontunnɑ nɑ k buo’b k sɑɑ kpii’b.</verse>
				<verse number="7">Ŋɑnn e k kpɑnbɑl nɑ wutuol din duo bonciɑnn, k u tun u sejenm, k b sɑɑn k sɑɑ kpii nikpiilɑ mɑnŋ, ŋɑɑn juo b duo muu.</verse>
				<verse number="8">L puolpo k kpɑnbɑl nɑ ji din yiin u tuontunnɑ k tɑn yet’b ɑ: ‹Puociɑnu jiet nɑ tien siil ɑ, ŋɑɑn niib nbɑ k n ponŋ dɑɑn dɔnŋ yiin’m nɑ, b ji k ŋɑn nɑn’n.</verse>
				<verse number="9">L pɑɑk, ii sɑɑ mɑn sɑnjɑlɑ pɑɑk, k sɑɑ yiin bin nbɑ kul k i sɑɑ lɑ’b, ɑ bin bɑɑl nɑ k tɑn di jɑɑnm mɑnŋ.›</verse>
				<verse number="10">K u tuontunnɑ nɑ nyii k sɑɑn sɑnjɑlɑ pɑɑk, k sɑɑ yiin bin nbɑ kul k b lɑ’b nɑ, nibiit nɑn niŋɑnm, k b bɑɑl tɑn gbie puociɑnu ŋɑɑk kenken.</verse>
				<verse number="11">«Tɔn, k kpɑnbɑl nɑ tɑn kuɑ ɑ wun gɔn puociɑnu niib mɑnŋ, k tɑn got lɑ jɑsuɑ nnɑ k u fuo b sinsuuk ni k k liɑ puociɑnu jɑɑnm tiɑt.</verse>
				<verse number="12">K kpɑnbɑl nɑ boi’ɔ ɑ: ‹N yuɑk, ɑ tien nlee k tɑn kuɑ nnɑ ŋɑɑn k k liɑ puociɑnu jɑɑnm nɑ tiɑt i?› K juɑ nɑ k jiin siɑl.</verse>
				<verse number="13">K kpɑnbɑl nɑ din yet u ŋɑɑjɑb nɑ: ‹Loln mɑn u nii nɑn u tɑɑ, k nyi sɑɑ lu’u nɑn-yel po bunbɔnn ni. Lenŋ e wɑɑ k niib sii mɔ fɑbn k nyiitl nyɑnɑ.› »</verse>
				<verse number="14">Yiesu din yin bɑljouk mɑnŋ k juont, k yet ɑ: «Yennu yiin niib bonciɑnn e, ŋɑɑn u tɑn sɑɑ gɑnn wɑɑnm-nnɑ e.»</verse>
				<verse number="15">K Fɑɑliisiɑnnbɑ din sɑɑn k sɑɑ lol suol bɑɑ sɑɑ tien biɑnŋ nbɑ k lɑ Yiesu mɔbonkpetl.</verse>
				<verse number="16">Ŋɑnn e k b din tun b *puolpoweitieb nɑn kpɑnbɑl *Heluod puolpo juɑmu Yiesu buol ni, k b din boi’ɔ ɑ: «Wɑntuɑ, t mi nɑn ɑ tie bɑlmɔnpɑklɔ e, k wɑnt niib Yennu sɔnu nɑn bɑlmɔni, ŋɑɑn k k fiin niib po, k mɑɑn ɑ bɑkɑ kɑɑ nɑn nisɑɑlk nbɑ tie wun nbɑ po.</verse>
				<verse number="17">L pɑɑk, yet’t, ɑ duki nlee k jii jiin lɑnpo pɑnu po? T *senni cɑb’t nɑn tii pɑ lɑnpo kii tien Luonm tinŋ kpɑnbɑl Sesɑɑl, ɑmi t dɑɑ pɑ?»</verse>
				<verse number="18">K Yiesu din mi b dudukbiit mɑnŋ. L pɑɑk, k u din jiin k yet’b ɑ: «Yinm kpinkpɑnni dɑnm nɑ, bee k i luon k yin pii’n bɑluk u?</verse>
				<verse number="19">Wɑnt’n mɑn likbinn nbɑ k t sɑɑ jii pɑ lɑnpo mɑnŋ.» K b jii likbinn k tul’ɔ.</verse>
				<verse number="20">K u boi’b ɑ: «Ŋmee nɑɑɔnŋ nɑn sɑnn e be likbinn nɑ pɑɑk i?»</verse>
				<verse number="21">K b jiin ɑ: «Sesɑɑl nɑ yɑl e.» K Yiesu yet’b ɑ: «Tɔn, i yenn i pɑ mɑn kii tien Sesɑɑl lin nbɑ tie u yɑl, ŋɑɑn kii mun i biɑ pɑ kii tien Yennu lin nbɑ tie Yennu yɑl.»</verse>
				<verse number="22">Bɑɑ gbɑt lin nbɑ nɑ k gbenn k l ji bɑkt’b, k b siet nyii, ŋɑɑn nyik’ɔ.</verse>
				<verse number="23">L dɑɑl mɑnŋ k *Sɑɑdiuseɑnbɑ siɑb din bɑɑl Yiesu buol ni. (Ŋɑnm e din tuu yɑɑ ɑ kpienm tɑn kɑn fiil kuun ni.)</verse>
				<verse number="24">K b din yet Yiesu ɑ: «Wɑntuɑ, Muois din wɑnn nɑn l i tie k juɑ kuɑn u puo ŋɑɑn kpo k k mɑl bik, ɑ u bɑɑ bik n fɑɑl u pɑkuɑk mɑnŋ k mɑl wɑɑs tul kpiemɔ nɑ.</verse>
				<verse number="25">K jɑb bɑnlole nbɑ tie bɑɑnuɑk din be duo nɑ ni, k sɑɑkuɑ po tɑn kuɑn puo ŋɑɑn kpo k k mɑl bik, k wun nbɑ pɑɑ u pɑɑk fɑɑl puo nɑ.</verse>
				<verse number="26">Nnɑ e k l jii nnɑ k tɑn bɑɑl wun nbɑ pukn bɑnle nɑ ni, nɑn wun nbɑ pukn bɑntɑ nɑ ni, k sɑɑ gbenn jɑb bɑnlole mɑnŋ kul pɑɑk.</verse>
				<verse number="27">L puolpo k puo nɑ mun din tɑn juont k kpo.</verse>
				<verse number="28">L pɑɑk, l i tie k kpienm fiilu dɑɑl tɑn bɑɑl, b ŋmee tɑn sii yen puo mɑnŋ i? K mɑɑn b kul ɑ din kuɑn’ɔ wɑɑ.»</verse>
				<verse number="29">K Yiesu din jiin k yet’b ɑ: «I bot ɑ, k mɑɑn i k mi Yennu lolkpel kɑdɑɑɔk k biɑ k mi wɑɑ mɔk yiikuo biɑnŋ nbɑ,</verse>
				<verse number="30">k mɑɑn kpienm i tɑnŋ i fiil kuun ni, b tɑn sii tie nɑn *mɑlɑkɑɑnbɑ nbɑ be *Yendɔunŋ ni nɑ e. Puokuɑnt nɑn jɑkunt tɑn sii kɑɑ.</verse>
				<verse number="31">Gotl, k jii jiin kpienm fiilu po, i k mi lii lin nbɑ k Yennu pɑk k yet’i u lolkpel kɑdɑɑɔk ni nɑ ɑɑ?</verse>
				<verse number="32">U din yet ɑ: ‹Min e tie Ablɑɑhɑɑnm Yennu, nɑn Isɑɑk Yennu, nɑn Sɑɑkɔb Yennu.› Yennu k tie kpienm Yennu kɑɑ, ŋɑɑn u tie fuotb Yennu e.»</verse>
				<verse number="33">Niib nɑ nbɑ din gbɑt u wɑnnu mɑnŋ k l bɑkt’b.</verse>
				<verse number="34">Fɑɑliisiɑnnbɑ nɑ nbɑ din gbɑt ɑ Yiesu mɑɑn nɑ nyɑnn Sɑɑdiuseɑnbɑ nɑ, k b tɑɑn lieb k bɑɑl.</verse>
				<verse number="35">K b ni yenɔ wun nbɑ din tie *senniwɑntuɑ boi Yiesu buboit ɑ wun jɑnm’ɔ, ɑ:</verse>
				<verse number="36">«Wɑntuɑ, sennlɑnu po e tie sennjɑɑnn k gɑl sennliɑ nɑ kul ii?»</verse>
				<verse number="37">K Yiesu jiin’ɔ ɑ: «‹Ii luon Yonmdɑɑnɔ Yennu. Kii mɑntk kii luon’ɔ nɑn ɑ pɑl kul ɑ, nɑn ɑ siek kul ɑ, nɑn ɑ dudukt kul ɑ.›</verse>
				<verse number="38">Sennu mɑnŋ tie sennjɑɑnn e k biɑ tie sinsinn sennu.</verse>
				<verse number="39">Lin nbɑ pukn ŋɑnle ni k kpɑɑ bɑlkpɑnn mun biɑ tie nnɑ e: ‹Ii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.›</verse>
				<verse number="40">Muois senni nɑ kul ɑ, nɑn *Yennu sɔkniinbɑ wɑnnu nɑ kul ɑ gɑɑ senni ŋɑnle nɑ pɑɑk e.»</verse>
				<verse number="41">Fɑɑliisiɑnnbɑ nɑ nbɑ din lɑkn lieb yuo nbɑ k Yiesu boi’b ɑ:</verse>
				<verse number="42">«I dukn nlee k jii jiin *Klistu nɑ po? U tie ŋmee yɑɑbuonn e?» K b jiin ɑ: «U tie * Dɑɑfiid yɑɑbuonn e.»</verse>
				<verse number="43">K u ji boi’b ɑ: «K bee k Dɑɑfiid din yiin’ɔ ‹Yonmdɑɑnɔ?› K mɑɑn Foŋɑnm nbɑ din gbie nɑn Dɑɑfiid nɑ k u yet ɑ:</verse>
				<verse number="44">‹Yonmdɑɑnɔ Yennu din yet n Yonmdɑɑnɔ ɑ Kɑln n niidiitu po mɔk mɔk nɑn mɑɑ tɑn sɑɑ te fɑn ŋmɑɑ ɑ dɑtɑi ɑ tɑɑpɑɔnŋ ni.›</verse>
				<verse number="45">L pɑɑk, Dɑɑfiid nbɑ din yiin *Klistu ‹Yonmdɑɑnɔ,› k nlee k Klistu tie ŋuɑ Dɑɑfiid yɑɑbuonn i?»</verse>
				<verse number="46">K suɑ din k fit jiin u buboit mɑnŋ. L pɑɑk, lɑɑ din nyii l dɑɑl mɑnŋ k jii sɑɑ, suɑ ji din k mɔk pɑl k sɑɑ boi Yiesu buboisiɑt jik</verse>
			</chapter>
			<chapter number="23">
				<verse number="1">Ŋɑnn e k Yiesu din piin k piɑk tien nibulciɑɔnŋ nɑ nɑn u *puolpoweitieb ɑ:</verse>
				<verse number="2">«Senni wɑntieb nɑn Fɑɑliisiɑnnbɑ nɑ e k b tul’b yiikuo nɑn bii wɑnt Muois *senni nɑ pɑɑk.</verse>
				<verse number="3">L pɑɑk, l ŋɑn k i sɑɑk kii wɑɑ bɑɑ wɑnt’i lin nbɑ nɑ kul ɑ, ŋɑɑn k ii mi mɑn k yin gɑɑl b binbenŋ, k mɑɑn b k tuun bɑɑ wɑnt lin nbɑ mɑnŋ.</verse>
				<verse number="4">B jint niib jik-kpiɑtɑ nbɑ pɑɑl nɑn bin jii, ŋɑɑn kɑn sɑk k bin jii b niibil k bɑbl suɑ k wun jii.</verse>
				<verse number="5">Lin nbɑ kul k b tuun nɑ, b tuun ɑ niib n lɑ’b e. B tuu nyinn Yennu lolkpel kɑdɑɑɔk ni kinkɑlnboyennɑ e, k diɑn, k tien tien kunkoni ni, k lol lol b yulɑ nɑn b kpinkpɑnt pɑɑk. B biɑ tuu te k bin nyɑl b liɑtbɑɑnt mɔgbɑnɑ nɑn l kpinkpɑnt k l fɔk fɔk, k biɑ yɑln yɑln e.</verse>
				<verse number="6">B i sɑɑn jɑɑnm ni, b tuu luon bii kɑl yudɑnm kinkɑɑni pɑɑk. B i kuɑ *Suifnbɑ jɑɑnti diet ni, b biɑ luon nijɑɑnɑ kɑɑni boɑ e.</verse>
				<verse number="7">B biɑ tuu luon k niib n fuont’b nɑn bulcint e dɑi ni, kii yi’b ɑ: ‹Wɑntieb.›</verse>
				<verse number="8">Ŋɑɑn yinm ŋɑnin, i dɑɑ te k b yi’i ‹Wɑntuɑ›, k mɑɑn i kul ɑ tie nɑɑtɑɑnn e nɑn lieb, k mɔk i Wɑntuɑ yenɔ kuɑ.</verse>
				<verse number="9">I dɑɑ yi suɑ i ‹Bɑɑ› tingbounŋ nɑ ni, k mɑɑn i mɔk Bɑɑ yenɔ kuɑ e. Ŋuɑ e tie Yennu wun nbɑ be *Yendɔunŋ ni.</verse>
				<verse number="10">I biɑ dɑɑ te k niib yi’i b ‹Yonmdɑnm›, k mɑɑn i mɔk Yonmdɑɑnɔ yenɔ kuɑ e. Ŋuɑ e tie *Klistu.</verse>
				<verse number="11">Wun nbɑ tie nijɑɑnn i ni, wun tien u mɔnŋ i kul ɑ tuontunnɔ.</verse>
				<verse number="12">Ŋɑɑn wun nbɑ dont u mɔnŋ, Yennu tɑn sɑɑ sikn’ɔ wɑɑ, ŋɑɑn wun nbɑ siknt u mɔnŋ, Yennu e tɑn sɑɑ donn’ɔ.»</verse>
				<verse number="13">K Yiesu biɑ din yet ɑ: «Yinm *senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk, k mɑɑn yinm e luon Yennu nɑɑn tɑnmɔb ɑ niib dɑɑ kuɑ. I mɔnŋ mɔnŋ kɑn kuɑ, ŋɑɑn dɔk bin nbɑ luon bin kuɑ tɑnmɔb nɑ.</verse>
				<verse number="14">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk, k mɑɑn i ŋmɑb pɑkɔi, k mei Yennu k wei k kpɑnn nɑn i tie yentinnɑ e. L pɑɑk, i tubdɑtu tɑn sii bi bonciɑnn.</verse>
				<verse number="15">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk, k mɑɑn i kuɑ bulgbetɑ nɑn ŋɑlnt k sonm mɔkgbenŋɑ pɑɑk k puotl kpeni k sɑɑ digbɑnbɑnfɔkɑ ni, k luon wun nbɑ sɑɑ kpint u binbenŋ kii wɑɑ i puolpo e, k l i tie k i tɑn lɑ suɑ k u wɑɑ’i ni, i tuu te k u biit nbɑ jikt’ɔ sɑɑ *Sɑɑtɑn muu ni nɑ n ŋɑnm pukn tɑɑl munle e nɑn i yɑl nɑ.</verse>
				<verse number="16">«Yinm nbɑ tie juɑni ŋɑɑn dɑɑl lieb nɑ, l sii bi i pɑɑk. I wɑnt niib nɑ ɑ: ‹Suɑ i pol Yennu jɑɑnti ŋɑsɑɑkɑk, l kɑɑ biit, ɑ ŋɑɑn l i tie k suɑ pol likli nbɑ be dieok mɑnŋ ni nɑ, ɑ sie k u gbien wɑɑ pol biɑnŋ nbɑ nɑ.›</verse>
				<verse number="17">Yinm juɑni nbɑ k mɔk yɑn nɑ, bonɑ ŋɑnle nɑ ni, lɑnn po e kpɑɑ bɑlkpɑnn, likli nɑ ɑmi Yennu jɑɑnti ŋɑsɑɑkɑk nbɑ te k likli nɑ tie Yennu yɑl nɑ?</verse>
				<verse number="18">K i biɑ yet ɑ: ‹L i tie k suɑ pol *mɑnnu binbintl, l kɑɑ biit, ɑ ŋɑɑn l i tie k suɑ pol mɑnnu bonkobuk nbɑ pɑɑ binbintl nɑ pɑɑk nɑ, sie k u gbien wɑɑ pol biɑnŋ nbɑ nɑ.›</verse>
				<verse number="19">I set tie juɑni e nɑn bɑlmɔni. Bonɑ ŋɑnle nɑ ni, lɑnn po e kpɑɑ bɑlkpɑnn, mɑnnu bonkobuk nɑ ɑmi binbintl nbɑ te k l tie Yennu yɑl nɑ?</verse>
				<verse number="20">L pɑɑk, l i tie k suɑ pol mɑnnu binbintl, l wɑnt nɑn u pol binbintl nɑ nɑn lin nbɑ kul pɑɑ l pɑɑk nɑ e mun.</verse>
				<verse number="21">L i tie k suɑ biɑ pol Yennu jɑɑnti ŋɑsɑɑkɑk, l wɑnt nɑn u pol dieok mɑnŋ nɑn Yennu nbɑ be lenŋ nɑ e mun.</verse>
				<verse number="22">L i biɑ tie k suɑ pol Yendɔunŋ, u pol Yennu nɑɑngbounŋ nɑn wun nbɑ kɑl l pɑɑk mɑnŋ e.</verse>
				<verse number="23">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk. I jikt bɑɑli nɑn bukunŋ nɑn nɑli nɑn l bonliɑ piik nuɑk ni yenn kuɑ k tien Yennu, ŋɑɑn nyik lin nbɑ tie bɑlkpɑnɑ u senni ni. Ŋɑnn e tie bɑlbunu nbɑ tuok nɑn ninbɑtinu nɑn Yennu senni wɑɑnu nɑn bɑlmɔni. Lin nbɑ nɑ nbɑ e bo ŋɑn nɑn yii tuun, k dɑɑ nyikt l yenn-nbɑ tumu.</verse>
				<verse number="24">Yinm juɑni nbɑ dɑɑl lieb nɑ, i tuu lot nɑɑyun-yuolk nyun ni k lu e, ŋɑɑn nɑk yuyouk nɑn nyun.</verse>
				<verse number="25">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk, k mɑɑn i soki *kɔp nɑn senŋ puolpo e, ŋɑɑn k nuɑk ni gbie nɑn nɑn-yuk nɑn jɑwuuk.</verse>
				<verse number="26">Yinm Fɑɑliisiɑnnbɑ nbɑ tie juɑni nɑ, sokt mɑn kɔp nɑn senŋ nɔi ni sinsinn, k l puolpo n fit nyi.</verse>
				<verse number="27">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk. I tie nɑn kɑɑt nbɑ k b mɑɑ k pent senn, k l puolpo fɑn, ŋɑɑn k l nuɑk ni gbie nɑn kpɑbɑ nɑn pɔiu nɑ e.</verse>
				<verse number="28">Nnɑ e k niib goli i nɑn-yel po k i fɑn ŋɑɑn i pɑlɑ ni gbie nɑn fɑi nɑn biit.»</verse>
				<verse number="29">«Yinm senniwɑntieb nɑn Fɑɑliisiɑnnbɑ nbɑ tie kpinkpɑnni dɑnm nɑ, l sii bi i pɑɑk. I mɑɑ *Yennu sɔkniinbɑ kɑɑt, k jɑb’b, k sent, k l tie lin nbɑ sɑɑ tiɑl niib niŋɑnm kuun po,</verse>
				<verse number="30">ŋɑɑn yien ɑ: ‹T ii dinŋ ii bo i be t yejɑnm yuo, t din bo kɑn tun bɑɑ din tun lin nbɑ k kpii Yennu sɔkniinbɑ nɑ.›</verse>
				<verse number="31">L pɑɑk, lin nbɑ nɑ wɑnt nɑn i set sɑk nɑn i tie bin nbɑ din kpii Yennu sɔkniinbɑ nɑ yɑɑbuonɑ e.</verse>
				<verse number="32">L pɑɑk, i yejɑnm nbɑ din piin k tun biit biɑnŋ nbɑ nɑ, tontl mɑn.</verse>
				<verse number="33">Yinm wɑi. Yinm wɑɑlɑbli nɑ, nlee k i tɑn sɑɑ nyi tubdɑtu muu nbɑ kɑn mi kpien nɑ ni?</verse>
				<verse number="34">L pɑɑk te k n yien’i nɑ, n tɑn sɑɑ tun Yennu sɔkniinbɑ nɑn yɑndɑnm nɑn wɑntieb i buol ni, ŋɑɑn i tɑn sɑɑ kpi b siɑb e, k kpɑɑ siɑb kuun dɑpunpunn pɑɑk, k buo siɑb Suifnbɑ jɑɑnti diet ni, k biɑ wei tɔki b tɑɑ k nyi doyenu ni k tuɑtl doleu ni.</verse>
				<verse number="35">L pɑɑk, bɑɑ din kpii niŋɑnm nbɑ nɑ kul ɑ tubdɑtu be i yulɑ pɑɑk, lɑɑ nyii nipiemɔ Abel pɑɑk, k sɑɑ tuu Bɑɑlɑɑsi bijɑ Sɑɑkɑɑli pɑɑk, wun nbɑ k b din kpii’u Yennu jɑɑnti ŋɑsɑɑkɑk nɑn mɑnnu binbintl sinsuuk ni nɑ.</verse>
				<verse number="36">Bɑlmɔni e k n yien’i nɑ, mɔtɑɑnɑ nigbounŋ nɑ tɑn sɑɑ lɑ tubdɑtu biit mɑnŋ kul pɑɑk e.»</verse>
				<verse number="37">«Nbɑɑyuoo, Selusɑɑlenm tieb, yinm nbɑ kpi Yennu sɔkniinbɑ, k biɑ jɑɑt u tuomiinbɑ nbɑ k u tun’m i buol ni nɑ tɑnɑ, biknu biknu tɑɑl munŋɑ e k n gbɑɑ mɑɑ n tikl’i yonm nɑn kolk nbɑ tuu tikl u kobis u kpinkpɑnt ni nɑ, k i k sɑk.</verse>
				<verse number="38">Gotl mɑn, Yennu nyik i jɑɑnti ŋɑsɑɑkɑk nɑ e nɑ, k l sɑɑ nyint ŋɑyɑnn.</verse>
				<verse number="39">N yien’i e, lɑɑ nyii dinnɑ k jii sɑɑ i kɑn mi k lɑn’n k sɑɑ tuu dɑɑl nbɑ k i tɑn sɑɑ yet ɑ: ‹Yennu yetŋɑnm ii be wun nbɑ bɑɑt Yonmdɑɑnɔ sɑnn ni nɑ pɑɑk.› »</verse>
			</chapter>
			<chapter number="24">
				<verse number="1">Yiesu nbɑ din nyii Yennu jɑɑnti ŋɑsɑɑkɑk ni k sɑɑ nɑ, k u *puolpoweitieb din bɑɑl u buol ni k tɑn wɑnt’ɔ jɑɑnti ŋɑɑk mɑnŋ diet.</verse>
				<verse number="2">Ŋɑnn e k u boi’b ɑ: «I lɑ lin nbɑ nɑ nbɑ kul ɑɑ? Bɑlmɔni e k n yien’i nɑ, b tɑn sɑɑ tut l kul, k lu tinŋ ni wɑɑ, k l tɑnn yenn kuɑ tɑn kɑn biɑl k pɑɑ liel pɑɑk.»</verse>
				<verse number="3">Yiesu nbɑ din tɑn sɑɑn k sɑɑ kɑl jɑgbɑɑk nbɑ k b yi’l *Oliifienbɑ jɑgbɑɑk nɑ pɑɑk nɑ, k u puolpoweitieb tɑn bɑɑl u buol ni, b kuukuɑ, k boi’ɔ ɑ: «Yet’t, yuo nbɑ k nɑ kul ɑ tɑn sii tie. Bee tɑn sii tie ɑ bɑɑlu *nyinn nɑn *dulnyɑ gbennu nyinn i?»</verse>
				<verse number="4">K u jiin k yet’b ɑ: «Ii mi mɑn k suɑ n tɑn kpɑnn’i,</verse>
				<verse number="5">k mɑɑn niib bonciɑnn tɑn sɑɑ jii n sɑnn e k bɑɑl k yien ɑ ŋɑnm e tie *Klistu nɑ, k kpɑnn niib bonciɑnn.</verse>
				<verse number="6">I tɑn sɑɑ gbɑt tɔb fuut i kuɑnn ni, nɑn l lɑbɑɑl bɑnfɔkl, ŋɑɑn i dɑɑ jie, k mɑɑn l kpɑɑ tɑlɑs e nɑn lin nbɑ nɑ kul n tun, ŋɑɑn l k wɑnt nɑn dulnyɑ gbennu bɑɑl e nɑ.</verse>
				<verse number="7">Nibuolu nɑn nibuolu tɑn sɑɑ kɔn nɑn lieb, k kpɑnbɑlɑ nɑn kpɑnbɑlɑ mun tɑn sɑɑ tuok k kɔn nɑn lieb. K kon nɑn tinŋ jijekt tɑn sii be lokɑ kul po.</verse>
				<verse number="8">Lin nbɑ nɑ nbɑ kul tɑn sii tie nɑn mɑtyiɑlu pinpiik nɑ e.</verse>
				<verse number="9">«L yuo mɑnŋ k b tɑn sɑɑ suol’i k din’i fɑlɑ biɑk, k kpi’i k buolu kul tɑn sii nɑn’i k mɑɑn yɑɑ wɑɑ’n nɑ pɑɑk.</verse>
				<verse number="10">L yuo mɑnŋ, niib bonciɑnn tɑn sɑɑ yet n weiu, k biɑ kuɑt lieb, k biɑ nɑn lieb.</verse>
				<verse number="11">K fɑɑk sɔkniinbɑ tɑn sɑɑ nyi k kpɑnn niib bonciɑnn.</verse>
				<verse number="12">Biit nbɑ tɑn sɑɑ mɑntk yɑbt tingbounŋ nɑ ni nɑ pɑɑk, k niib bonciɑnn lonm tɑn sɑɑ mɑɑk.</verse>
				<verse number="13">Ŋɑɑn wun nbɑ tɑn gubn nɑn fɑlɑ yuo nɑ juontu tɑn sɑɑ lɑ fielu wɑɑ.</verse>
				<verse number="14">K b tɑn sɑɑ muɑnt Yennu nɑɑn lɑbɑmɑnn muɑnti nɑ tingbounŋ nɑ kul po, ɑ lin tien *siɑlɑ k tul niib kul, k dulnyɑ gbennu n yen fit bɑɑl.»</verse>
				<verse number="15">«I tɑn sɑɑ lɑ bonbilɑnkɑnt nbɑ k *Yennu sɔkni Dɑniel din yet l po nɑ, k l tɑn sii sie Yennu jɑɑnti ŋɑsɑɑkɑk ni.» (Wun nbɑ kul tɑn lii diɑni nɑ, wun bɑnn lɑɑ wɑnt lin nbɑ.)</verse>
				<verse number="16">«L yuo mɑnŋ, bin nbɑ tɑn be Suude tinŋ ni, bin ciɑl kii do juɑt,</verse>
				<verse number="17">k wun nbɑ tɑn be u dituɑtuk pɑɑk, u dɑɑ kuɑ u dieok ni ɑ wun sɑɑ jii u siɑl,</verse>
				<verse number="18">k wun nbɑ tɑn be u kpɑɑb ni, u dɑɑ ŋmɑt ɑ wun sɑɑ jii u tiɑɔk.</verse>
				<verse number="19">L yuo mɑnŋ, podɑnm nɑn bin nbɑ diɑ wɑlɑi tɑn sɑɑ di fɑlɑ bonciɑnn.</verse>
				<verse number="20">Ii mei mɑn Yennu k u dɑɑ te k fɑlɑ nɑ bɑɑt wonfufuk yuo, ɑmi *Fuondɑɑl.</verse>
				<verse number="21">K mɑɑn l yuo mɑnŋ, fɑlciɑɔnŋ sii be. Yennu nbɑ nɑn dulnyɑ wɑɑ nɑn dinnɑ, l fɑlɑ buolu dɑɑ k mi bɑɑl. L buolu mun biɑ ji kɑn mi k bɑɑl.</verse>
				<verse number="22">Yennu i tɑnŋ i kii wɑt dɑɑ mɑnŋ yɑbnt, suɑ tɑn kɑn biɑl, ŋɑɑn u nigɑnnkɑb pɑɑk k u tɑn sɑɑ wɑt dɑɑ mɑnŋ yɑbnt.</verse>
				<verse number="23">«L yuo mɑnŋ, suɑ i tɑnŋ i yet’i ɑ: ‹Gotl mɑn, Klistu be nnɑ,› ɑmi: ‹U be nɑ wɑɑ,› i dɑɑ tie’u yɑdɑ,</verse>
				<verse number="24">k mɑɑn l yuo mɑnŋ, fɑɑk Klistunbɑ nɑn fɑɑk sɔkniinbɑ tɑn sɑɑ nyi k tuun nyinɑ nɑn bɑktnɔunŋ tuonjɑɑnɑ ɑ bin kpɑnn niib. K l i tɑnŋ i fit, b tɑn sɑɑ kpɑnn Yennu nigɑnnkɑb tiɑɔnŋ ɑ.</verse>
				<verse number="25">Gbiintl mɑn, n ponŋ dɔnŋ yet’i e wɑɑ, k yuo mɑnŋ dɑɑ k bɑɑl.</verse>
				<verse number="26">«L pɑɑk, b i tɑnŋ i yet’i ɑ: ‹Gotl mɑn, u be muuk ni,› i dɑɑ sɑɑ, ɑmi b i yet’i ɑ: ‹Gotl mɑn, u be dieok ni,› i dɑɑ tie yɑdɑ,</verse>
				<verse number="27">k mɑɑn *Nisɑɑlk Bijɑ nɑ bɑɑlu tɑn sii tie nɑn sɑɑk nbɑ tuu nyiknt k nyi yendopo k sɑɑ sik yenbɑɑpo nɑ e.</verse>
				<verse number="28">«Siɑn nbɑ k bonkpienn be, lenŋ e k juut tiki.»</verse>
				<verse number="29">«Fɑlɑ nɑ puolpo k yennu tɑn sɑɑ bɔnn, k ŋmɑɑlk ji kɑn yent, k ŋmɑɑbilɑ tɑn sɑɑ nyi sɑnpɑɑpo k bɑɑ, k lin nbɑ kul be sɑnpɑɑpo tɑn sɑɑ dɑnm k ŋmɑt ŋmɑt.</verse>
				<verse number="30">L yuo mɑnŋ k niib tɑn sɑɑ lɑ Nisɑɑlk Bijɑ nyinn sɑnpɑɑpo, k nibuolu buolu nbɑ be tingbounŋ nɑ kul tɑn sii fɑbn, k ji lɑ Nisɑɑlk Bijɑ k u be sɑnpɑgbɑnɑ ni k siik nɑn yiikuo nɑn yentsɑɑkɑl.</verse>
				<verse number="31">Kɑtkɑɑk tɑn sɑɑ bui, k wun tun u *mɑlɑkɑɑnbɑ k bin sɑɑn k sɑɑ tikl u nigɑnnkɑb nbɑ be tingbounŋ nɑ lokɑ ŋɑnnɑ nɑ kul po k bɑɑl.»</verse>
				<verse number="32">«I jii fiigie k tumi yɑn mɑn. Yɑɑ tuu lɑ k tiik mɑnŋ bintl yuo nbɑ, i ji tuu bɑnn nɑn siɑɔk pel e nɑ.</verse>
				<verse number="33">Nnɑ e mun, yuo nbɑ k i tɑn lɑɑt k lin nbɑ nɑ nbɑ kul tuun, yin bɑnn nɑn lin nbɑ k n piɑk l po nɑ pel e nɑ.</verse>
				<verse number="34">Bɑlmɔni e k n yien’i nɑ, mɔtɑɑnɑ nigbounŋ nɑ kɑn kpo k gbenn kɑɑ wɑɑ, k lin nbɑ nɑ kul n tun.</verse>
				<verse number="35">Sɑnpɑɑk nɑn tinŋ tɑn sɑɑ bot ɑ, ŋɑɑn n mɑɑn ŋɑnin kɑn mi k bot fɑb ɑ.»</verse>
				<verse number="36">«Suɑ k mi dɑɑl mɑnŋ ɑmi yuo nbɑ k l kul sɑɑ tien. L sɑnpɑɑpo mɑlɑkɑɑnbɑ, ɑmi Bijɑ mɔnŋ k mi, sie Bɑɑ kuukuɑ e mi.</verse>
				<verse number="37">Lɑɑ din tien biɑnŋ nbɑ Noe yuo nɑ, l mun biɑ tɑn sii tie nnɑ e Nisɑɑlk Bijɑ jenu yuo.</verse>
				<verse number="38">Noe yuo mɑnŋ, yuo nbɑ k nyunciɑɔnŋ din dɑɑ k bɑɑl, k niib din di jiet k nyu, k kuɑnt puob, k jikt b wɑɑs k tien’m jɑb, k tɑn tuu dɑɑl nbɑ k Noe din kuɑ ŋɑlngbenŋl ni.</verse>
				<verse number="39">K niib mɑnŋ din biɑ dɑɑ k bɑnn lin nbɑ tuun, k tɑn tuu dɑɑl nbɑ k nyunsɑɑkɑn din bɑɑl k tɑn dii b kul sɑɑk ɑ. L biɑ tɑn sii tie nnɑ e yuo nbɑ k Nisɑɑlk Bijɑ tɑn sɑɑ jen.</verse>
				<verse number="40">L dɑɑl mɑnŋ, jɑb bɑnle tɑn sii buɑ kpɑɑb ni k ko, k b tɑn sɑɑ jii yenɔ ŋɑɑn nyik luɑ.</verse>
				<verse number="41">Puob bɑnle tɑn sii lɑkn buɑ nɑɑn dii, k b tɑn sɑɑ jii yenɔ ŋɑɑn nyik luɑ.</verse>
				<verse number="42">«L pɑɑk, i cekn i mɔnŋ pɑɑk mɑn, k mɑɑn i k mi dɑɑl nbɑ k t Yonmdɑɑnɔ sɑɑ jen.</verse>
				<verse number="43">Ŋɑɑn bɑnt mɑn nɑn l i tie k ŋɑɑdɑɑnɔ ponŋ mi yuo nbɑ k nɑn-yukɔ yɑɑ wun bɑɑl u ŋɑɑk ni nyiɑɔk, u sii kɑl e k guu. U kɑn sɑk k nɑn-yukɔ n tɑn kuɑ k jɑn’ɔ.</verse>
				<verse number="44">L pɑɑk, l ŋɑn k i mun n tien siil yuo kul ɑ, k mɑɑn Nisɑɑlk Bijɑ mun biɑ tɑn sɑɑ jen yuo nbɑ k i k duki u jenu nɑ po nɑ e.</verse>
				<verse number="45">«Tuontunlɑnɔ e tie yɑndɑɑnɔ k tuun u Yonmdɑɑnɔ nbɑ wɑnt’ɔ biɑnŋ nbɑ? Ŋuɑ e tie wun nbɑ k u Yonmdɑɑnɔ sɑɑ tien’ɔ tuontunnɑ yudɑɑnɔ ɑ wuuu goli u tuontunlieb, kii tien’m mɑnn nɑn l sɔnu.</verse>
				<verse number="46">L i tie k u Yonmdɑɑnɔ tɑn kpen k lɑ k u tuun nnɑ, pɑlpienn sii tie tuontunnɔ mɑnŋ yɑl e.</verse>
				<verse number="47">Bɑlmɔni e k n yien’i nɑ, ŋɑɑdɑɑnɔ mɑnŋ sɑɑ jii u mɔktuk kul k tien tuontunnɔ mɑnŋ nuu ni, ɑ wuu goli.</verse>
				<verse number="48">Ŋɑɑn l i tie k tuontunnɔ mɑnŋ tie tuontun-yuonn k dukn u pɑl ni ɑ, n Yonmdɑɑnɔ kɑn kpen yiɑn,</verse>
				<verse number="49">ŋɑɑn piin k buo u tuontunlieb, k ŋuɑ nɑn dɑnyuulɑ biɑ lɑkn k nyu k di,</verse>
				<verse number="50">Yonmdɑɑnɔ mɑnŋ tɑn sɑɑ kpen dɑɑl nbɑ k u ŋɑɑ u kpenu tɑmɑ e, nɑn yuo nbɑ k u k mi.</verse>
				<verse number="51">Yonmdɑɑnɔ nɑ sɑɑ dɑt u tubl bonbiil, k tien’ɔ nɑn bɑɑ tuu tien kpinkpɑnni dɑnm biɑnŋ nbɑ nɑ. Lenŋ mɑnŋ e k niib tɑn sii fɑbn mɔ k nyiitl nyɑnɑ.»</verse>
			</chapter>
			<chapter number="25">
				<verse number="1">«Yennu nɑɑn tɑn sii tie nɑn sɑpɑɑnm piik nbɑ din jii b fitɑ k sɑɑ ɑ bin sɑɑ tuok puoyuokl sɔlɔ nɑ e.</verse>
				<verse number="2">Sɑpɑɑnm mɑnŋ ni bɑnŋmu din tie jɑtt e, k bɑnŋmu mun din tie subndɑnm.</verse>
				<verse number="3">Sɑpɑɑnjɑtɑ nɑ din jii b fitɑ, ŋɑɑn k jii kpɑn k guun b mɔnŋ,</verse>
				<verse number="4">ŋɑɑn k sɑpɑɑnsubndɑnm nɑ ŋɑnin din jii kpɑn k liɑk liɑk sɑlenɑ ni k diɑ pukn b fitɑ po.</verse>
				<verse number="5">Puoyuokl sɔlɔ mɑnŋ din k bɑɑl yiɑn, k guɑn tɑn suol sɑpɑɑnm nɑ kul ɑ, k b guɑn.</verse>
				<verse number="6">«K tɑnsuuni k b tɑn gbɑt wuyikinŋ ɑ: ‹Gotl, puoyuokl sɔlɔ nɑ e bɑɑt nɑ. Nyin mɑn k tin tuok’ɔ mɑn.›</verse>
				<verse number="7">K sɑpɑɑnm piik nɑ kul ɑ fiil k ŋɑk ŋɑk b fitɑ nɑ.</verse>
				<verse number="8">Ŋɑnn e k sɑpɑɑnjɑtɑ nɑ miɑl subndɑnm nɑ ɑ: ‹I kɑn tul’t i kpɑn nɑ wɑɑn ii? K mɑɑn t fitɑ nɑ luon lin kpien e.›</verse>
				<verse number="9">K subndɑnm nɑ jiin ɑ: ‹Aɑi, t yɑlɑ mun kɑn jɑnŋ tinm nɑn yinm. Ii sɑɑ mɑn bin nbɑ kɔi kpɑn buol ni, k sɑɑ dɑɑ i mɔnŋ yɑlɑ.›</verse>
				<verse number="10">Sɑpɑɑnjɑtɑ nɑ nbɑ din yɑɑt k sɑɑn ɑ bin sɑɑ dɑɑ kpɑn yuo nbɑ, k puoyuokl sɔlɔ nɑ dɔkt. Subndɑnm bɑnŋmu nɑ nbɑ din tien siil nɑ din wei puoyuokl sɔlɔ mɑnŋ e, k sɑɑn puociɑnu ŋɑɑk nɑ ni k kuɑ dieok ni, ŋɑɑn k b luon gɑnn k kpɑl.</verse>
				<verse number="11">«L puolpo k sɑpɑɑnjɑtɑ nɑ nbɑ din tɑn jen yuo nbɑ, k b bɑɑl k tɑn sie tɑnmɔb nɑ buol k yi ɑ: ‹Yonmdɑɑnɔ, Yonmdɑɑnɔ, luotl gɑnn k tin kuɑ.›</verse>
				<verse number="12">Ŋɑɑn puoyuokl sɔlɔ nɑ jiin k yet’b ɑ: ‹Bɑlmɔni e k n yien’i nɑ, n k mi’i ni.› »</verse>
				<verse number="13">K Yiesu biɑ din yet’b ɑ: «Ii mi mɑn, k mɑɑn i k mi l dɑɑl ɑmi l yuo.»</verse>
				<verse number="14">«Yennu nɑɑn lɑbɑɑl biɑ tɑn sii tie nɑn ŋɑɑdɑɑnsuɑ nbɑ din lol ɑ wun sɑɑn sɔnu lɑbɑɑl nɑ e, k din yiin u tuontunnɑ k tɑn tien u mɔktuk b nii ni nɑ.</verse>
				<verse number="15">U din tul sinsinn yuɑ nɑ likli bonciɑnn, tɑɑlɑnnbɑ ŋɑnŋmu, k tul wun nbɑ pɑɑ nɑ likli k l yɑb, tɑɑlɑnnbɑ ŋɑnle, k tul wun nbɑ juont nɑ tɑɑlɑn yenn. U din tul suɑ kul nɑn wɑɑ mi l dɑɑnɔ kotl nbɑ tie biɑnŋ nbɑ e, ŋɑɑn yɑɑt k sɑɑn.</verse>
				<verse number="16">K wun nbɑ din gɑɑl tɑɑlɑnnbɑ ŋɑnŋmu nɑ, nyii nɑn u likli yiɑn ɑ, k piin kpinkpounŋ, k lɑ nyuɑt tɑɑlɑnnbɑ ŋɑnŋmu k pukn l pɑɑk biɑk.</verse>
				<verse number="17">Nnɑ e k wun nbɑ mun biɑ din gɑɑl tɑɑlɑnnbɑ ŋɑnle nɑ, mun din nyii k kpent k lɑ nyuɑt tɑɑlɑnnbɑ ŋɑnle k pukn l pɑɑk.</verse>
				<verse number="18">Ŋɑɑn wun nbɑ din gɑɑl tɑɑlɑn yenn nɑ ŋɑnin din nyii e, k gbiil buotuk, k pii u Yonmdɑɑnɔ likli nɑ lenŋ.</verse>
				<verse number="19">«L din wei bonciɑnn, k ŋɑɑdɑɑnɔ mɑnŋ din tɑn jen, k yiin u tuontunnɑ nɑ, ɑ wun kɑn b likli mɑnŋ, k lɑ bɑɑ lɑ nyuɑt biɑnŋ nbɑ.</verse>
				<verse number="20">K wun nbɑ din gɑɑl tɑɑlɑnnbɑ ŋɑnŋmu nɑ nbɑ kuɑ yuo nbɑ, k u jii tɑɑlɑnnbɑ ŋɑnŋmu liel nɑ k pukn tul u Yonmdɑɑnɔ, ŋɑɑn yet ɑ: ‹Yonmdɑɑnɔ, ɑ din tul’n tɑɑlɑnnbɑ ŋɑnŋmu e, ŋɑɑn gotl n mun biɑ lɑ nyuɑt tɑɑlɑnnbɑ ŋɑnŋmu.›</verse>
				<verse number="21">K u Yonmdɑɑnɔ nɑ yet’ɔ ɑ: ‹Nfɑɑn, ɑ tie tuontunŋɑnɔ e, k biɑ tuun fɑnu. Fɑɑ diɑ wɑɑnm-nnɑ fɑnu biɑnŋ nbɑ nɑ, l pɑɑk, n sɑɑ jii sɑɑn e wɑɑ k tien ɑ nuu ni. Pɑlpienn nbɑ k n mɔk nɑ, l ji tie min nɑn fin yɑl e.›</verse>
				<verse number="22">«K wun nbɑ mun din gɑɑl tɑɑlɑnnbɑ ŋɑnle nɑ kuɑ k bɑɑl u Yonmdɑɑnɔ nɑ buol, k tɑn yet’ɔ ɑ: ‹Yonmdɑɑnɔ, gotl, ɑ din tul’n tɑɑlɑnnbɑ ŋɑnle e, ŋɑɑn n mun biɑ kpent k lɑ nyuɑt tɑɑlɑnnbɑ ŋɑnle.›</verse>
				<verse number="23">K u Yonmdɑɑnɔ yet’ɔ ɑ: ‹Nfɑɑn, ɑ tie tuontunŋɑnɔ e, k biɑ tuun fɑnu. Fɑɑ diɑ wɑɑnm-nnɑ fɑnu biɑnŋ nbɑ nɑ, l pɑɑk, n sɑɑ jii sɑɑn e wɑɑ, k tien ɑ nuu ni. Pɑlpienn nbɑ k n mɔk nɑ, l ji tie min nɑn fin yɑl e.›</verse>
				<verse number="24">«Ŋɑnn e k wun nbɑ mun din gɑɑl tɑɑlɑn yenn nɑ ŋɑnin kuɑ k bɑɑl u Yonmdɑɑnɔ buol k tɑn yet’ɔ ɑ: ‹Yonmdɑɑnɔ, n mi nɑn ɑ tie pɑɑlɔ e. Siɑn nbɑ k ɑ lek k bul, ŋɑɑn fin ŋɑnin tuu jɑɑn lenŋ e.</verse>
				<verse number="25">L pɑɑk, min dɑɑn tiin’ɑ jɑŋmɑɑni e, k jii ɑ tɑɑlɑn yenn nɑ k gbiil k pii tinŋ ni. L pɑɑk, ŋɑnn e nɑ. Gɑɑt ɑ bont.›</verse>
				<verse number="26">«Ŋɑnn e k u Yonmdɑɑnɔ nɑ yet’ɔ ɑ: ‹Fin tuontun-yuonn nɑ, ɑ tie gbɑn-nyɑkdɑɑnɔ e. A mi nɑn n tie pɑɑlɔ e, k biɑ mi nɑn n jɑɑn siɑn nbɑ k n k bul e,</verse>
				<verse number="27">k bee k ɑ din k jii n likli mɑnŋ k kuɑn bɑnŋ ni? Mɑɑ bo tɑn jen nɑ n bo sɑɑ lɑ n bont k nyuɑt pɑɑ l pɑɑk e.</verse>
				<verse number="28">L pɑɑk, gɑɑt likli mɑnŋ u buol ni mɑn, k pukn wun nbɑ mɔk tɑɑlɑnnbɑ piik nɑ,</verse>
				<verse number="29">K mɑɑn wun nbɑ kul mɔk bonɑ, b sɑɑ pukn’ɔ k wun mɔkt bonciɑnn, ŋɑɑn wun nbɑ kɔnŋ bont, b biɑ sɑɑ tont bonmintk nbɑ k u mɔk nɑ.</verse>
				<verse number="30">Ŋɑɑn jɑyɑnn nɑ ŋɑnin, jiin’ɔ mɑn kii nyi k sɑɑ lu’u nɑn-yel po bunbɔnn ni. Lenŋ e wɑɑ k niib tɑn sii mɔ fɑbn k nyiitl nyɑnɑ.› »</verse>
				<verse number="31">«Tɔn, *Nisɑɑlk Bijɑ i tɑnŋ i jen nɑn u pɑnŋ nɑn *mɑlɑkɑɑnbɑ kul ɑ, u tɑn sɑɑ kɑl u nɑɑngbounŋ pɑɑk, k lɑ bɑɑkciɑɔnŋ,</verse>
				<verse number="32">k tɑn lɑkn tingbounŋ nɑ nibuolu kul u tuɑnn po, k u tɑn sɑɑ bɔkt’b nɑn pekpɑɑlk nbɑ tuu bɔkt pei nɑn buuni biɑnŋ nbɑ nɑ.</verse>
				<verse number="33">U tɑn sɑɑ jii pei k senn’b u niidiitu po, ŋɑɑn jii buuni nɑ mun k senn’b u niigɑnŋ po.</verse>
				<verse number="34">K Kpɑnbɑl nɑ sɑɑ yet bin nbɑ sie u niidiitu po nɑ ɑ: ‹Yinm nbɑ k n Bɑɑ yɑt yetŋɑnm i pɑɑk nɑ, ii sɑɑ nɑ mɑn k tɑn kuɑ nɑɑn nbɑ k n Bɑɑ din ŋɑnm k guun’i *dulnyɑ piinu ni wɑɑ nɑ,</verse>
				<verse number="35">k mɑɑn kon din mɔk’n k i din’n, k nyun-nyuklu din mɔk’n k i tul’n nyun. N din tie sɑɑmɔ e ŋɑɑn k i gɑɑl’n sɑɑɔnŋ i ŋei ni.</verse>
				<verse number="36">N din sonm yɑnn e k i gbɑbn’n, k n din yiɑl k i sonm’n, k n din kuɑ dɑnsɑlk, k i tun gɔnt’n.›</verse>
				<verse number="37">«K niŋɑnm nɑ tɑn sɑɑ jiin k boi’ɔ ɑ: ‹Yonmdɑɑnɔ, biɑ yuo e k t din lɑ’ɑ k kon mɔk’ɑ k t dinn’ɑ ni? Ami biɑ yuo e k nyun-nyuklu din mɔk’ɑ k t tul’ɑ nyun i?</verse>
				<verse number="38">Ami biɑ yuo e k t din lɑ’ɑ k ɑ tie sɑɑmɔ k t gɑɑl’ɑ sɑɑɔnŋ t ŋei ni? Ami k ɑ sonm yɑnn k t gbɑbn’ɑ ni?</verse>
				<verse number="39">Ami bee dɑɑl e k t din lɑ k ɑ yiɑl k t sonm’ɑ ni? Ami k ɑ kuɑ dɑnsɑlk, k t bɑɑl k tɑn gɔn’ɑ ni?›</verse>
				<verse number="40">K Kpɑnbɑl nɑ mun tɑn sɑɑ jiin k yet’b ɑ: ‹Bɑlmɔni e k n yien’i nɑ, yɑɑ din tun lin nbɑ k tul wun nbɑ juont tɑlk n nɑɑ wɑɑs sinsuuk ni nɑ yenɔ kuɑ, i din tuun k tien min e.›</verse>
				<verse number="41">«L puolpo, u tɑn sɑɑ jiɑnt k yet bin nbɑ sie u niigɑnŋ po nɑ ɑ: ‹Yinm nibiit nbɑ ŋɑn nɑn tubdɑtu nɑ, sietl nnɑ mɑn. Ii sɑɑ mɑn k sɑɑ kuɑ muu nbɑ di k kɑɑ kpienu nbɑ k Yennu din ŋɑnm k guun *Sɑɑtɑn nɑn u mɑlɑkɑɑnbɑ nɑ ni,</verse>
				<verse number="42">k mɑɑn kon din mɔk’n, ŋɑɑn k i minn’n jiet, k nyun-nyuklu din mɔk’n, ŋɑɑn k i minn’n nyun.</verse>
				<verse number="43">N din tie sɑɑmɔ e, k i k sɑk yin gɑɑl’n sɑɑɔnŋ i ŋei ni, k n din tɑn sonm yɑnn, ŋɑɑn k i minn’n tiɑt, k n din tɑn yiɑl k i k sonm’n, k n biɑ tɑn kuɑ dɑnsɑlk, k i k gɔn’n.›</verse>
				<verse number="44">«L yuo k b mun tɑn sɑɑ ŋmɑt k boi’ɔ ɑ: ‹Yonmdɑɑnɔ, biɑ yuo e k t din lɑ’ɑ k kon mɔk’ɑ, ɑmi nyun-nyuklu mɔk’ɑ, ɑmi k ɑ tie sɑɑmɔ, ɑmi k ɑ sonm yɑnn, ɑmi k ɑ yiɑl, ɑmi k ɑ kuɑ dɑnsɑlk, ŋɑɑn k t yet ɑ sonml i?›</verse>
				<verse number="45">L yuo mɑnŋ e k u sɑɑ jiin k yet’b ɑ: ‹Bɑlmɔni e k n yien’i nɑ, yɑɑ din yet nɑn yin tun lin nbɑ k tul wun nbɑ tie tɑlk n nɑɑ wɑɑs nɑ sinsuuk ni nɑ yenɔ kuɑ nɑ, i din yet nɑn yin tun k tul min e.›</verse>
				<verse number="46">Bin nbɑ nɑ e tɑn sɑɑ sɑɑn k sɑɑ lɑ tubdɑtu nbɑ kɑɑ gbennu nɑ, ŋɑɑn k niŋɑnm n mun sɑɑn kii sɑɑ ii be mɑnfuol nbɑ kɑɑ gbennu ni.»</verse>
			</chapter>
			<chapter number="26">
				<verse number="1">Yiesu nbɑ din pɑk mɑɑn mɑnŋ kul k gbenn yuo nbɑ k u yet u *puolpoweitieb ɑ:</verse>
				<verse number="2">«I mi nɑn dɑɑlpo e tie *yuktgɑltiɑlu jɑɑnm, k b dɑɑn sɑɑ jii *Nisɑɑlk Bijɑ k tul niib ɑ bin kpɑɑ’u dɑpunpunn pɑɑk.»</verse>
				<verse number="3">L yuo mɑnŋ k Yennu mɑnntieb yudɑnm nɑn *Suifnbɑ sɑɑkɑb din tikl lieb *Kɑɑyiif ŋɑɑk ni, wun nbɑ tie Yennu mɑnntieb yudɑnm sɑɑkuɑ nɑ.</verse>
				<verse number="4">B din lol bɑɑ sɑɑ tien biɑnŋ nbɑ k bɔl suol Yiesu e k kpi’u.</verse>
				<verse number="5">Ŋɑɑn b din lol ɑ b kɑn suol’ɔ jɑɑnm dɑɑ ni, k mɑɑn b i tien nnɑ sie k kpikpiluk bɑɑl.</verse>
				<verse number="6">Tɔn, Yiesu nbɑ din tɑn be Betɑɑni duo ni, Siimɔn nbɑ din tuu tie gbɑɑtl nɑ ŋɑɑk,</verse>
				<verse number="7">k kɑl di jiet, k puosuɑ din kuɑ k diɑ sɑlenŋɑnn, k tulɑɑli nbɑ k l dɑɑɔk pɑɑl bonciɑnn din gbie lenŋ ɑ, k bɑɑl tɑn but Yiesu yul pɑɑk.</verse>
				<verse number="8">K Yiesu puolpoweitieb nɑ nbɑ din lɑ nnɑ yuo nbɑ k b piɑk buln nɑn wutuol k yien ɑ: «Bee k puo nɑ biil tulɑɑli nɑ nnɑ mɑn i?</verse>
				<verse number="9">K mɑɑn b bo sɑɑ fit kɔi’l k gɑɑl likli bonciɑnn k sonm tɑlɑs-dɑnm.»</verse>
				<verse number="10">K Yiesu din bɑnn b bunbulmi mɑnŋ, k boi’b ɑ: «Bee tien k i buln k dɑɑmi puo nɑ? Bonŋɑnn e k u tun k tul’n mɑnŋ.</verse>
				<verse number="11">Tɑlɑs-dɑnm ŋɑnin sii tun be i buol ni yuo kul e, ŋɑɑn min ŋɑnin kii tun be nnɑ kɑɑ.</verse>
				<verse number="12">Tulɑɑli nbɑ k u but n pɑɑk nɑ, u tien n piinu siil e.</verse>
				<verse number="13">Bɑlmɔni e k n yien’i nɑ, siɑn nbɑ kul k b sɑɑ muɑnt lɑbɑmɑnn nɑ tingbounŋ nɑ ni, b biɑ sɑɑ muɑnt puo mɑnŋ nbɑ tun lin nbɑ nɑ, k lii tie lin nbɑ k b sii tiɑn u po.»</verse>
				<verse number="14">L yuo nɑ k Yiesu puolpoweitieb nɑ ni yenɔ, wun nbɑ k b yi’u Suudɑ Iskɑɑliɑɔt nɑ, nyii k sɑɑn Yennu mɑnntieb yudɑnm buol ni,</verse>
				<verse number="15">k sɑɑ boi’b ɑ: «I sɑɑ tul’n bee ŋɑɑn k n lon sɔni k Yiesu n kuɑ i nuu ni?» K b kɑn likbin piintɑ k tul’ɔ.</verse>
				<verse number="16">K lɑɑ din nyii l yuo mɑnŋ k jii sɑɑ k u lon sɔni nbɑ k u sɑɑ jii Yiesu k kuɑn’ɔ b nuu ni.</verse>
				<verse number="17">K pɑɑnu nbɑ k b din k tie * dɑtinŋ nɑ jɑɑnm piinu dɑɑl, k Yiesu puolpoweitieb din bɑɑl u buol ni, k tɑn boi’ɔ ɑ: «A luon k tin sɑɑn lee k sɑɑ tien siil k guun’ɑ *yuktgɑltiɑlu jɑɑnm nɑ dinu?»</verse>
				<verse number="18">K u yet’b ɑ: «Ii sɑɑ mɑn duo nɑ ni jɑsuɑ nnɑ ŋɑɑk ni, k sɑɑ yet’ɔ ɑ: ‹T Wɑntuɑ e tun’t ɑ t tɑn yet’ɑ ɑ u yuo pel nɑ, k u luon ŋuɑ nɑn u puolpoweitieb n di *yuktgɑltiɑlu jɑɑnm ɑ ŋɑɑk nnɑ.› »</verse>
				<verse number="19">K u puolpoweitieb mun din tun nɑn wɑɑ wɑnn’b biɑnŋ nbɑ nɑ, k din tien jɑɑnm mɑnŋ jiet siil.</verse>
				<verse number="20">Dɑɑjuouk nbɑ din tɑn bɑɑl, k Yiesu nɑn u tuomiinbɑ *piik nɑn bɑnle nɑ kuɑ k kɑl ɑ bin di.</verse>
				<verse number="21">Bɑɑ din di yuo nbɑ k Yiesu yet’b ɑ: «Bɑlmɔni e k n yien’i nɑ, i ni yenɔ sɑɑ k kuɑt’n ɑ.»</verse>
				<verse number="22">K u puolpoweitieb nɑ pɑlɑ ni din biil bonciɑnn, k b piin k boi’ɔ yenɔ yenɔ ɑ: «N Yonmdɑɑnɔ, bɑlmɔni, ɑ yien min ee?»</verse>
				<verse number="23">K u jiin k yet ɑ: «Wun nbɑ k min nɑn ŋuɑ lɑkn suk kpinsenyenŋ ni nɑ e sɑɑ kuɑt’n.</verse>
				<verse number="24">Nisɑɑlk Bijɑ set sɑɑ kpo nɑn Yennu lolkpel kɑdɑɑɔk nbɑ wɑnn biɑnŋ nbɑ nɑ e, ŋɑɑn bonbiil sii be wun nbɑ yɑɑ wun kuɑt’n nɑ pɑɑk. B i bo ii dinŋ ii kii mɑl l dɑɑnɔ, l bo din sɔ.»</verse>
				<verse number="25">Ŋɑnn e k Suudɑ wun nbɑ yɑɑ wun kuɑt’ɔ nɑ mun din boi’ɔ ɑ: «Wɑntuɑ, ɑ yien min ee?» Ŋɑnn e k Yiesu jiin k yet’ɔ ɑ: «Nnn, fin e yɑɑ.»</verse>
				<verse number="26">Bɑɑ tɑn kɑl di jiet yuo nbɑ nɑ k Yiesu jii pɑɑnu, k tul Yennu niipuouk l pɑɑk, ŋɑɑn ŋmit ŋmit, k tul u puolpoweitieb, ŋɑɑn yet’b ɑ: «Gɑɑt mɑn k ŋmɑn. Nɑ e tie n gbɑnɑnt.»</verse>
				<verse number="27">K u biɑ din jii *kɔp nɑn dɑmunŋ, k tul Yennu niipuouk l pɑɑk, k jii’l k tul’b ŋɑɑn yet’b ɑ: «Gɑɑt mɑn, k i kul ɑ n nyu.</verse>
				<verse number="28">Lin nbɑ nɑ e tie n sɔn nbɑ sɑɑ te k Yennu mɔsonn n set nɑn bɑlmɔni, sɔn nbɑ tɑn sɑɑ nyi n gbɑnɑnt ni, ɑ nisɑɑli bonciɑnn n lɑ nyikcɑbu b biit pɑɑk e nɑ.</verse>
				<verse number="29">N yien’i e, n kɑn mi nyu dɑmunŋ mɑnŋ, sie dɑɑl nbɑ k min nɑn yinm tɑn sɑɑ lɑkn ŋɑnm nyu n Bɑɑ nɑɑn ni.»</verse>
				<verse number="30">Ŋɑnn e k b din yin Suifnbɑ Yenjiɑntu *yɑni, ŋɑɑn nyii k sɑɑn *Oliifienbɑ jɑgbɑɑk pɑɑk.</verse>
				<verse number="31">L yuo nɑ k Yiesu din yet’b ɑ: «Nyiɑɔk nɑ, i kul ɑ sɑɑ tin ŋɑɑn nyik’n ɑ, k mɑɑn l diɑn Yennu lolkpel kɑdɑɑɔk ni ɑ: ‹N tɑn sɑɑ kpi pekpɑɑlk nɑ, k pei nbɑ k u tuu kpɑɑl’b nɑ sɑɑ tin yɑt.›</verse>
				<verse number="32">Ŋɑɑn mi i tɑnŋ i fiil kuun ni, l puolpo, n sɑɑ liit i tuɑnn k sɑɑn Gɑɑliile.»</verse>
				<verse number="33">K Piɑl jiin k yet’ɔ ɑ: «N Yonmdɑɑnɔ, suɑ kul i lek i tɑnŋ i tin k nyik’ɑ, ŋɑɑn min ŋɑnin kɑn mi tin k nyik’ɑ ni.»</verse>
				<verse number="34">K Yiesu jiin k yet’ɔ ɑ: «Bɑlmɔni e k n yien’ɑ nɑ, dinnɑ nyiɑɔk nɑ, nɑn kojouk n tɑn bui nɑ, k ɑ noi tɑɑl muntɑ wɑɑ ɑ ɑ k mi’n.»</verse>
				<verse number="35">K Piɑl jiin ɑ: «L i lek i bɑɑl ɑ min nɑn fin n lɑkn kpo, n kɑn mi k noi ɑ n k mi’ɑ ni.» K u puolpoweitieb nɑ kul ɑ mun din yet nnɑ.</verse>
				<verse number="36">Ŋɑnn e k Yiesu nɑn u puolpoweitieb din sɑɑn siɑn nbɑ k b yi Getsemɑɑne nɑ, k u sɑɑ yet’b ɑ: «Ii be nnɑ mɑn, ŋɑɑn k n gɑl i tuɑnn po nɑ k sɑɑ miɑl Yennu»</verse>
				<verse number="37">K jii Piɑl nɑn Sebede wɑɑs bɑnle nɑ k pukn u mɔnŋ po. K piin k lɑ pɑlbiil nɑn yɑn-yetuk,</verse>
				<verse number="38">k yet’b ɑ: «Pɑlbibuolu nbɑ suol’n nɑ pel lin kpi’n ɑ. Biɑt nnɑ mɑn kii nyɔi nɑn’n.»</verse>
				<verse number="39">Ŋɑnn e k u cɑt k sɑɑn wɑɑnm-nnɑ b tuɑnn po, k gbɑɑn tinŋ ni, ŋɑɑn mei Yennu k yien ɑ: «N Bɑɑ, l i bo i sɑɑ fit, fɑn ŋɑɑn k fɑlɑ nbɑ bɑɑt n pɑɑk nɑ n yɑkl’n. Ŋɑɑn ŋɑɑnt k ɑ lonm o n tun, k l dɑɑ tie n lonm u.»</verse>
				<verse number="40">K u tɑn ŋmɑt u puolpoweitieb bɑntɑ nɑ buol ni, k bɑɑl suɑ k b guɑnt, k u boi Piɑl ɑ: «I lek kɑn fit kii nyɔi nɑn’n yuo wɑɑn ii?</verse>
				<verse number="41">Ii nyɔi mɑn ŋɑɑn kii mei Yennu k i tɑn dɑɑ kuɑ jinjɑnmi ni, k mɑɑn i sei ŋɑnin luon lin tun lin nbɑ ŋɑn, ŋɑɑn k i gbɑnɑnt kɑɑ pɑnŋ.»</verse>
				<verse number="42">K Yiesu din ŋmɑt tɑɑl munle ni k sɑɑ mei Yennu k yien ɑ: «N Bɑɑ, l i tie k fɑlɑ nbɑ bɑɑt n pɑɑk nɑ kɑn fit gɑl’n ŋɑnn sie k n dii’l, ŋɑɑnt k ɑ lonm n tun.»</verse>
				<verse number="43">K u biɑ ŋmɑt k sɑɑ bɑɑl suɑ k u puolpoweitieb nɑ biɑ guɑn ɑ, k mɑɑn guɑn din mɔk’b bonciɑnn.</verse>
				<verse number="44">K u nyik’b k biɑ ŋmɑt tɑɑl muntɑ ni, k sɑɑ mei Yennu k yien l biɑnŋ nɑn wɑɑ bo miɑl sinsinn nɑ.</verse>
				<verse number="45">Ŋɑnn e k u ŋmɑt k bɑɑl u puolpoweitieb mɑnŋ buol ni k tɑn boi’b ɑ: «I biɑ lek dɑɑ guɑnt e k foi ii? Gotl mɑn, yuo mɑnŋ pel nɑ. B sɑɑ jii Nisɑɑlk Bijɑ nɑ k tien’ɔ biitdɑnm nuu ni wɑɑ.</verse>
				<verse number="46">Fiit mɑn k tin sɑɑn. Gotl mɑn, wun nbɑ nyii n puol nɑ pel ɑ.»</verse>
				<verse number="47">U mɔb dɑɑ din k bɑɑ tinŋ, k Suudɑ wun nbɑ tie u puolpoweitieb nɑ ni yenɔ dɔkt nɑn nibulciɑɔnŋ, k siɑb diɑ juk-bɑnjɑi, k siɑb mun diɑ gbɑjɑlɑ, k nyii Yennu mɑnntieb yudɑnm nɑn Suifnbɑ sɑɑkɑb buol ni.</verse>
				<verse number="48">Suudɑ wun nbɑ nyii u puol nɑ ponŋ dɑɑn wɑnn niib mɑnŋ nyinsiɑl e ɑ: «Mi i sɑɑ i fuont wun nbɑ k muɑt u tɑnkpinn, ii mi nɑn ŋuɑ e nɑ, k yin suol’ɔ kenken mɑn.»</verse>
				<verse number="49">Suudɑ nbɑ tɑn bɑɑl yuo nbɑ, l tɑɑkpɑɑk ni k u sɑɑn k sɑɑ set Yiesu penŋ ŋɑɑn yet’ɔ ɑ: «Wɑntuɑ, ɑ nyiɑɔk po,» ŋɑɑn muɑt u tɑnkpinn.</verse>
				<verse number="50">K Yiesu jiɑnt yet’ɔ ɑ: «N yuɑk, Fɑɑ bɑɑl ɑ tun lin nbɑ nɑ, tumn yiɑn.» L yuo nɑ k niib nɑ ji wuul bɑɑl k tɑn bib Yiesu.</verse>
				<verse number="51">Ŋɑnn e k u puolpoweitieb nɑ ni yenɔ tɑɑn kɑkt nuɑt *juk -bɑnjiɑk ŋɑɑn cuɑ pot Yennu mɑnntieb yudɑɑnɔ tuontunnɔ tubl k lu.</verse>
				<verse number="52">Ŋɑɑn k Yiesu yet’ɔ ɑ: «Jiint ɑ juk-bɑnjiɑk mɑnŋ k nuɑn l tuok ni, k mɑɑn wun nbɑ kɔn nɑn juk, u kpenn juk kuun e.</verse>
				<verse number="53">Nnɑlɑ, n bo sɑɑ fit miɑl n Bɑɑ sonml po, k u bo sɑɑ tun *mɑlɑkɑɑnbɑ yiɑn ɑ, k bin gɑl tusɑ piik nɑn ŋɑnle.</verse>
				<verse number="54">Ŋɑɑn mi i tien nnɑ, nlee k l sɑɑ tun k gbien lin nbɑ diɑn Yennu lolkpel kɑdɑɑɔk ni k yet ɑ sie k lin nbɑ nɑ n tien i?»</verse>
				<verse number="55">Ŋɑnn e k u boi nibulciɑɔnŋ nɑ: «I bɑɑl nɑn juki nɑn gbɑjɑlɑ ɑ i tɑn suol’n nɑn n tie fɑt-tuɑ e nɑ ɑɑ? N dɑɑn tuu be Yennu jɑɑnti ŋɑsɑɑkɑk ni dɑɑl kul ɑ k tumi niib, ŋɑɑn k i tuu k so’n.</verse>
				<verse number="56">Ŋɑɑn lin nbɑ nɑ kul tun, ɑ lin gbien *Yennu sɔkniinbɑ nbɑ din diɑn lin nbɑ nɑ e.» L yuo k u puolpoweitieb nɑ kul ciɑl ŋɑɑn nyik’ɔ.</verse>
				<verse number="57">K bin nbɑ suol Yiesu nɑ jii’u k sɑɑn nɑn’ɔ Yennu jɑɑnti yudɑɑnɔ Kɑɑyiif ŋɑɑk, siɑn nbɑ k *senniwɑntieb nɑn tinŋ nɑ ni sɑɑkɑb kɑl k guu nɑ.</verse>
				<verse number="58">Bɑɑ sɑɑn nɑn Yiesu nɑ, k Piɑl wɑɑ u puolpo bɑnfɔkl ɑ, k sɑɑ bɑɑl sie Yennu mɑnntieb yudɑɑnɔ mɑnŋ ŋɑɑk nɑn-yel po, k tɑn kuɑ dundounŋ ni, k sɑɑn sɑɑ kɑl tuontunnɑ buol ni, ɑ wun lɑ l juontu.</verse>
				<verse number="59">K Yennu mɑnntieb yudɑnm nɑn sɑɑkɑb mɑnŋ kul yɑbl b mɔnŋ pɑɑk ɑ bin lɑ fɑɑk siɑlɑɑdɑnm mɔb ni lin nbɑ k b sɑɑ jii Yiesu biit k kpi’u.</verse>
				<verse number="60">K niib bonciɑnn set dii fɑɑk siɑlɑ u pɑɑk, ŋɑɑn kɔnŋ u bisiɑt. L puolpo k jɑb bɑnle nyii set k yet ɑ:</verse>
				<verse number="61">«Juɑ nɑ dɑɑn yet ɑ u mɔk yiikuo k sɑɑ fit bet Yennu jɑɑnti ŋɑsɑɑkɑk nɑ, ŋɑɑn biɑ mɑɑ’l dɑɑ ŋɑntɑ sinsuuk ni.»</verse>
				<verse number="62">Ŋɑnn e k Yennu mɑnntieb yudɑɑnɔ mɑnŋ fiil set, ŋɑɑn boi Yiesu: «A k mɔk l jiinu uu? Lin nbɑ k jɑb mɑnŋ piɑk ɑ po nɑ, l pɑɑk tie bee?»</verse>
				<verse number="63">Ŋɑɑn k Yiesu k jiin siɑl. K Yennu mɑnntieb yudɑɑnɔ mɑnŋ ŋɑnm boi’ɔ ɑ: «Yet’t Yennu nbɑ fo nɑ pɑɑk, fin e set tie *Klistu nɑ k biɑ tie u Bijɑ nɑ ɑɑ?»</verse>
				<verse number="64">K Yiesu jiin ɑ: «Nnn, fin e yɑɑ. Ŋɑɑn n yien’i e, lɑɑ nyii mɔtɑɑnɑ k jii sɑɑ, i tɑn sɑɑ lɑ Nisɑɑlk Bijɑ k u kɑl Yiikuo Dɑɑnɔ niidiitu po, k biɑ tɑn sɑɑ lɑ’u k u be sɑnpɑgbɑnɑ ni k siik.»</verse>
				<verse number="65">Ŋɑnn e k Yennu mɑnntieb yudɑɑnɔ mɑnŋ wutuol duo, k u dɑt u mɔnŋ liɑtfuouk pɑt, ŋɑɑn tiɑn ɑ: «U piɑk biil Yennu e. K t ponŋ ji luon siɑlɑɑdɑnm ɑ t tien bee? I kul ɑ nɑ gbɑt wɑɑ piɑk biil Yennu biɑnŋ nbɑ.</verse>
				<verse number="66">K i lɑ nlee?» K b jiin ɑ: «U ŋɑn nɑn kuun e.»</verse>
				<verse number="67">L yuo nɑ, k b ji piin k siin mɔsɑnt u pɑɑk, k buo’u, k siɑb pebt’ɔ tɑnpɑki,</verse>
				<verse number="68">ŋɑɑn yien ɑ: «Fin Klistu, buntl wun nbɑ pebt’ɑ nɑ.»</verse>
				<verse number="69">Piɑl nbɑ kɑl Yennu mɑnntieb yudɑɑnɔ ŋɑɑdundounŋ ni nɑ, k ŋɑɑk mɑnŋ ni bonposiɑk bɑɑl u buol ni k tɑn yet’ɔ ɑ: «A mun tuu tun be nɑn Yiesu nbɑ nyii Gɑɑliile nɑ.»</verse>
				<verse number="70">K Piɑl yet niib mɑnŋ kul ɑ buol ɑ: «N k mi fɑɑ piɑk lin nbɑ nɑ pɑɑk.»</verse>
				<verse number="71">L puolpo k u fiil nyii k sɑɑ kɑl nɑn-yel po. K ŋɑɑk mɑnŋ ni bonpoliek biɑ nyii lɑ’u, k yet bin nbɑ be lenŋ nɑ ɑ: «Juɑ nɑ mun tuu tun be Yiesu nbɑ nyii Nɑɑsɑɑlet nɑ buol ni.»</verse>
				<verse number="72">K Piɑl noi buun nii muu ni, k pol ɑ ŋuɑ tɑɑn k mi juɑ mɑnŋ.</verse>
				<verse number="73">K l yɑnn wɑɑnm-nnɑ k bin nbɑ sie lenŋ nɑ bɑɑl k tɑn yet Piɑl ɑ: «A set tie b ni yenɔ e, k mɑɑn ɑ mɑɑn nɑ e wɑnt.»</verse>
				<verse number="74">K Piɑl pol ɑ: «L i tie k n fɑ i e, Yennu n dɑt n tubl. N k mi juɑ mɑnŋ.» L yuo mɑnŋ k kojouk bui.</verse>
				<verse number="75">K Piɑl ji tiɑl Yiesu nbɑ bo yet’ɔ nɑ ɑ: «Kojouk dɑɑ tɑn kɑn bui sinsinn dɑɑnn, k ɑ tɑn sɑɑ noi tɑɑl muntɑ, ɑ ɑ k mi’n.» K Piɑl nyii nɑn-yel po k sɑɑ bui k fɑbn bonciɑnn.</verse>
			</chapter>
			<chapter number="27">
				<verse number="1">Lɑɑ yent sɑn-nyɑpob ni, k Yennu mɑnntieb yudɑnm nɑn sɑɑkɑb lol bɑɑ sɑɑ tien biɑnŋ nbɑ k kpi Yiesu.</verse>
				<verse number="2">K b lol’ɔ ŋmii k jii’u k sɑɑn nɑn’ɔ tinŋ yudɑɑnɔ nbɑ k b yi’u *Piilɑɑt nɑ buol ni.</verse>
				<verse number="3">Suudɑ, nbɑ nyii Yiesu puol nɑ nbɑ gbɑt k b bu juont k yɑɑ ɑ Yiesu ŋɑn nɑn kuun e nɑ, k u pɑl din biil bonciɑnn, k u jii likbin piintɑ nɑ k ŋmɑt sɑɑ jiin tul Yennu mɑnntieb yudɑnm nɑn sɑɑkɑb mɑnŋ,</verse>
				<verse number="4">ŋɑɑn yet ɑ: «N tun biit ɑ, k mɑɑn n kuɑt wun nbɑ kɑɑ biit ɑ.» Ŋɑnn e k b jiin k boi’ɔ ɑ: «T bɑkɑ mun ji be lin nbɑ nɑ ni ii? L ji tie ɑ mɑɑn e.»</verse>
				<verse number="5">K Suudɑ jii likli nɑ k lu Yennu jɑɑnti ŋɑsɑɑkɑk ni, ŋɑɑn nyii k sɑɑn sɑɑ jɔnn u mɔnŋ ŋmiiuk.</verse>
				<verse number="6">Ŋɑnn e k Yennu mɑnntieb yudɑnm tɔkl likli mɑnŋ ŋɑɑn yet ɑ: «Lin nbɑ nɑ ji tie sɔn likli e, k t *senni nbɑ tie biɑnŋ nbɑ, t kɑn fit jii pukn Yennu jɑɑnti ŋɑsɑɑkɑk likli ni.»</verse>
				<verse number="7">L pɑɑk, k b kɑl dukn likli mɑnŋ po, k tɑn jii sɑɑn sɑɑ dɑɑ yɔkmɑluɑ tinŋ ɑ bii pii sɑɑnm lenŋ.</verse>
				<verse number="8">L pɑɑk e te k b lek biɑ dɑɑ yi tinŋ mɑnŋ ɑ: «Sɔn Tinŋ» k tɑn tuu dinnɑ.</verse>
				<verse number="9">K l gbien *Yennu sɔkni Selemi nbɑ din pɑk lin nbɑ nɑ k l tien mɔni ɑ: «B jii likbin piintɑ nbɑ k Islɑɑeltieb siɑb din pɑ k l tie u dɑɑɔk nɑ,</verse>
				<verse number="10">k dɑɑ yɔkmɑɑlɔ tinŋ, nɑn Yonmdɑɑnɔ nbɑ wɑnn biɑnŋ nbɑ nɑ.»</verse>
				<verse number="11">K Yiesu sie tinŋ mɑnŋ yudɑɑnɔ Piilɑɑt tuɑnn, k Piilɑɑt boi’ɔ ɑ: «Fin e set tie *Suifnbɑ Kpɑnbɑl nɑ ɑɑ?» K u jiin’ɔ ɑ: «Nnn, fin e yɑɑ.»</verse>
				<verse number="12">Ŋɑɑn Yennu mɑnntieb yudɑnm nɑn sɑɑkɑb nɑ nbɑ tɑɑl’ɔ nɑ, u k jiin’m siɑl.</verse>
				<verse number="13">K Piilɑɑt biɑ boi’ɔ ɑ: «A k gbiɑ bɑɑ tɑɑl’ɑ biɑnŋ nbɑ mɑnŋ ii?»</verse>
				<verse number="14">Ŋɑɑn Yiesu ji k pɑk siɑl k jiin u po, k l ji bɑkt Piilɑɑt bonciɑnn.</verse>
				<verse number="15">Tɔn, l i tie k *yuktgɑltiɑlu jɑɑnm dinu dɑɑl i tɑnŋ i bɑɑl, tinŋ yudɑɑnɔ mɑnŋ tuu nyinn niyenɔ kuɑ e dɑnsɑlk ni, wun nbɑ k niib nɑ luon’ɔ, k ŋɑɑ’u.</verse>
				<verse number="16">Suɑ din be dɑnsɑlk l yuo, k u sɑnn din yi Bɑɑlɑɑbɑɑs, k niib nɑ mi’u fɑnu nɑn u tuonɑ nbɑ tie biɑnŋ nbɑ.</verse>
				<verse number="17">Bɑɑ tɑn lɑkn yuo nbɑ k Piilɑɑt boi’b ɑ: «Ŋmee k i luon k n nyinn’ɔ dɑnsɑlk ni k ŋɑɑ’u? Bɑɑlɑɑbɑɑs ɑmi Yiesu nbɑ k b yi’u *Klistu nɑ?»</verse>
				<verse number="18">k mɑɑn Piilɑɑt mi nɑn nɑnŋ pɑɑk e te k b suol Yiesu k tien u nuu ni.</verse>
				<verse number="19">Piilɑɑt nbɑ dɑɑ kɑl buut kok pɑɑk nɑ, k u ŋɑɑpuo tun *tuomi k tɑn yet’ɔ ɑ: «Nyint ɑ nuu nifopiemɔ nɑ mɑɑn ni, k mɑɑn nyiɑɔk nɑ n won lɑ dɑɑmuk bonciɑnn n dɑmiit ni u pɑɑk.»</verse>
				<verse number="20">K Yennu mɑnntieb yudɑnm nɑn sɑɑkɑb mɑnŋ biil niib nɑ ɑ bin yet Piilɑɑt ɑ wun nyinn Bɑɑlɑɑbɑɑs ŋɑɑn kpi Yiesu.</verse>
				<verse number="21">K Piilɑɑt biɑ ŋɑnm k boi’b ɑ: «Niib bɑnle nɑ ni, i luon k n nyinn ŋmee ŋɑɑ’u?» K b jiin ɑ: «Bɑɑlɑɑbɑɑs e.»</verse>
				<verse number="22">K Piilɑɑt biɑ ŋɑnm boi’b ɑ: «K Yiesu nbɑ k b yi’u Klistu nɑ ŋɑnin, i luon k n tien’ɔ nlee?» K b kul ɑ jiin ɑ: «Kpɑɑn’mɔ k tɑbn’ɔ dɑpunpunn pɑɑk.»</verse>
				<verse number="23">K Piilɑɑt boi’b ɑ: «Bee pɑɑk e? U biit mɑntk tie lɑnn po e?» K b ŋɑnm tien guoluk, ŋɑɑn jiin sɑnpɑɑpo wɑɑ ɑ: «Kpɑɑn’mɔ tɑbn dɑpunpunn pɑɑk.»</verse>
				<verse number="24">Piilɑɑt nbɑ bɑnn nɑn wuu piɑk l kɑɑ nyuɑt, k biɑ sɑɑ pukn guoluk nɑ, k u jii nyun k wuul wuul u nii, niib nɑ ninbinɑ ni, ŋɑɑn yet ɑ: «N nuu kɑɑ juɑ nbɑ kɑɑ biit nɑ sɔn nyinu ni. I mɑɑn e nɑ.»</verse>
				<verse number="25">K niib nɑ jiin ɑ: «Nnn, u sɔn n jii tinm nɑn t wɑɑs yulɑ pɑɑk.»</verse>
				<verse number="26">Ŋɑnn e k Piilɑɑt nyinn Bɑɑlɑɑbɑɑs ŋɑɑ’u, ŋɑɑn te k b buo Yiesu gbɑnn, k jii’u tul’b ɑ bin sɑɑ kpɑɑ’u dɑpunpunn pɑɑk.</verse>
				<verse number="27">K tinŋ yudɑɑnɔ Piilɑɑt nɑ sejenm jii Yiesu k kuɑ nɑn’ɔ dundounŋ ni, k b sejenm mɑnŋ kul ɑ tikl k lint’ɔ.</verse>
				<verse number="28">B din liɑt u liɑnt nɑ e, ŋɑɑn jii liɑtfomunŋ nnɑ k lɑnn’ɔ,</verse>
				<verse number="29">ŋɑɑn luu kunkoni foklk k yiln’mɔ, k jii pɑtu k kubn’ɔ u niidiitu ni, k gbɑɑn u tuɑnn, k sɑlkt’ɔ k yien ɑ: «Suifnbɑ Kpɑnbɑl, t fuont’ɑ.»</verse>
				<verse number="30">K b piin k siin mɔsɑnt u pɑɑk, ŋɑɑn gɑɑn pɑtu nbɑ k b bo kubn’ɔ nɑ k fɑɑ u yul pɑɑk.</verse>
				<verse number="31">Bɑɑ tɑn sɑlk’ɔ gbenn yuo nbɑ, k b liɑt liɑtfomunŋ nɑ, ŋɑɑn jii u mɔnŋ liɑnt nɑ k lɑnn’ɔ, ɑ bin ji sɑɑn k sɑɑ kpɑɑ’u k tɑbn’ɔ dɑpunpunn pɑɑk.</verse>
				<verse number="32">Bɑɑ din sɑɑ nɑ, k b cet Siilenn tinŋ ni jɑsuɑ nbɑ k u sɑnn yi Siimɔn, k suol’ɔ, k miɑ’u jinn’ɔ Yiesu kuun dɑpunpunn nɑ.</verse>
				<verse number="33">Bɑɑ sɑɑ bɑɑl siɑn nbɑ k b yi’l Golgotɑ nɑ, k l pɑɑk tie ɑ: «Yukpɑbuk buol,»</verse>
				<verse number="34">k b jii dɑɑn nbɑ ŋmɑt nɑn bonkobuk yɑn k tul’ɔ ɑ wun nyu, ŋɑɑn wɑɑ lenm yuo nbɑ k u yet nyunu.</verse>
				<verse number="35">Bɑɑ kpɑɑ’u k tɑbn’ɔ dɑpunpunn pɑɑk gbenn yuo nbɑ, k b tɔ tiɑtiɑ k cent cent u tiɑt nɑ,</verse>
				<verse number="36">ŋɑɑn ji kɑl lenŋ k guu’u.</verse>
				<verse number="37">K b diɑn bɑɑ yɑɑ ɑ u tun biit nbɑ nɑ, k tɑbn u dɑpunpunn nɑ yul pɑɑk. Bɑɑ din diɑn lin nbɑ e nɑ, k l wɑnt ɑ: «Yiesu nbɑ tie Suifnbɑ Kpɑnbɑl nɑ e nɑ.»</verse>
				<verse number="38">B mun biɑ din kpɑɑ fɑt-tieb bɑnle dɑpunpunɑ pɑɑk lenŋ, k pukn Yiesu po, k yenɔ din be u niidiitu po, k luɑ mun din be u niigɑnŋ po.</verse>
				<verse number="39">Bin nbɑ din sonm gɑɑl lenŋ nɑ pɑkn b yulɑ e ŋɑɑn suki’ɔ,</verse>
				<verse number="40">k yien ɑ: «Fin nbɑ yɑɑ ɑ ɑ sɑɑ fit bet Yennu jɑɑnti ŋɑsɑɑkɑk nɑ ŋɑɑn biɑ mɑɑ’l dɑɑ ŋɑntɑ sinsuuk ni nɑ, fin e nɑ, fiet ɑ mɔnŋ. L i tie k ɑ set tie Yennu Bijɑ i e, fɑn nyi dɑpunpunn nɑ pɑɑk k sik nɑ.»</verse>
				<verse number="41">Nnɑ e biɑk k Yennu mɑnntieb yudɑnm nɑn *senniwɑntieb nɑn sɑɑkɑb kul ɑ mun din sɑlkt’ɔ</verse>
				<verse number="42">k yien ɑ: «U tuu fie lieb e, ŋɑɑn kɑn fit k fiel u mɔnŋ. Tɔn, u tie Islɑɑeltieb Kpɑnbɑl e. Wun sikn u mɔnŋ dɑpunpunn nɑ pɑɑk nɑ, k tin fit tien’ɔ yɑdɑ mɑntk.</verse>
				<verse number="43">U tien Yennu yɑdɑ wɑɑ, k yɑɑ ɑ u tie Yennu Bijɑ e. Tɔn, l i tie k Yennu set luon’ɔ, ŋɑɑnt tii goli mɑn k lɑɑn u sɑɑ fiel’ɔ mɔtɑɑnɑ wɑɑ.»</verse>
				<verse number="44">Nnɑ e mun fɑt-tieb bɑnle nbɑ k b kpɑɑ’b k pukn u po nɑ mun biɑ sɑlkt’ɔ.</verse>
				<verse number="45">Lɑɑ tɑn bɑɑl yensuuk ni, k tinŋ nɑ kul ji din bɔnn k sɑɑ bɑɑl yenlekl kut muntɑ.</verse>
				<verse number="46">Kut muntɑ yuo po e, k Yiesu yikn sɑnpɑɑpo wɑɑ ɑ: «Elii Elii lemɑ sɑɑbɑɑktɑɑni?» (L pɑɑk tie ɑ: «N Yennu, n Yennu, bee k ɑ nyik’n i?»)</verse>
				<verse number="47">K bin nbɑ sie lenŋ nɑ nbɑ gbɑt u yiini mɑnŋ k b siɑb yet ɑ: «U yi Elii e nɑ.»</verse>
				<verse number="48">K b ni yenɔ tin sɑɑ jii sɑɑpo k suunt dɑmiituk nnɑ ni, k jii sɑkn dɑɑɔk pɑɑk, k donn tul’ɔ ɑ wun nyu.</verse>
				<verse number="49">K u lieb nɑ yien’ɔ ɑ wun nyik’ɔ, ɑ k lɑɑn Elii sɑɑ bɑɑl k tɑn fiel’ɔ wɑɑ ɑɑ?</verse>
				<verse number="50">K Yiesu ŋɑnm yikn sɑnpɑɑpo wɑɑ ŋɑɑn ji kpo.</verse>
				<verse number="51">L yuo nɑ k cincenn nbɑ tuu juɑn k puun Yennu jɑɑnti ŋɑsɑɑkɑk ni nɑ ji bɔkt l yul pɑɑk k tɑn sik tinŋ ni, k tinŋ dɑnm, k tɑnpiit bɔktl,</verse>
				<verse number="52">k kɑɑt biɑ luotl, k kpienm nbɑ din kpo k din tie Yennu niib nɑ bonciɑnn fiil kuun ni,</verse>
				<verse number="53">k nyii b kɑɑt ni, k Yiesu kuun fiilu puolpo k b kuɑ Selusɑɑlenm, k niib bonciɑnn lɑ’b nɑn b ninbinɑ.</verse>
				<verse number="54">K sejenm yudɑɑnɔ nɑ, nɑn u sejenm nbɑ pukn u pɑɑk k b guu Yiesu nɑ nbɑ lɑ nnɑ yuo nbɑ, nɑn tinŋ dɑnmu nɑ, k jɑŋmɑɑni suol’b bonciɑnn, k b yien ɑ: «Bɑlmɔni e, juɑ nɑ set tie Yennu Bijɑ e.»</verse>
				<verse number="55">Puob nbɑ din tuu wɑɑ Yiesu k nyii Gɑɑliile k sonmt’ɔ nɑ ji wokl k sie bɑnfɔkl ɑ ŋɑɑn goli lin nbɑ tuun mɑnŋ.</verse>
				<verse number="56">B yenm e din tie Mɑgdɑɑlɑ puo Mɑɑli, nɑn Sebede wɑɑs nɑɑ nɑ, nɑn Mɑɑli nbɑ din tie Sɑɑk nɑn Suosiɑf nɑɑ nɑ.</verse>
				<verse number="57">Lɑɑ tɑn bɔnt yuo nbɑ k Aliimɑɑte duo mɔktsuɑ bɑɑl, k u sɑnn din tie Suosiɑf. U mun biɑ din tie Yiesu puolpo juɑ e.</verse>
				<verse number="58">K u sɑɑn yudɑɑnɔ Piilɑɑt buol ni, k sɑɑ miɑl’ɔ ɑ wun cɑb’ɔ k wun kpɑɑt Yiesu gbɑnɑnt k pii. K Piilɑɑt tul yiikuo ɑ bin sɑɑn k sɑɑ jii Yiesu k tul’ɔ.</verse>
				<verse number="59">K Suosiɑf sɑɑn k sɑɑ jii Yiesu gbɑnɑnt k pɔbn’ɔ kɑtin-yienŋ ni,</verse>
				<verse number="60">k jii’u sɑɑn sɑɑ pii’u u mɔnŋ mɔnŋ kɑpɑɑɔnŋ nbɑ k u din gbiil’l tɑnpiiuk lokl ni nɑ, ŋɑɑn bilnt kɑtɑngbenŋl k tɑn biin kɑmɔb, ŋɑɑn ji ŋmɑt kun.</verse>
				<verse number="61">K Mɑgdɑɑlɑ puo Mɑɑli, nɑn luɑ nbɑ k b mun yii’u Mɑɑli nɑ ji kɑl kpiɑ lenŋ k goli kɑɑɔk mɑnŋ.</verse>
				<verse number="62">Lɑɑ yent sɑn-nyiɑɔk, dɑɑl nbɑ tie ŋɑnm Suifnbɑ *Fuondɑɑl nɑ, k Yennu mɑnntieb yudɑnm nɑn Fɑɑliisiɑnnbɑ sɑɑn Piilɑɑt buol ni, k sɑɑ yet’ɔ ɑ:</verse>
				<verse number="63">«Cɑnbɑɑ, t tiɑn nɑn fɑɑk dɑɑnɔ mɑnŋ nbɑ dɑɑn be nɑ, u dɑɑn yet ɑ l i tie k u tɑn kpo, ɑ ŋɑɑn dɑɑ ŋɑntɑ dɑɑl u biɑ sɑɑ fiil kuun ni wɑɑ.</verse>
				<verse number="64">L pɑɑk, tuln sejenm mɔb k bin sɑɑn kii sɑɑ i guu u kɑɑɔk mɑnŋ bonŋɑnn k sɑɑ tuu dɑɑ ŋɑntɑ mɑnŋ dɑɑl. L i kii tie nnɑ i kɑɑ, u *puolpoweitieb tɑn sɑɑ bɑɑl k jɑn’ɔ e, ŋɑɑn yet niib ɑ u fiil kuun ni e. K kpinkpɑnni mɑnŋ tɑn sɑɑ gɑl sinsinn yɑl nɑ pɑɑk ɑ.»</verse>
				<verse number="65">K Piilɑɑt yet’b ɑ: «Jiin guutieb mɑn k bin sɑɑn kii sɑɑ i guu kɑɑɔk mɑnŋ nɑn yɑɑ sɑɑ fit guul biɑnŋ nbɑ.»</verse>
				<verse number="66">K b jii guutieb k b sɑɑn sɑɑ guu kɑɑɔk nɑ, ŋɑɑn buun tɑnt k pɔl’l fɑnu.</verse>
			</chapter>
			<chapter number="28">
				<verse number="1">K *Suifnbɑ *Fuondɑɑl nɑ gɑl, ŋɑɑn k lɑsl dɑɑl sɑn-nyɑfɑɑl k Mɑgdɑɑlɑ puo Mɑɑli nɑn luɑ nbɑ k b mun yii’u Mɑɑli nɑ nyii sɑɑn, ɑ bin sɑɑ gɔn kɑɑɔk nɑ.</verse>
				<verse number="2">K tinŋ din dɑnm bonciɑnn, k mɑɑn Yennu *mɑlɑkɑ nyii sɑnpɑɑpo sik, k tɑn bikt kɑtɑngbenŋl nɑ kɑmɔb nɑ pɑɑk, k kɑl l pɑɑk.</verse>
				<verse number="3">K u gbɑnɑnt din nyili nɑn sɑnyiknti nɑ, k u liɑnt pien nɑn sɑnpɑgbɑnpieonŋ nɑ.</verse>
				<verse number="4">K jɑŋmɑɑni din suol guutieb nɑ bonciɑnn, k b ji jekl k tɑn bɑɑ k duɑ duɑ nɑn kpienm nɑ.</verse>
				<verse number="5">K mɑlɑkɑ nɑ yet puob mɑnŋ ɑ: «I dɑɑ tiin jɑŋmɑɑni mɑn. N mi nɑn i luon Yiesu nbɑ k b kpɑɑ’u dɑpunpunn pɑɑk nɑ e.</verse>
				<verse number="6">U kɑɑ nnɑ, u fiil kuun ni nɑn wɑɑ dɑɑn yet biɑnŋ nbɑ nɑ. Ii sɑɑ nɑ mɑn k tɑn got wɑɑ dɑɑn duɑ siɑn nbɑ nɑ.</verse>
				<verse number="7">Ii sɑɑ mɑn yiɑn yiɑn, k sɑɑ yet u *puolpoweitieb ɑ, u fiil kuun ni k gɑl sɑɑn Gɑɑliile wɑɑ. Lenŋ e wɑɑ k i sɑɑ lɑ’u. Bɑlmɔni e k n yien’i nɑ.»</verse>
				<verse number="8">K puob nɑ nyii kɑɑɔk mɑnŋ penŋ k ciɑl sɑɑ ɑ bin sɑɑ yet u puolpoweitieb, k jɑŋmɑɑni lek mɔk’b, ŋɑɑn k b biɑ mɔk pɑlpienn bonciɑnn.</verse>
				<verse number="9">Bɑɑ din sɑɑ nɑ, k Yiesu cet’b sɔnu pɑɑk k fuont’b, k b gbɑɑn u tuɑnn k suol u tɑɑ k jiɑnt’ɔ.</verse>
				<verse number="10">K u yet’b ɑ: «I dɑɑ tiin jɑŋmɑɑni. Ii sɑɑ mɑn k sɑɑ yet n nɑɑ wɑɑs mɑnŋ ɑ bin sɑɑn Gɑɑliile. Lenŋ e wɑɑ k b sɑɑ lɑ’n.»</verse>
				<verse number="11">Puob mɑnŋ nbɑ din sɑɑ nɑ, k guutieb nbɑ guu kɑɑɔk nɑ siɑb ŋmɑt sɑɑn duo ni, k sɑɑ wɑnn Yennu mɑnntieb yudɑnm nɑ lin nbɑ tien mɑnŋ kul ɑ.</verse>
				<verse number="12">Yennu mɑnntieb yudɑnm mɑnŋ nɑn sɑɑkɑb nbɑ lɑkn kɑl k lol lol nɑ, k b tul guutieb nɑ likli bonciɑnn,</verse>
				<verse number="13">ŋɑɑn yet’b ɑ: «I yet ɑ Yiesu puolpoweitieb e bɑɑl tɑnsuuni, yuo nbɑ k i duɑl k guɑnt nɑ, k tɑn jɑn piit u gbɑnɑnt.</verse>
				<verse number="14">k l i tie k tinŋ yudɑɑnɔ nɑ gbɑt nnɑ i e, tinm sɑɑ dɔkn i pɑɑk u buol ni k nyinn’i.»</verse>
				<verse number="15">K guutieb mɑnŋ gɑɑl likli nɑ, ŋɑɑn ŋmɑt k sɑɑ yet niib nɑn bɑɑ wɑnn’b biɑnŋ nbɑ nɑ. K Suifnbɑ gɑɑl mɑɑn nɑ k l tien bɑlmɔni mɔkmɔk nɑn dinnɑ.</verse>
				<verse number="16">K Yiesu tuomiinbɑ piik nɑn yenɔ kuɑ nɑ sɑɑn Gɑɑliile jɔsiɑl pɑɑk, siɑn nbɑ k Yiesu din wɑnn’b ɑ bin sɑɑn nɑ.</verse>
				<verse number="17">Bɑɑ tɑn lɑ’u yuo nbɑ k b gbɑɑn k jiɑnt’ɔ, ŋɑɑn b siɑb din bils u pɑɑk.</verse>
				<verse number="18">Ŋɑnn e k u cɑt k nɑkn’m, ŋɑɑn yet ɑ: «Yennu tul’n sɑnpɑɑpo nɑn tinŋ ni yiikuo kul ɑ wɑɑ.</verse>
				<verse number="19">L pɑɑk, ii sɑɑ mɑn tingbounŋ nɑ ni, nibuolu kul ɑ buol ni, k sɑɑ tien’m n puolpoweitieb, k wul’b Yennu nyunwulu, Bɑɑ, nɑn Bijɑ, nɑn Foŋɑnm sɑnn ni,</verse>
				<verse number="20">k wɑnn’b k bin sɑk lin nbɑ k n wɑnn’i nɑ kul. Ii tiɑn mɑn nɑn n be nɑn’i yuo kul ɑ, mɔkmɔk nɑn *dulnyɑ gbennu.»</verse>
			</chapter>
		</book>
		<book number="41">
			<chapter number="1">
				<verse number="1">Yiesu *Klistu Yennu Bijɑ lɑbɑmɑnn piinu e nɑ.</verse>
				<verse number="2">Yennu Sɔkni Esɑɑyi kɑdɑɑɔk ni l diɑn ɑ Yennu yet ɑ: «N tuomu e nɑ, k n yɑɑ n tun’ɔ ɑ wun dɔnŋ k gɑl ɑ tuɑnn, k ŋɑnm ɑ sɔnu k tul’ɑ.</verse>
				<verse number="3">Suɑ be muuk ni k huot k yɑɑ ɑ: ‹Ŋɑnmt mɑn Yonmdɑɑnɔ sɔnu k tul’ɔ k te k sɔni i tuok.› »</verse>
				<verse number="4">Sɑn din be muuk ni, k muɑntl k tien niib ɑ bin mɔ kuɑŋɑɑn k lebt binbenŋ k wun wul’b Yennu nyunwulu k Yennu n nyik cɑb b biit.</verse>
				<verse number="5">Suude tinŋ ni nɑn Selusɑɑlenm duo ni niib kul din bɑɑl Sɑn buol ni, k fiit b biit, k Sɑn wul’b Yennu nyunwulu, *Suulden kpenu ni.</verse>
				<verse number="6">Sɑn din liɑ yuyouk kobt liɑtfuouk o, k biɑ buob gbɑnn u siɑk ni, k u jiet din tie nɑɑsuut nɑn siɑt.</verse>
				<verse number="7">k u muɑntl k tien niib ɑ: «Nilɔ nbɑ yɑɑ wun tɑn wei n puol k bɑɑl nɑ cie’n, k n ponŋ k ŋɑn nɑn k n buɑn u tuɑnn ni k lot u tɑɑsɑɑŋmi.</verse>
				<verse number="8">Min wuul’i nɑn nyun e, ŋɑɑn ŋuɑ ŋɑnin tɑn sɑɑ wul’i nɑn Foŋɑnm.»</verse>
				<verse number="9">L yuo nɑ k Yiesu din nyii Nɑɑsɑɑlet duo nbɑ be Gɑɑliile tinŋ ni nɑ, k bɑɑl Sɑn buol, k Sɑn wul’ɔ Yennu nyunwulu *Suulden kpenu mɑnŋ ni.</verse>
				<verse number="10">Yiesu nbɑ din nyii nyun mɑnŋ ni k duo yuo nbɑ, l tɑɑkpɑɑk ni k u lɑ k sɑnpɑɑk luot, k Foŋɑnm sik tuɑn u pɑɑk k nɑɑn nɑn ŋmɑnn nɑ</verse>
				<verse number="11">k u gbɑt kunkɔl sɑnpɑɑpo nɑ, k kunkɔl nɑ yet ɑ: «Fin e tie n Bilonkɑk. Fin e k n nunm gbuo.»</verse>
				<verse number="12">L tɑɑkpɑɑk ni k Foŋɑnm din te k Yiesu kuɑ muuk ni,</verse>
				<verse number="13">u din be muuk mɑnŋ ni k sɑɑ jɑnŋ dɑɑ piinnɑ, k *Sɑɑtɑn sɑɑ jɑnm’ɔ. Yiesu nɑn muuk ni bonkobt e din be, k Yennu *mɑlɑkɑɑnbɑ cɑntl’ɔ.</verse>
				<verse number="14">Tɔn, k b din tɑn suol Sɑn k kuɑn’ɔ dɑnsɑlk, k l puolpo k Yiesu sɑɑn Gɑɑliile tinŋ ni, k muɑntl Yennu lɑbɑmɑnn,</verse>
				<verse number="15">k yien ɑ: «Yuo bɑɑl ɑ, k Yennu nɑɑn pel nɑ. L pɑɑk i mɔ kuɑŋɑɑn k lebt binbenŋ mɑn k tien lɑbɑmɑnn mɑnŋ yɑdɑ.»</verse>
				<verse number="16">Yiesu nbɑ din sonm Gɑɑliile mɔkgbenŋl kpinŋ nɑ, k tɑn lɑ Siimɔn nɑn u ninjɑ Andle, k b lubn jɑnlɑɑɔnŋ mɔkgbenŋl nɑ ni, k mɑɑn b din tie jɑnsuolɑ e</verse>
				<verse number="17">K u yet’b ɑ: «Ii wɑɑ’n mɑn, k n sɑɑ te k yii so niib nɑn yɑɑ so jɑni nɑ.»</verse>
				<verse number="18">L tɑɑkpɑɑk ni k b nyik b jɑnlɑɑɔnŋ nɑ, ŋɑɑn k wɑɑ’u.</verse>
				<verse number="19">K u biɑ ji din sɑɑn tuɑnn po wɑɑnm-nnɑ k lɑ Sɑɑk nɑn u ninjɑ Sɑn, bin nbɑ din tie Sebede wɑɑs nɑ, k b din be b bulgbetl ni k ŋɑnmt b jɑnlɑɑnt.</verse>
				<verse number="20">Yiesu nbɑ lɑ’b yuo nbɑ k u yiin’m, k b nyik b bɑɑ Sebede nɑn u tuontunnɑ bulgbetl mɑnŋ ni, ŋɑɑn wɑɑ’u.</verse>
				<verse number="21">K Yiesu nɑn ŋɑnm din sɑɑn kuɑ digbɑnsiɑl ni k l sɑnn yi Kɑpelnɑunm, k *Fuondɑɑl tɑn bɑɑl, k b kuɑ *Suifnbɑ jɑɑnti dieok ni, k u piin k tumi niib.</verse>
				<verse number="22">K u tumiu mɑnŋ bɑkt’b bonciɑnn, k mɑɑn u din k tie nɑn *senniwɑntieb nɑ kɑɑ ŋɑɑn u din tumi’b nɑn minu e.</verse>
				<verse number="23">K l yuo nɑ k juɑ nbɑ k nɑlnbiiuk be u ni nɑ be Suifnbɑ jɑɑnti dieok nɑ ni k yikn sɑnpɑɑpo k yien ɑ:</verse>
				<verse number="24">«Fin Yiesu, Nɑɑsɑɑlet nilɔ nɑ, tinm nɑn fin nlee mɑntk i? A bɑɑl ɑ ɑ tɑn biil’t ee? N mi fɑɑ tie wun nbɑ. A tie Yennu Niŋɑnɔ nɑ e.»</verse>
				<verse number="25">K Yiesu tiɑn u pɑɑk, k yet ɑ: «Ŋminin fuut, ŋɑɑn nyi u ni.»</verse>
				<verse number="26">K nɑlnbiiuk nɑ fuun juɑ nɑ k tɑn lu’u k wɑɑ nyi u ni yuo nbɑ k u yikn sɑnpɑɑpo wɑɑ.</verse>
				<verse number="27">K l din tien b kul yɑɑl-lituk, k b boi b lieb ɑ: «Bee nɑ? U wɑnn wɑnnsɑɑnn nɑn yiikuo e, k biɑ tien nɑlnbiit mɔb, k b sɑɑk.»</verse>
				<verse number="28">L yuo ni k u sɑnn din muɑnt yiɑn ɑ k lin Gɑɑliile tinŋ ni kul ɑ.</verse>
				<verse number="29">Yiesu nbɑ din nyii Suifnbɑ jɑɑnti dieok mɑnŋ ni nɑ, k ŋuɑ nɑn Sɑɑk nɑn Sɑn din sɑɑn kuɑ Siimɔn nɑn Andle ŋɑɑk ni.</verse>
				<verse number="30">K Siimɔn diɑnpuok din duɑ k yiɑl k u gbɑnɑnt ton, k b yet Yiesu u yiɑlu mɑnŋ po.</verse>
				<verse number="31">K Yiesu din sɑɑn suol u nuu k fiin’ɔ, k u yiɑlu mɑnŋ gbenn, k u fiil k cɑnt’b.</verse>
				<verse number="32">L dɑɑl mɑnŋ dɑɑjonyiɑɔk, k niib din jii bɑɑtb nɑn bin nbɑ k nɑlnbiit be b ni nɑ, k bɑɑt nɑn’m Yiesu buol ni.</verse>
				<verse number="33">K duo mɑnŋ ni niib kul ɑ din lɑkn k tɑn yiɑ dieok nɑ tɑnmɔb.</verse>
				<verse number="34">K u te k nisiɑb bonciɑnn bin nbɑ yiɑl yiɑlbuolu kul ɑ nɑ pɑɑk, k biɑ nyint nɑlnbiit niib bonciɑnn ni, k k sɑk nɑlnbiit mɑnŋ n yet siɑl, k mɑɑn b din mi wɑɑ tie wun nbɑ.</verse>
				<verse number="35">K Yiesu din dɔnŋ nyii k kojouk dɑɑ k mɔ, k kuɑ muuk ni k sɑɑ mei Yennu.</verse>
				<verse number="36">K Siimɔn nɑn u lieb nɑ ji din lin k luon u buol,</verse>
				<verse number="37">k bɑɑ sɑɑ lɑ’u yuo nbɑ k b yet’ɔ ɑ: «Suɑ kul luon fin e.»</verse>
				<verse number="38">K Yiesu yet’b ɑ: «Ŋɑɑnt mɑn k tin sɑɑn digbɑnɑ nbɑ kpiɑt nɑ ni nɑ, k n sɑɑ muɑnt lɑbɑmɑnn nɑ lenŋ mun, k mɑɑn l pɑɑk e te k n bɑɑl.»</verse>
				<verse number="39">K nnɑ e k u din lin Gɑɑliile tingbounŋ ni kul po, k muɑntl lɑbɑmɑnn mɑnŋ Suifnbɑ jɑɑnti diet ni, k biɑ nyint nɑlnbiit niib ni.</verse>
				<verse number="40">Tɔn, k gbɑɑtsuɑ din bɑɑl Yiesu buol ni, k tɑn gbɑɑn u tuɑnn ni, k bɑln’mɔ ɑ: «L i tie k ɑ luon, ɑ sɑɑ fit te k n ŋɑɑɔk nɑ n gbenn.»</verse>
				<verse number="41">K ninbɑɑɔk din suol Yiesu k u tɑnt u nuu k sii’u, ŋɑɑn yet’ɔ ɑ: «N sɑk ɑ. A ŋɑɑɔk mɑnŋ n gbenn.»</verse>
				<verse number="42">L tɑɑkpɑɑk ni k juɑ mɑnŋ ŋɑɑɔk nɑ gbenn, k u gbɑnɑnt ji jen l bɑnnu ni.</verse>
				<verse number="43">K Yiesu din yɑki nɑn’ɔ fɑnu wɑɑ, ŋɑɑn ji bel’ɔ k u sɑɑn ŋɑɑn yet’ɔ ɑ:</verse>
				<verse number="44">«Ii mi k ɑ yet suɑ l mɑɑn. Ii sɑɑ k jii ɑ mɔnŋ k wɑnn Yennu mɑnntuɑ nɑ, k mɑnn mɑnnu nbɑ k *Yennu sɔkni Muois din senn k jiin gbɑɑtɑ pɑɑku po nɑ, k suɑ kul n bɑnn nɑn ɑ ŋɑɑɔk mɑnŋ set gbenn ɑ.»</verse>
				<verse number="45">Ŋɑɑn k juɑ nɑ sɑɑn k muɑnt u pɑɑku mɑnŋ lɑbɑɑl lokl kul ɑ po. Ŋɑnn e din te k Yiesu k fit nyi pɑɑnu ni k kuɑ digbɑnsiɑl ni. U din tuu be digbɑnkpini e, ŋɑɑn k niib bonciɑnn din nyi lokl kul po k bɑɑt u buol ni.</verse>
			</chapter>
			<chapter number="2">
				<verse number="1">K l din tɑn tien dɑɑ ŋɑnle nnɑ e, k Yiesu biɑ ŋmɑt Kɑpelnɑunm, k niib bonciɑnn gbɑt nɑn u ŋmɑt ŋɑɑpo wɑɑ.</verse>
				<verse number="2">K b din tikl hɑli nɑn yiɑl bonmintk nnɑ wɑɑ tɑn kɑɑ ŋɑɑk mɑnŋ ni k suɑ sɑɑ fit bɑɑl tɑnmɔb buol ni, k u muɑntl Yennu mɑɑn k tien’m.</verse>
				<verse number="3">K niib bɑnnɑ din tɑn jii bɑɑtsuɑ k u gbɑnɑnt kpo.</verse>
				<verse number="4">Bɑɑ din k fit bɑɑl Yiesu buol k mɑɑn niib nbɑ din yɑbt nɑ pɑɑk, k b cuɑ luot mɔpinn yul pɑɑk, k sikn bɑɑtɔ nɑ k u duɑ u liɑnŋ pɑɑk k tɑn bil’ɔ Yiesu tuɑnn ni.</verse>
				<verse number="5">Yiesu nbɑ din lɑ bɑɑ tien’ɔ yɑdɑ biɑnŋ nbɑ nɑ, k u yet bɑɑtɔ nɑ ɑ: «N bik, n nyik cɑb ɑ biit ɑ.»</verse>
				<verse number="6">L yuo nɑ k Yennu *senniwɑntesiɑb din kɑl lenŋ mɑnŋ k boi b pɑlɑ ni ɑ:</verse>
				<verse number="7">«Bee tien k juɑ nɑ piɑk nnɑ? U biil Yennu sɑnn. Ŋmee dɑɑ sɑɑ fit nyik cɑb nilɔ biit, k l k tie Yennu kuukuɑ kɑɑ?»</verse>
				<verse number="8">K Yiesu din bɑnn dudukt nbɑ be b pɑlɑ ni, k u boi’b ɑ: «Bee k i mɔk dudukt nɑ buolu?</verse>
				<verse number="9">Mi i yet bɑɑtɔ nɑ ɑ: ‹N nyik cɑb ɑ biit› ɑmi mi i yet’ɔ ɑ: ‹Fiit k jii ɑ liɑnŋ kii sonm,› mɑɑn munle nɑ sinsuuk ni lɑnn po e pɑɑl i?</verse>
				<verse number="10">Ŋɑɑn n luon k yin bɑnn nɑn *Nisɑɑlk Bijɑ mɔk yiikuo tingbounŋ nnɑ, k sɑɑ fit nyik cɑb nilɔ biit.» Ŋɑnn e k u jiɑnt yet wun nbɑ k u gbɑnɑnt kpo nɑ ɑ:</verse>
				<verse number="11">«N yien’ɑ e fiit, k jii ɑ liɑnŋ kii kun ɑ ŋɑɑk ni.»</verse>
				<verse number="12">L tɑɑkpɑɑk ni k gbɑnɑnkpienn dɑɑnɔ nɑ fiil, k jii u liɑnŋ k nyii b kul ɑ ninbinɑ ni, k l bɑkt b kul ɑ, k b piɑk dont Yennu sɑnn k yien ɑ: «T k mi lɑ l buolu.»</verse>
				<verse number="13">L puolpo e k Yiesu biɑ din ŋmɑt mɔkgbenŋl nɑ kpinŋ, k niib bonciɑnn tikl u buol ni k lint’ɔ wɑɑ, k u din wɑnt’b Yennu mɑɑn.</verse>
				<verse number="14">Ŋɑnn e k u din gɑl tuɑnn po k sɑɑ lɑ jɑsuɑ nnɑ k u sɑnn din tie Liefi, wun nbɑ din tie Alfe bijɑ nɑ, k u kɑl u tuonn pɑɑk lɑnpogɑɑldieok ni, k Yiesu yet’ɔ ɑ: «Fiit kii wɑɑ’n.» K u fiil k wɑɑ’u.</verse>
				<verse number="15">L puolpo e k Yiesu din be Liefi ŋɑɑk k di jiet, k *lɑnpogɑɑltieb bonciɑnn nɑn biitdɑnm bonciɑnn lɑkn kɑl nɑn Yiesu nɑn u *puolpoweitieb k di jiet. Bin nbɑ din wɑɑ’u din yɑb bonciɑnn.</verse>
				<verse number="16">K senniwɑntieb, bin nbɑ din tie Fɑɑliisiɑnnbɑ nɑ, lɑ k Yiesu di jiet nɑn biitdɑnm nɑn lɑnpogɑɑltieb nɑ, k b boi u puolpoweitieb nɑ ɑ: «Bee k u lɑkn di nɑn lɑnpogɑɑltieb nɑn biitdɑnm i?»</verse>
				<verse number="17">Yiesu nbɑ gbɑt nnɑ k u yet’b ɑ: «Bin nbɑ mɔk lɑɑfiɑ k luon tebtuɑ, ŋɑɑn bin nbɑ yiɑl, ŋɑnm e luon tebtuɑ. L k tie bin nbɑ tie niŋɑnm Yennu buol nɑ pɑɑk kɑɑ te k n bɑɑl, biitdɑnm pɑɑk e k n bɑɑl.»</verse>
				<verse number="18">Dɑsiɑl k Sɑn puolpoweitieb nɑn Fɑɑliisiɑnnbɑ din loln mɔi. K nisiɑb din bɑɑl k boi Yiesu ɑ: «Sɑn puolpoweitieb nɑn Fɑɑliisiɑnnbɑ puolpoweitieb loln mɔi. Bee tien k ɑ puolpoweitieb k loln i?»</verse>
				<verse number="19">K Yiesu boi’b ɑ: «Puociɑnu i be, sɑɑnm sɑɑ fit lol mɔi yuo nbɑ k puoyuokl sɔlɔ dɑɑ be b buol ni nɑ wɑɑ ɑɑ? Aɑi. Puoyuokl sɔlɔ nbɑ dɑɑ be b buol ni nɑ, b kɑn fit lol mɔi.</verse>
				<verse number="20">Ŋɑɑn siɑn-yuo bɑɑt nɑ k b tɑn sɑɑ jii puoyuokl sɔlɔ nɑ b buol. L yuo mɑnŋ e k b sɑɑ lol mɔi.</verse>
				<verse number="21">«Suɑ kɑn sɑk jii cɑbpɑɑnn k lik tɑkpel. L i tie k u tien nnɑ i e, cɑbpɑɑnn nɑ sɑɑ pɑt tɑkpel nɑ e, k l pɑtmin nɑ sɑɑ ŋɑnm pukn.</verse>
				<verse number="22">Nnɑ e mun k suɑ kɑn jii dɑpɑɑnin k liɑk dɑlenkpel ni. L i tie k u tien nnɑ i e, k dɑpɑɑnin nɑ tɑn mɔ yuo nbɑ l sɑɑ yiel dɑlenkpel nɑ e, k dɑɑn mɑnŋ n muɑn yɑnn k *linlenn nɑ n mun yiel. L pɑɑk b tuu jikt dɑpɑɑnin k liɑkt linlenpɑɑnn ni e.»</verse>
				<verse number="23">Tɔn, Suifnbɑ fuondɑsiɑl, k Yiesu nɑn u puolpoweitieb din gɑɑl dii kpɑɑnt ni. Bɑɑ din sɑɑ mɑnŋ k u puolpoweitieb nɑ toktl dikɑlɑ k pini k ŋmɑn ŋɑɑn sɑɑ.</verse>
				<verse number="24">Ŋɑnn e k Fɑɑliisiɑnnbɑ nɑ boi’ɔ ɑ: «Gotl, bee k b tuun lin nbɑ k t *senni k cɑb ɑ bii tuun *Fuondɑɑl i?»</verse>
				<verse number="25">K Yiesu yet’b ɑ: «I k mi lii Yennu lolkpel kɑdɑɑɔk ni Dɑɑfiid nbɑ din tun biɑnŋ nbɑ yuo nbɑ k kon din gbɑt ŋuɑ nɑn u juɑmu, k b din k mɔk jiet nɑ ɑɑ?</verse>
				<verse number="26">U din kuɑ Yennu ŋɑɑk ni, k sɑɑ jii pɑɑnu nbɑ k b bil Yennu tuɑnn k ŋmɑn yuo nbɑ k Abiɑtɑ din tie mɑnntieb yudɑɑnɔ nɑ. K senni nɑ din k cɑb nɑn suɑ n di pɑɑnu mɑnŋ sie Yennu mɑnntieb kuukuɑ e. Ŋɑɑn Dɑɑfiid mɑnŋ din ŋmɑn e, k biɑ tul u juɑmu nɑ gbɑɑ k b mun ŋmɑn.»</verse>
				<verse number="27">Ŋɑɑn k Yiesu ŋɑnm k yet’b ɑ: «Nisɑɑlk sonml pɑɑk e k Yennu senn Fuondɑɑl. L k tie Fuondɑɑl pɑɑk kɑɑ k u din nɑn niib.</verse>
				<verse number="28">L pɑɑk Nisɑɑlk Bijɑ e tie Fuondɑɑl Yonmdɑɑnɔ biɑk.»</verse>
			</chapter>
			<chapter number="3">
				<verse number="1">Yiesu din biɑ kuɑ *Suifnbɑ jɑɑnti dieok ni, k jɑsuɑ din be lenŋ k u nuu kpo.</verse>
				<verse number="2">K nisiɑb din be lenŋ k goli Yiesu, ɑ bin lɑɑn u sɑɑ te k niikpienn dɑɑnɔ mɑnŋ n pɑɑk *Fuondɑɑl, k bin tɑɑl’ɔ l po oo?</verse>
				<verse number="3">Ŋɑnn e k Yiesu yiin niikpienn dɑɑnɔ nɑ ɑ: «Fiit k set niib nɑ sinsuuk ni,»</verse>
				<verse number="4">ŋɑɑn boi niib nɑ ɑ: «T *senni cɑb ɑ tii tuun bonŋɑnn Fuondɑɑl ɑmi bonbiil i? A t fɑt nilɔ k lu ɑmi t kpi’u u?» Ŋɑɑn k b ji din ŋmin ɑ.</verse>
				<verse number="5">K u got k lint’b nɑn wutuol, k mɑɑn u pɑl din biil bonciɑnn nɑn bɑɑ tie kɑngbɑtɑ nɑ pɑɑk, k u ŋmɑnt k yet juɑ mɑnŋ ɑ: «Tɑntl ɑ nuu mɑnŋ.» K u tɑnt u nuu mɑnŋ k l lɑ lɑɑfiɑ.</verse>
				<verse number="6">L yuo nɑ k Fɑɑliisiɑnnbɑ din ŋmɑt nyii, k ŋɑnm nɑn kpɑnbɑl *Heluod puolpo juɑmu din lol suol nɑn lieb bɑɑ sɑɑ tien biɑnŋ nbɑ k kpi Yiesu.</verse>
				<verse number="7">K Yiesu nɑn u *puolpoweitieb din fiil k sik mɔkgbenŋl nɑ kpinŋ, k nibulciɑɔnŋ din wɑɑ u puolpo, bin nbɑ din nyii Gɑɑliile nɑn Suude</verse>
				<verse number="8">nɑn Selusɑɑlenm nɑn Idume nɑn *Suulden mɔk-puotl, nɑn Tiil nɑn Siidɔn tingbounŋ ni, k b yɑb bonciɑnn k tikl u buol. Bɑɑ din gbɑt wɑɑ din tuun lin nbɑ nɑ pɑɑk, k b din bɑɑl u buol ni.</verse>
				<verse number="9">K u yet u puolpoweitieb ɑ bin lɑ bulgbetl tul’ɔ, ɑ k nibul nɑ tɑn dɑɑ tut’ɔ,</verse>
				<verse number="10">k mɑɑn wɑɑ din te k bɑɑtb bonciɑnn pɑɑk nɑ pɑɑk e din te k bin nbɑ kul yiɑl ji din nɑki ɑ bin sii’u.</verse>
				<verse number="11">Nɑlnbiit nbɑ din tuu lɑ’u yuo nbɑ kul ɑ b din tuu bɑɑ u tuɑnn e k fɑɑ wuyikinŋ k yien ɑ: «Fin e tie Yennu Bijɑ.»</verse>
				<verse number="12">K u din kpɑɑn’m nɑn ninmɔnn ɑ b dɑɑ muɑntl wɑɑ tie wun nbɑ.</verse>
				<verse number="13">L puolpo k Yiesu duo juɑl pɑɑk ŋɑɑn yiin bin nbɑ k u luon bin bɑɑl nɑ, k b bɑɑl u buol ni.</verse>
				<verse number="14">K u gɑnn niib piik nɑn bɑnle, k yi’b tuomiinbɑ, ɑ bii be u buol ni, ɑ wuu tuun’m k bii muɑntl u lɑbɑmɑnn,</verse>
				<verse number="15">kii biɑ kii mɔk yiikuo kii fit kii nyint nɑlnbiit niib ni.</verse>
				<verse number="16">Wɑɑ din gɑnn niib nbɑ piik nɑn bɑnle nɑ, b sɑnɑ e nɑ: Siimɔn, wun nbɑ k Yiesu din pul’ɔ Piɑl nɑ,</verse>
				<verse number="17">nɑn Sɑɑk nɑn u nɑɑ bik Sɑn, bin nbɑ din tie Sebede wɑɑs nɑ, bin nbɑ k Yiesu din pul’b Boɑneljes, k l pɑɑk tie sɑtiɑni wɑɑs,</verse>
				<verse number="18">nɑn Andle nɑn Fiiliip, nɑn Bɑɑltelemi, nɑn Mɑɑtieo, nɑn Tuomɑ, nɑn Sɑɑk wun nbɑ din tie Alfe bik, nɑn Tɑɑde, nɑn Siimɔn wun nbɑ din luon ŋɑnm *Suifnbɑ i yenn b mɔnŋ,</verse>
				<verse number="19">nɑn Suudɑ wun nbɑ din tɑn nyii Yiesu puol nɑ.</verse>
				<verse number="20">L puolpo k Yiesu kun, k nibulciɑɔnŋ din tikl ŋuɑ nɑn u puolpoweitieb buol ni, k b tɑn kɔnŋ yɑɑk nɑn jiet dinu.</verse>
				<verse number="21">U ŋɑɑtieb nbɑ din gbɑt nnɑ, k b bɑɑl ɑ bin suol’ɔ, k mɑɑn b din yien ɑ u wɑɑt e.</verse>
				<verse number="22">K Yennu *senniwɑntieb nbɑ din nyii Selusɑɑlenm nɑ mun din yet ɑ: «Nɑlnbiit bɑt Beelsebuul nɑ e be u ni, k u nyint nɑlnbiit niib ni, ŋuɑ Beelsebuul yiikuo ni.»</verse>
				<verse number="23">K Yiesu din yiin wɑntieb mɑnŋ ɑ bii bɑɑt nɑ, ŋɑɑn yin’m bɑljokt k boi’b ɑ: « *Sɑɑtɑn sɑɑ sɑk nyinn u mɔnŋ ii?</verse>
				<verse number="24">Nɑɑn niib i ŋmɑt k kɔn tuokt b lieb, b nɑɑn mɑnŋ kɑn fit set.</verse>
				<verse number="25">K ŋɑɑk niib i ŋmɑt kɔn nɑn lieb, b ŋɑɑk mɑnŋ kɑn fit set.</verse>
				<verse number="26">K Sɑɑtɑn i ŋmɑt kɔn nɑn u mɔnŋ, u kɑn fit set, u juontu telk e nɑ.</verse>
				<verse number="27">«Suɑ kɑn fit kuɑ pɑnŋ dɑɑnɔ ŋɑɑk ni k sɑɑ jɑn u mɔktuk, sie k u dɔnŋ k lol’ɔ ŋɑɑn yen ji fit k jɑn u mɔktuk mɑnŋ.»</verse>
				<verse number="28">K Yiesu ŋɑnm yet’b ɑ: «Bɑlmɔni e k n yien’i nɑ, Yennu sɑɑ nyik cɑb nifosɑɑli b biit nɑn b bɑlbiit kul ɑ,</verse>
				<verse number="29">ŋɑɑn wun nbɑ kul suki Foŋɑnm, Yennu kɑn mi k nyik cɑb l dɑɑnɔ fɑb ɑ nɑn yuo nbɑ kɑɑ gbennu.»</verse>
				<verse number="30">Yiesu din pɑk nnɑ mɑnŋ, k mɑɑn bɑɑ din yet ɑ: «Nɑlnbiiuk be u ni nɑ.»</verse>
				<verse number="31">L yuo nɑ k Yiesu nɑɑ nɑn u ninjɑnm din bɑɑl k sie nɑn-yel po, ŋɑɑn tun suɑ ɑ wun yiin’ɔ nɑ.</verse>
				<verse number="32">K nibulciɑɔnŋ din kɑl k lint’ɔ wɑɑ, k u be sinsuuk ni, k b yet’ɔ ɑ: «Gɑfɑlɑ, ɑ nɑɑ nɑn ɑ ninjɑnm [nɑn ɑ niipuob] be nɑn-yel po k luon’ɑ.»</verse>
				<verse number="33">K Yiesu boi’b ɑ: «Ŋmee dɑɑ tie n nɑɑ, k lɑnm e mun tie n ninjɑnm i?»</verse>
				<verse number="34">ŋɑɑn got bin nbɑ kɑl k lint’ɔ nɑ k yet ɑ: «N nɑɑ nɑn n ninjɑnm e be nnɑ nɑ.</verse>
				<verse number="35">Wun nbɑ kul tuun Yennu lonm, ŋuɑ e tie n ninjɑ nɑn n niipuo nɑn n nɑɑ.»</verse>
			</chapter>
			<chapter number="4">
				<verse number="1">Yiesu yɑɑn din piin k tumi niib Gɑɑliile mɔkgbenŋl kpinŋ, k nibulciɑɔnŋ bɑɑl u buol ni. Wɑɑ din lɑ k nigbɑnu nɑ yɑbt nɑ, k u kuɑ bulgbetsiɑl ni, k sik nyun ni, ŋɑɑn k niib nɑ biɑl k sie gbingbɑnn</verse>
				<verse number="2">U din yiin’m bɑljokt k wɑnt’b mɑɑn bonciɑnn. U din yin ɑ:</verse>
				<verse number="3">«Gbiintl mɑn, jɑsuɑ din duo u kpɑɑb ɑ wun sɑɑ bul tɑn.</verse>
				<verse number="4">Wɑɑ din buul nɑ, k bonbuoli nɑ yenn-nbɑ yɑt k bɑɑ sɑnjouk pɑɑk k nuɑni wei k tɔkl.</verse>
				<verse number="5">K liel mun din bɑɑ tɑnpuut pɑɑk siɑn nbɑ k tɑnt k yɑb. Tɑnt nbɑ k yɑb nɑ, k l piɑ k kpɑɑt yiɑn ɑ,</verse>
				<verse number="6">ŋɑɑn yennu nbɑ tɑn tonŋ yuo nbɑ, k l juɑk. Lɑɑ din k fit sikn jiinɑ nɑ pɑɑk, l kul din kpo e.</verse>
				<verse number="7">K liel mun din bɑɑ kunkoni ni, k tɑn lɑkn piɑ k kpɑɑt nɑn’m, ŋɑɑn k kunkoni ŋmɑbl’l k l k fit nɑn.</verse>
				<verse number="8">Ŋɑɑn k liel mun din bɑɑ tinŋɑnŋ ni k piɑ, k kpɑɑt fɑnu, k nɑn nɑɑnŋɑɔnŋ, k yenn-nbɑ nɑn dibin piintɑtɑ, k lielnbɑ mun nɑn piinluobluob, k siɑb mun nɑn kobk kobk.»</verse>
				<verse number="9">Yiesu yet ɑ: «Wun nbɑ mɔk tubɑ k sɑɑ gbɑt, wun gbiint»</verse>
				<verse number="10">L puolpo e k nisiɑb nbɑ din be Yiesu penŋ, nɑn u tuomiinbɑ *piik nɑn bɑnle nɑ, tɑn boi’ɔ bɑljokt nɑ pɑɑk.</verse>
				<verse number="11">K u yet’b ɑ: «Yinm ŋɑnin, Yennu fiit wuol ni mɑɑn k jii jiin u nɑɑn po k wɑnn’i wɑɑ, ŋɑɑn bin nbɑ k be i ni nɑ ŋɑnin gbiɑ bonsiɑl kul ɑ nɑn bɑljokt e ɑ:</verse>
				<verse number="12">‹Bin got ŋɑɑn dɑɑ lɑɑt k biɑ gbiint ŋɑɑn dɑɑ bɑnt l pɑɑk, k mɑɑn b i lɑ k bɑnn b sɑɑ jen k bɑɑl Yennu buol ni k wun nyik cɑb b biit ɑ.› »</verse>
				<verse number="13">Ŋɑnn e k Yiesu boi niib nɑn u tuomiinbɑ piik nɑn bɑnle nɑ: «I k bɑnn bɑljouk nɑ pɑɑk ii? K nlee k i sɑɑ mi bɑnn bɑljokt kul ɑ pɑɑk i?</verse>
				<verse number="14">Tɑnbultuɑ buul Yennu mɑɑn nɑ e.</verse>
				<verse number="15">K nisiɑb nɑɑn nɑn sɑnjouk nbɑ k Yennu mɑɑn bɑɑ l pɑɑk nɑ e, k yuo nbɑ k b gbɑt mɑɑn mɑnŋ, *Sɑɑtɑn tuu bɑɑl e k nyinn’l b pɑlɑ ni yiɑn ɑ.</verse>
				<verse number="16">Nisiɑb mun gɑɑl bonbuoli tɑnpuut pɑɑk e. B tie bin nbɑ gɑɑl Yennu mɑɑn nɑn pɑlpienn yiɑn ɑ,</verse>
				<verse number="17">ŋɑɑn mɑɑn mɑnŋ k mɔk jiinɑ b ni k b k diɑ’l k l wei. Yuo nbɑ k niib dint’b fɑlɑ, ɑmi muksuk tɑn bɑɑl’b mɑɑn mɑnŋ pɑɑk, b tuu lu e yiɑn ɑ.</verse>
				<verse number="18">Lieb mun gɑɑl bonbuoli mɑnŋ kunkoni sinsuuk ni. B gbiɑ mɑɑn mɑnŋ,</verse>
				<verse number="19">ŋɑɑn tingbounŋ nɑ fɑlɑ, nɑn mɔktuk lonm, nɑn niɑnbuolu buolu tuu kuɑ k nyɑkn mɑɑn mɑnŋ k l kɑn nɑn.</verse>
				<verse number="20">Lieb mun gɑɑl bonbuoli tinŋɑnŋ ni. Ŋɑnm e tie bin nbɑ gbiɑ mɑɑn mɑnŋ k gɑɑn. Siɑb nɑɑn fuunu piintɑtɑ, k siɑb nɑɑn fuunu piinluobluob, k siɑb mun biɑ nɑɑn fuunu kobk kobk.»</verse>
				<verse number="21">Yiesu biɑ din boi’b ɑ: «Suɑ mi k kuɑ ŋɑɑk ni nɑn fitl k cibn bokt l pɑɑk, ɑmi k gul’l gɑdo lɔunŋ ni ii? Aɑi. Sie k u jii’l k tuɑnn bonsiɑl nbɑ fɔk nɑ pɑɑk.</verse>
				<verse number="22">Mɑɑn nbɑ kul wuo, sie k l tɑn wuot nyii pɑɑnu ni, k lin nbɑ kul mun be bunbɔnn ni tɑn sɑɑ nyi yentu ni.</verse>
				<verse number="23">Suɑ i mɔk tubɑ k sɑɑ gbɑt, wun gbiint.»</verse>
				<verse number="24">«Gotl mɑn, ŋɑɑn kii mi yɑɑ gbiintl lin nbɑ. Yɑɑ gɑɑl Yennu piini k tuun nɑn’n biɑnŋ nbɑ, Yennu tɑn sɑɑ pɑ’i l biɑnŋ k biɑ pukn’i siɑl l pɑɑk.</verse>
				<verse number="25">K mɑɑn wun nbɑ mɔk, b biɑ sɑɑ pukn’ɔ, ŋɑɑn wun nbɑ k mɔk nɑ, b biɑ sɑɑ gɑɑl lin nbɑ k u yɑɑ ɑ u mɔk wɑɑn nɑ.»</verse>
				<verse number="26">K Yiesu biɑ ŋɑnm yet ɑ: «Yennu nɑɑn nɑɑn nnɑ e: l tie nɑn nilɔ nbɑ tuu bul tɑn u kpɑɑb ni.</verse>
				<verse number="27">Wuu lek i guɑnt nyiɑɔk kuo u fiil yennu ni, bonbuoli nɑ tuu pɑ k kpɑɑtl, ŋɑɑn k u k mi lɑɑ tuun biɑnŋ nbɑ k pɑ k kpɑɑtl.</verse>
				<verse number="28">Tinŋ nɑ e tuu te k bonbuoli mɑnŋ n pɑ k kpɑɑtl k biɑ nɑɑn. L tuu put kpɑnn e sinsinn, l puolpo k fɑɑt n nyi, k dipukɑ n nyi k wei.</verse>
				<verse number="29">Dii mɑnŋ i biel yuo nbɑ, kpɑɑlɔ nɑ ji sɑɑ piin jɑnu e nɑn u dijɑɑnjuk, k mɑɑn jɑɑmu yuo ji bɑɑl e nɑ.»</verse>
				<verse number="30">Lin nbɑ nɑ puolpo k Yiesu boi’b ɑ: «T dɑɑ sɑɑ bikn Yennu nɑɑn nɑn lɑnn po e? T sɑɑ yin bɑljolɑnn e k wɑnn lɑɑ tie bɑnnu nbɑ?</verse>
				<verse number="31">L tie nɑn kpint tiik nbɑ k b yi’l *muutɑɑld nɑ e. B i jii k bul tinŋ ni, k l wɑɑl k gɑl tingbounŋ nɑ bonbuoli kul ɑ,</verse>
				<verse number="32">ŋɑɑn l i tɑn piɑ k kpɑɑt l ji tuu yɑb kpint tiini kul ɑ, k mɔk yiingbenŋɑ, k nuɑni ji tuu tɑn tiɑ tiɑt l yiini nɑ pɑɑk.»</verse>
				<verse number="33">Yiesu din yiin bɑljokt bonciɑnn nɑn nɑ nɑ e, k nyint Yennu mɑɑn k tien niib nɑn bɑɑ sɑɑ fit bɑnn biɑnŋ nbɑ.</verse>
				<verse number="34">U k mi k pɑk nɑn’m mɑɑn sie bɑljokt kuukuɑ. Ŋɑɑn u din tuu tɑn ŋɑnm wɑnn u *puolpoweitieb bɑljokt mɑnŋ kul pɑɑk yuo nbɑ k b tɑn biɑl be b kuukuɑ e.</verse>
				<verse number="35">L dɑɑl mɑnŋ dɑɑjuouk k Yiesu yet u puolpoweitieb k yɑɑ ɑ: «Ŋɑɑnt mɑn k tin puot mɔkgbenŋl nɑ puotl mɑn »</verse>
				<verse number="36">L yuo e k b nyik nibul nɑ, k kuɑ wɑɑ kɑl bulgbetl nbɑ ni nɑ, k ŋɑnm nɑn ŋuɑ lɑkn sɑɑn, k bulgbetliɑ biɑ din be nɑn’ɔ.</verse>
				<verse number="37">Bɑɑ be bulgbetl mɑnŋ ni k suɑ wonpɑɑluk fikt, k nyunpɑnɑ piin liɑt kuɑ bulgbetl mɑnŋ ni, k l tɑn yɑɑ lin gbie.</verse>
				<verse number="38">L yuo Yiesu din duɑ bulgbetl mɑnŋ puolpo k kpɑɑk yukpɑktl pɑɑk k guɑnt. Ŋɑnn e k u puolpoweitieb fiin’ɔ k yɑɑ ɑ: «Cɑnbɑɑ, tɑɑ yɑɑ t kpo nɑ, ɑ bɑkɑ kɑɑ t po oo?»</verse>
				<verse number="39">K u fiil set k tiɑn wonpɑɑluk nɑ pɑɑk k biɑ yet nyunpɑnɑ nɑ mun ɑ: «Duɑt suon nnɑ.» K wonpɑɑluk mɑnŋ gbenn, k nyun nɑ mun ji duɑ k muu dik dik.</verse>
				<verse number="40">Ŋɑnn e k u boi u puolpoweitieb mɑnŋ ɑ: «Bee k i mɔk gbɑnɑnjeknt i? I biɑ dɑɑ k mɔk yɑdɑ ɑɑ?»</verse>
				<verse number="41">K jɑŋmɑɑni din suol’b bonciɑnn, k b boi b lieb ɑ: «Jɑbuol bee e nɑ? K wounŋ nɑn nyunpɑnɑ wɑɑ sɑɑk u mɔb i?»</verse>
			</chapter>
			<chapter number="5">
				<verse number="1">L puolpo Yiesu nɑn u *puolpoweitieb din puot Gɑɑliile mɔkgbenŋl nɑ gbingbɑnliel po, Gelɑsetieb tinŋ ni.</verse>
				<verse number="2">Yiesu nbɑ nyii bulgbetl nɑ ni yuo nbɑ, l tɑɑkpɑɑk ni k jɑsuɑ nyii kɑɑt ni k cet’ɔ. Nɑlnbiiuk din be juɑ nɑ ni,</verse>
				<verse number="3">k u duɑ kɑɑt nɑ ni. Suɑ ji din kɑɑ k sɑɑ fit bɑɑn’ɔ bɑnt, k biɑ kɑn fit lol’ɔ nɑn jɑluk gbɑɑ,</verse>
				<verse number="4">k mɑɑn b i bɑɑn u nii nɑn u tɑɑ bɑnt, ŋɑɑn u din tuu yɑn bɑnt nɑ kul ɑ k biɑ ciel kut nɑ u tɑɑ ni. Suɑ din k mɔk pɑnŋ nbɑ sɑɑ fit diɑ’u.</verse>
				<verse number="5">Nyiɑɔk nɑn yennu ni kul k u lin kɑɑt nɑn juɑt ni k yikn ŋɑɑn diɑ tɑnɑ k ŋmɑ u mɔnŋ.</verse>
				<verse number="6">Wɑɑ din dɑɑ be bɑnfɔkl ɑ ŋɑɑn lɑ Yiesu yuo nbɑ, k u tin k tɑn gbɑɑn Yiesu tuɑnn ni,</verse>
				<verse number="7">ŋɑɑn yikn sɑnpɑɑpo wɑɑ k yet ɑ: «Yiesu fin nbɑ tie Yɑbnt Yennu Bijɑ, min nɑn fin nlee mɑntk i? Yennu pɑɑk k n bɑln’mɑ, ɑ dɑɑ muksl’n.»</verse>
				<verse number="8">U yet nnɑ e, k mɑɑn Yiesu ponŋ yɑki nɑn nɑlnbiiuk nɑ ɑ: «Fin nɑlnbiiuk nɑ, nyin juɑ nɑ ni.»</verse>
				<verse number="9">L puolpo k Yiesu boi’ɔ ɑ: «A sɑnn ii?» K u jiin ɑ: «N sɑnn yi Bul e, k mɑɑn t yɑb bonciɑnn.»</verse>
				<verse number="10">K u bɑln’mɔ ɑ u dɑɑ nyint’b tinŋ nɑ ni.</verse>
				<verse number="11">L yuo mɑnŋ k duoli bonciɑnn din k fɔk nɑn juɑl k di jiet.</verse>
				<verse number="12">K nɑlnbiit nɑ bɑln Yiesu ɑ: «Cɑb’t k tin sɑɑn kuɑ duoli nɑ ni.»</verse>
				<verse number="13">K Yiesu cɑb’b sɔnu, k b nyii juɑ nɑ ni, k kuɑ duoli nɑ ni. K duoli nɑ nyii juɑl nɑ pɑɑk k tin sik mɔkgbenŋl nɑ ni k sɑɑ dii nyun b kul ɑ. Duoli nɑ kɑnn din tie nɑn tusɑ ŋɑnle nɑ e.</verse>
				<verse number="14">K bin nbɑ guu duoli nɑ fiil k ciɑl k sɑɑ muɑnt l lɑbɑɑl duo ni nɑn kpɑɑnt ni. K niib bɑɑl ɑ bin lɑ lin nbɑ tun mɑnŋ kul ɑ.</verse>
				<verse number="15">Bɑɑ bɑɑl Yiesu buol ni yuo nbɑ k lɑ juɑ nbɑ k nɑlnbul bo be u ni nɑ, k u ji kɑl lenŋ nɑn lɑɑfiɑ nɑn u dudukt kul ɑ fɑnu k ji liɑ tiɑt, k jɑŋmɑɑni suol’b.</verse>
				<verse number="16">K bin nbɑ lɑ’l nɑn b nuni nɑ yet’b lin nbɑ tun k tul juɑ nbɑ k nɑlnbiit din be u ni nɑ, k biɑ yet’b duoli nɑ lɑbɑɑl.</verse>
				<verse number="17">Ŋɑnn e k niib nɑ din piin k bɑln Yiesu ɑ wun nyi b tinŋ ni.</verse>
				<verse number="18">Yiesu nbɑ din tie siil ɑ wun kuɑ bulgbetl nɑ yuo nbɑ, k juɑ nbɑ k Yiesu nyinn nɑlnbiit u ni nɑ bɑln’mɔ ɑ: «Ŋɑɑnt k min nɑn fin n lɑkn sɑɑn »</verse>
				<verse number="19">Ŋɑɑn k Yiesu k sɑk, ŋɑɑn yet’ɔ ɑ: «Ii ŋmɑt kii kun ɑ ŋɑɑk ni ɑ niib buol k sɑɑ wɑnn’b Yonmdɑɑnɔ nbɑ tin’ɑ ninbɑɑɔk k tun lin nbɑ k tul’ɑ.»</verse>
				<verse number="20">Ŋɑnn e k juɑ nɑ ji lin tingbounŋ nbɑ k b yil Doi-piik nɑ ni, k muɑntl lin nbɑ kul k Yiesu tun tul’ɔ mɑnŋ, k l tien suɑ kul yɑɑl-lituk.</verse>
				<verse number="21">L puolpo k Yiesu biɑ ŋmɑt puot mɔkgbenŋl nɑ gbingbɑnliel. Wɑɑ sɑɑ bɑɑl mɔkgbenŋl gbingbɑnn pɑɑk nɑ, k nibulciɑɔnŋ tikl k lint’ɔ.</verse>
				<verse number="22">K jɑsuɑ bɑɑl lenŋ, k u sɑnn yi Sɑilus. U din tie *Suifnbɑ jɑɑnti dieok ni sɑɑkɑsuɑ e. Juɑ nɑ nbɑ lɑ Yiesu yuo nbɑ k u gbɑɑn Yiesu tuɑnn ni,</verse>
				<verse number="23">k bɑln’mɔ nɑn u pɑl kul ɑ ɑ: «N bonpobik e yiɑl k pel kuun ɑ. N bɑln’mɑ e. Bɑɑt k tɑn yii ɑ nii u pɑɑk k wun lek lɑ lɑɑfiɑ k biɑl u mɑnfuol ni.»</verse>
				<verse number="24">Ŋɑnn e Yiesu ji ciɑn’ɔ. K nibulciɑɔnŋ mun biɑ wɑɑ k muk k tut Yiesu</verse>
				<verse number="25">Puosuɑ nnɑ mun din be k siik fɑbounŋ k tɑn jɑnŋ binɑ piik nɑn ŋɑnle.</verse>
				<verse number="26">U din lɑ fɑlɑ bonciɑnn wɑɑ tuu lin tebtieb bonciɑnn buol ni ɑ wun teb u mɔnŋ, k tɑn gbenn u likli, ŋɑɑn k yiɑlu nɑ biɑ puki yuo kul.</verse>
				<verse number="27">Wɑɑ din tɑn gbɑt Yiesu po nɑ, k u bɑɑl nibul nɑ ni, k wei u puolpo k sii u liɑtfuouk, k mɑɑn u din duki u pɑl ni ɑ:</verse>
				<verse number="28">«Mi i lek i sɑt sii u liɑtfuouk kuukuɑ i e, ŋɑɑn n sɑɑ lɑ lɑɑfiɑ wɑɑ.»</verse>
				<verse number="29">L tɑɑkpɑɑk ni k u fɑbounŋ nɑ ji din jit, k u bɑnn nɑn u lɑ lɑɑfiɑ wɑɑ.</verse>
				<verse number="30">L tɑɑkpɑɑk ni k Yiesu bɑnn nɑn pɑnŋ nyii u ni wɑɑ. K u gbiɑ boi niib nɑ ɑ: «Ŋmee sii n liɑtfuouk u?»</verse>
				<verse number="31">K u puolpoweitieb mun ŋmɑnt boi’ɔ ɑ: «Fin lɑ k nibulciɑɔnŋ nɑ muk’ɑ nnɑ, ŋɑɑn k ɑ boi ɑ ŋmee siit’ɑ ni i?»</verse>
				<verse number="32">Ŋɑɑn k u lek biɑ goli lintl, ɑ wun lɑ nisuɑ nbɑ e sii’u.</verse>
				<verse number="33">Ŋɑɑn puo nɑ nbɑ bɑnn lin nbɑ tun u gbɑnɑnt ni nɑ pɑɑk, k jɑŋmɑɑni suol’ɔ, k u jekl yɔl yɔl, k bɑɑl tɑn gbɑɑn Yiesu tuɑnn ni, ŋɑɑn yet’ɔ bɑlmɔni kul.</verse>
				<verse number="34">Ŋɑnn e k Yiesu yet’ɔ ɑ: «N bipuo, fɑɑ tien’n yɑdɑ nɑ pɑɑk e te k ɑ lɑ lɑɑfiɑ. Ii sɑɑ nɑn mɑnu k ɑ yiɑlu kul gbenn ɑ.»</verse>
				<verse number="35">Yiesu nbɑ dɑɑ be piɑk lin nbɑ nɑ k siɑb nyii Suifnbɑ jɑɑnti dieok sɑɑkuɑ nɑ ŋɑɑk ni k bɑɑl k tɑn yet’ɔ ɑ: «A bonpobik nɑ tɑɑn kpo wɑɑ. Bee k ɑ ji muks Wɑntuɑ nɑ?»</verse>
				<verse number="36">K Yiesu lek k fiin bɑɑ yet lin nbɑ nɑ, ŋɑɑn yet sɑɑkuɑ nɑ ɑ: «Dɑɑ tiin jɑŋmɑɑni. Tient’n yɑdɑ kuukuɑ.»</verse>
				<verse number="37">Yiesu din k sɑk k suɑ n ciɑn’ɔ, sie Piɑl nɑn Sɑɑk nɑn u ninjɑ Sɑn.</verse>
				<verse number="38">Bɑɑ din bɑɑl ŋɑɑk nɑ ni yuo nbɑ k Yiesu gbɑt fuut nɑn kumɔni.</verse>
				<verse number="39">Ŋɑnn e k u kuɑ k boi’b ɑ: «Bee fuut e nnɑ mɑn i? Bee k i bui? Bik nɑ k kpo kɑɑ, ŋɑɑn u guɑnt e.»</verse>
				<verse number="40">Bɑɑ gbɑt u mɑɑn nɑ k b lɑɑ’u. Ŋɑnn e k u bel’b nyinn’b, ŋɑɑn jii bik nɑ bɑɑ nɑn u nɑɑ k pukn bin nbɑ ciɑn’ɔ nɑ po, k b kuɑ siɑn nbɑ k bik nɑ duɑ.</verse>
				<verse number="41">Bɑɑ kuɑ yuo nbɑ, k u suol bik nɑ nuu ŋɑɑn yet’ɔ ɑ: «Tɑɑliitɑ kuunm.» (L pɑɑk tie: «Bonpobik, mi i yet’ɑ, fiit.»)</verse>
				<verse number="42">L tɑɑkpɑɑk ni k bonpobik nɑ fiil set kɑkbi, k sonm lin, (U din tie binɑ piik nɑn ŋɑnle bik e.). K l yɑɑl ŋɑɑn lit’b bonciɑnn.</verse>
				<verse number="43">Ŋɑɑn k Yiesu kpɑɑn’m, ɑ bii mi k bin yet suɑ, k biɑ yet’b ɑ bin tul bik nɑ jiet k wun di.</verse>
			</chapter>
			<chapter number="6">
				<verse number="1">L puolpo e k Yiesu nyii lenŋ k ŋmɑt kun u mɔnŋ duo ni, k u *puolpoweitieb din wɑɑ’u.</verse>
				<verse number="2">K *Fuondɑɑl k u tɑn kuɑ *Suifnbɑ jɑɑnti dieok ni k wɑnt niib Yennu mɑɑn k l tien nibul nɑ kul yɑɑl-lituk, k b boi b lieb ɑ: «U lɑ dudukt nɑ lee? Yɑnbuol-lɑnn po e k u mɔk mɑn i? K nlee k u tuun bɑktnɔunŋ tuonjɑɑnɑ nɑ?</verse>
				<verse number="3">Kɑnpintɑ nɑ kɑɑ nɑ ɑɑ? Mɑɑli bijɑ nɑ kɑɑ ɑɑ? Ŋuɑ kɑɑ tie Sɑɑk nɑn Suosiɑf nɑn Suudɑ nɑn Siimɔn ninjɑ nɑ ɑɑ? U niipuob kɑɑ be nnɑ nɑ ɑɑ?» L pɑɑk e te k b ji k tien’ɔ yɑdɑ.</verse>
				<verse number="4">Ŋɑnn e k u yet’b ɑ: « *Yennu sɔkni k kɔnŋt nibɑɑkl sie u mɔnŋ mɔnŋ duo ni nɑn u tiɑɔnŋ niib buol ni, nɑn u mɔnŋ mɔnŋ ŋɑɑk ni.»</verse>
				<verse number="5">U din k fit tun bɑktnɔunŋ tuonjɑɑnɑ lenŋ, sie bɑɑtb bɑnŋɑ nnɑ e k u din yii u nii b pɑɑk, k b lɑ lɑɑfiɑ.</verse>
				<verse number="6">U niib nɑ nbɑ din k tien’ɔ yɑdɑ nɑ pɑɑk, k l yɑɑl ŋɑɑn lit’ɔ bonciɑnn. L puolpo e k Yiesu lin digbɑnbis ni k tumi niib,</verse>
				<verse number="7">k din tɑn lɑkn u tuomiinbɑ piik nɑn bɑnle k tul’b pɑnŋ ɑ bii nyint nɑlnbiit niib ni, k yɑɑ wun tun’m bɑnlele,</verse>
				<verse number="8">k u yet’b ɑ: «I dɑɑ jikt siɑl k sɑɑ, sie pɑtdiɑkɑi kuukuɑ. I dɑɑ diɑ pɑɑnu, i biɑ dɑɑ diɑ sunsonmpɑkɑ, i biɑ dɑɑ wuu likli i jɑfɑɑnbɑ ni.</verse>
				<verse number="9">I pil tɑɑsɑɑt, ŋɑɑn suɑ dɑɑ jikt liɑtfuouk k puki ŋɑnle.»</verse>
				<verse number="10">K u biɑ yet’b ɑ: «L i tie k i bɑɑl ŋɑɑk nbɑ ni, k b gɑɑl’i, yii be lenŋ nɑn dɑɑl nbɑ k i tɑn sɑɑ nyi duo nɑ ni.</verse>
				<verse number="11">L i tie k i bɑɑl duo nbɑ ni, k niib nɑ k gɑɑl’i, k biɑ k gbiintl i mɑɑn, yin nyi duo mɑnŋ ni, k pit i tɑɑpɑnt ni tɑnt bil l duo ni, k lin wɑnn nɑn bin suol b mɔnŋ.»</verse>
				<verse number="12">K u puolpoweitieb fiil sɑɑn muɑntl k yien niib ɑ bin mɔ kuɑŋɑɑn k lebt binbenŋ,</verse>
				<verse number="13">k biɑ nyint nɑlnbiit niib bonciɑnn ni, k biɑ jikt kpɑn k sɔ bɑɑtb bonciɑnn pɑɑk k b pɑɑkt.</verse>
				<verse number="14">Tɔn, kpɑnbɑl *Heluod din gbɑt Yiesu lɑbɑɑl k mɑɑn u sɑnn din duo bonciɑnn, k nisiɑb yien ɑ: «Sɑn wun nbɑ dɑɑn wuul niib Yennu nyunwulu nɑ fiil kuun ni. Ŋɑnn e te k u mɔk yiikuo k fit tuun bɑktnɔunŋ tuonɑ nɑ.»</verse>
				<verse number="15">K siɑb mun yɑɑ ɑ: «U tie Yennu sɔkni Elii e,» k lieb mun biɑ yɑɑ ɑ: «U tie Yennu sɔkni nɑn yɑɑyuo ni sɔkniinbɑ nbɑ yenɔ nɑ e.»</verse>
				<verse number="16">Kpɑnbɑl Heluod ŋɑnin nbɑ gbɑt yuo nbɑ nɑ, k u yet ɑ: «U tie Sɑn wun nbɑ k n dɑɑn te k b pot u yul nɑ e, ŋɑɑn k u jen be u mɑnfuol ni.»</verse>
				<verse number="17">Heluod tiɑɔnŋ o din te k b suol Sɑn k bɑɑn’ɔ bɑnt k kuɑn’ɔ dɑnsɑlk. Heluod mɑnŋ din tun nnɑ k mɑɑn wɑɑ din fɑt u ninjɑ Fiiliip ŋɑɑpuo Heluodiɑd k kuɑn’ɔ nɑ pɑɑk.</verse>
				<verse number="18">K Sɑn din tuu yien Heluod ɑ Yennu *senni k cɑb’ɔ nɑn wun fɑt u ninjɑ ŋɑɑpuo k kuɑn.</verse>
				<verse number="19">Lin nbɑ nɑ pɑɑk Heluodiɑd ji din nɑn Sɑn, k luon wun kpi’u, ŋɑɑn k k fit,</verse>
				<verse number="20">k mɑɑn Heluod din tiin Sɑn, k biɑ diɑ’u fɑnu k mɑɑn u mi nɑn Sɑn tie niŋɑnɔ k tiin Yennu. Yuo nbɑ k Heluod din gbiintl Sɑn mɑɑn nɑ, fei tuu mɔk’ɔ k l ŋmɑt u yɑn, ŋɑɑn k u lek luon mɑɑn mɑnŋ gbiintu.</verse>
				<verse number="21">L puolpo siɑl din tɑn tien k luot sɔnu tul Heluodiɑd. Heluod mɑɑlu jɑɑnm dɑɑl tɑn bɑɑl, k u yiin u nɑɑn kpɑɑkɑ, nɑn sejenm yudɑnm, nɑn Gɑɑliile tinŋ ni sɑɑkɑb kul.</verse>
				<verse number="22">Ŋɑnn e k Heluodiɑd sɑpɑɑnbik bɑɑl k wɑɑ siɑk, k kpɑnbɑl Heluod nɑn u sɑɑnm pɑlɑ penn, k u yet sɑpɑɑnbik mɑnŋ ɑ: «Boi’n lin nbɑ kul k ɑ luon po, k n sɑɑ tul’ɑ.»</verse>
				<verse number="23">K Heluod pol ɑ: «N sɑɑ tul’ɑ lin nbɑ kul k ɑ luon, hɑli l i lek i bɑɑl k n tul’ɑ n yent ni bɔkl gbɑɑ.»</verse>
				<verse number="24">Ŋɑnn e k sɑpɑɑnbik nɑ nyii, k sɑɑ boi u nɑɑ ɑ: «N tɑɑn sɑɑ yet’ɔ ɑ n luon bee nɑ?» K u nɑɑ jiin ɑ: «Yetl’ɔ ɑ ɑ luon Sɑn wun nbɑ wuul niib Yennu nyunwulu nɑ yul e.»</verse>
				<verse number="25">L yuo nɑ k bonpobik nɑ ŋmɑt yiɑn ɑ k sɑɑn kpɑnbɑl Heluod buol ni k yet’ɔ ɑ: «N luon Sɑn wun nbɑ wuul niib Yennu nyunwulu nɑ yul e k ɑ kpien tɑtlɑɑɔk ni k tul’n mɔtɑɑmɔtɑɑnɑ.»</verse>
				<verse number="26">K lin nbɑ nɑ tul kpɑnbɑl Heluod pɑlbiil bonciɑnn, ŋɑɑn u ji din k luon wun yet bik mɑnŋ nbɑ luon lin nbɑ nɑ, k mɑɑn wɑɑ pol lin nbɑ sɑɑnm mɑnŋ buol ni nɑ pɑɑk.</verse>
				<verse number="27">Ŋɑnn e k u tun yupot-tuɑ l tɑɑkpɑɑk ni, k yet’ɔ ɑ wun jen nɑn Sɑn yul tul’ɔ. K yupot-tuɑ nɑ sɑɑn dɑnsɑlk ni k sɑɑ pot Sɑn yul,</verse>
				<verse number="28">k kpien tɑtlɑɑɔk ni, k jen nɑn’n k tɑn tul bonpobik mɑnŋ, k u mun jii’l k tul u nɑɑ.</verse>
				<verse number="29">Sɑn puolpoweitieb nbɑ gbɑt nnɑ yuo nbɑ nɑ, k b bɑɑl k tɑn jii u gbɑnɑnt k pii.</verse>
				<verse number="30">L puolpo e k Yiesu tuomiinbɑ mɑnŋ ŋmɑt jen u buol ni k tɑn yet’ɔ lin nbɑ kul k b tun k biɑ wɑnn niib.</verse>
				<verse number="31">Nigbounŋ lek din tut, k siɑb bɑɑt k siɑb ŋmɑt, k Yiesu nɑn u puolpoweitieb kɔnŋ yɑɑk nɑn bin di jiet. L pɑɑk k u yet’b ɑ: «Ŋɑɑnt k t yɑɑt sɑɑn muuk ni t kuukuɑ, k foi wɑɑn.»</verse>
				<verse number="32">Ŋɑnn e k b kuɑ bulgbetl ni k puot sɑɑn muuk ni, b kuukuɑ.</verse>
				<verse number="33">Ŋɑɑn bɑɑ din sɑɑn yuo nbɑ k niib bonciɑnn lɑ’b k bɑnn’b, k nyii doi kul ni k tin k kokn mɔkgbenŋl kpinŋ k dɔnŋ cet’b.</verse>
				<verse number="34">K Yiesu nbɑ tɑn nyii bulgbetl nɑ ni, k u lɑ k nigbɑnu nɑ ponŋ tikl k muk, k ninbɑɑɔk suol’ɔ bonciɑnn, k mɑɑn b nɑɑn nɑn pei nbɑ k mɔk pekpɑɑlk nɑ e. K u piin l yuo k wɑnt’b bonɑ bonciɑnn.</verse>
				<verse number="35">K yuo din tɑn gɑl bonciɑnn k u puolpoweitieb tɑn bɑɑl u buol ni k yet’ɔ ɑ: «Yuo gɑl ɑ, k nnɑ nɑ mun tie muuk ni e.</verse>
				<verse number="36">Nyikn niib mɑnŋ k bin sɑɑn duo ni nɑn digbɑnbis nbɑ kpiɑ nɑ ni k lɑ jiet k dɑɑ k di.»</verse>
				<verse number="37">Ŋɑɑn k u mun jiin yet’b ɑ: «I mɔnŋ n tul’b jiet k bin di.» K b ŋmɑnt boi’ɔ: «A luon k t jii denienbɑ kobiinle (200) k sɑɑn dɑɑ pɑɑnu k tɑn tul’b ɑ bin di ii?»</verse>
				<verse number="38">K u boi’b ɑ: «I mɔk pɑɑni ŋɑnŋɑ e? Ii sɑɑn got mɑn.» Bɑɑ sɑɑn got k bɑnn yuo nbɑ k b jen k tɑn yet’ɔ ɑ: «L tie pɑɑni ŋɑnŋmu e nɑn jɑni ŋɑnle.»</verse>
				<verse number="39">L puolpo k Yiesu yet u puolpoweitieb ɑ bin te k nibul mɑnŋ n bɔkt kɑl mɔpɑɑɔnŋ pɑɑk wolɑ wolɑ nnɑ.</verse>
				<verse number="40">K b bɔkt kobk kobk, nɑn piinŋmuŋmu, k kɑl pɑɑbu pɑɑbu.</verse>
				<verse number="41">K u jii pɑɑni ŋɑnŋmu nɑ, nɑn jɑni ŋɑnle nɑ, ŋɑɑn yɑɑt got sɑnpɑɑpo, k tul Yennu niipuouk, ŋɑɑn ŋmit ŋmit pɑɑni nɑ k tul u puolpoweitieb ɑ bin tol niib mɑnŋ, k u biɑ ŋmit ŋmit jɑni ŋɑnle nɑ, k b tol suɑ kul ɑ.</verse>
				<verse number="42">K suɑ kul dii gbuo k biɑ tenn.</verse>
				<verse number="43">K u puolpoweitieb lɑkn pɑɑnbulɑ nɑn jɑni nbɑ tenn nɑ, k l gbie kpɑncubt piik nɑn ŋɑnle.</verse>
				<verse number="44">Jɑb nbɑ din dii jiet mɑnŋ din tie tusɑ ŋɑnŋmu e (5 000).</verse>
				<verse number="45">Lin nbɑ nɑ puolpo, l tɑɑkpɑɑk ni k Yiesu miɑ u puolpoweitieb k b kuɑ bulgbetl nɑ ni k gɑl u tuɑnn po k puot mɔk-puotliel po, k sɑɑn Betsɑidɑ, ŋɑɑn k ŋuɑ biɑl ɑ wun cɑb nibul mɑnŋ.</verse>
				<verse number="46">Wɑɑ cɑb’b gbenn yuo nbɑ k u duo jɔsiɑl pɑɑk k mei Yennu.</verse>
				<verse number="47">Nyiɑɔk nbɑ din tɑn bɑɑl yuo nbɑ, k bulgbetl nɑ dɑɑ be mɔkgbenŋl sinsuuk ni, ŋɑɑn k u mun tɑn dɑɑ be juɑl mɑnŋ pɑɑk u kuukuɑ,</verse>
				<verse number="48">k tɑn lɑ k u puolpoweitieb gbɑɑ nɑn bulgbetl kɑnnu, k mɑɑn b din kɑn k tuokt wounŋ o. Ŋɑnn e k u din cet’b kojomuɑk sɑn-nyɑfɑɑl k sonm nyun pɑɑk k bɑɑl b buol ni k yɑɑ wun gɑl’b. Wɑɑ tɑn bɑɑl yuo nbɑ, k u tien nɑn u yɑɑ wun gɑl’b nɑ.</verse>
				<verse number="49">K b lɑ k u sonm nyun pɑɑk k b mi ɑ l tie funfɔntuk o, k b yikn sɑnpɑɑpo wɑɑ,</verse>
				<verse number="50">k mɑɑn b kul lɑ’u wɑɑ, k jɑŋmɑɑni suol’b bonciɑnn. L tɑɑkpɑɑk ni k u yet’b ɑ: «Cien i pɑlɑ mɑn. Min e. I dɑɑ tiin jɑŋmɑɑni mɑn.»</verse>
				<verse number="51">Ŋɑnn e k u kuɑ k pukn’m bulgbetl mɑnŋ ni, k wounŋ nɑ ji ŋmin suon nnɑ. K l bɑkt’b bonciɑnn,</verse>
				<verse number="52">k mɑɑn b dɑɑ din k bɑnn wɑɑ dɑɑn jii pɑɑnu nɑ k tun bɑktnɔunŋ tuonn biɑnŋ nbɑ nɑ pɑɑk. B dudukt dɑɑ din k fit suol’l fɑnu.</verse>
				<verse number="53">Bɑɑ tɑn nyii mɔkgbenŋl nɑ ni k duo kunkonn pɑɑk Genesɑɑlet tinŋ nnɑ, k b lol b bulgbetl k senn.</verse>
				<verse number="54">Bɑɑ nyi bulgbetl ni yuo nbɑ nɑ, k l tɑɑkpɑɑk ni k niib bɑnn Yiesu,</verse>
				<verse number="55">k tiin sɑɑ tingbounŋ mɑnŋ lokɑ kul po k jikt b bɑɑtb liɑni pɑɑk k bɑɑt nɑn’m u buol ni, siɑn nbɑ kul k b din tuu gbɑt nɑn u be lenŋ.</verse>
				<verse number="56">Wɑɑ tuu dɔkt doi nɑn digbɑnbis nbɑ kul ɑ ni, k niib bonciɑnn diɑ b bɑɑtb k bil’m dɑi ni, k bɑln’mɔ ɑ wun ŋɑɑn k bin lek sii u tiɑt mɔgbɑnɑ, k bin nbɑ siin nɑ kul tuu lɑ lɑɑfiɑ.</verse>
			</chapter>
			<chapter number="7">
				<verse number="1">Tɔn, k Fɑɑliisiɑnnbɑ nɑn *senniwɑntieb din tɑn nyii Selusɑɑlenm k bɑɑl Yiesu buol,</verse>
				<verse number="2">k b lɑ k u *puolpoweitesiɑb jɑk jiet di, ŋɑɑn dɑɑ k nit b nii.</verse>
				<verse number="3">(Fɑɑliisiɑnnbɑ nɑn *Suifnbɑ nilieb kul tuu k gbiɑ b di jiet sie k b nit b nii fɑnu nɑn b yejɑnm kɑɑl nbɑ din wɑnt biɑnŋ nbɑ nɑ.</verse>
				<verse number="4">L i tie k b nyii dɑɑk ni, b tuu k di sie k b tɑn wul sinsinn. B biɑ din tuu diɑ kɑɑ bonciɑnn k pukn l po. B din tuu diɑ kɑɑl nbɑ senn nyun-nyuŋmɑni soklu nɑn b bobɑ soklu nɑn b dunduɑni wuulu po e.)</verse>
				<verse number="5">K Fɑɑliisiɑnnbɑ nɑn senniwɑntieb mɑnŋ boi Yiesu ɑ: «Bee k ɑ puolpoweitieb nɑ k diɑ t yejɑnm kɑɑl, ŋɑɑn kpɑn gbiɑ b di jiet k k nit b nii?»</verse>
				<verse number="6">K Yiesu jiin yet’b ɑ: « *Yennu sɔkni Esɑɑyi din pɑk i po fɑnu, ɑ Yennu yet ɑ: yinm kpinkpɑnni dɑnm nɑ, nɑn lɑɑ diɑn biɑnŋ nbɑ nɑ ɑ: ‹Niib nɑ tien’n nibɑɑkl b mɔi ni kuukuɑ e, ŋɑɑn b pɑlɑ set fɔk nɑn’n bonciɑnn.</verse>
				<verse number="7">B jiɑntl’n yɑnn e, k mɑɑn b jii nisɑɑlk kɑɑ k wɑnn niib, k l nɑɑn nɑn min Yennu *senni nɑ.› »</verse>
				<verse number="8">K Yiesu ŋɑnm yet ɑ: «I bɑkn Yennu senni e k bil siɑl po wɑɑ, ŋɑɑn sɑk nisɑɑli kɑɑl nbɑ wɑnt lin nbɑ nɑ.</verse>
				<verse number="9">Yinm, i lek yet Yennu senni weiu ɑ yin diɑ i mɔnŋ mɔnŋ kɑɑl e,</verse>
				<verse number="10">k mɑɑn Muois din senn k yet ɑ: ‹Suɑ kul n tien u bɑɑ nɑn u nɑɑ nibɑɑkl, k wun nbɑ sukl u bɑɑ ɑmi u nɑɑ, bin kpɑn kpi’u.›</verse>
				<verse number="11">Ŋɑɑn yinm ŋɑnin yɑɑ ɑ nilɔ i yet u bɑɑ ɑmi u nɑɑ ɑ: ‹Mɑɑ bo sɑɑ tul’i sonml nbɑ nɑ tie Kolbɑnn k l wɑnt nɑn l tie Yennu yɑl e,›</verse>
				<verse number="12">ɑ u ji mɔk yiikuo k kɑn sonm u bɑɑ ɑmi u nɑɑ.</verse>
				<verse number="13">Kɑɑl nbɑ k i din gɑɑl nɑ te Yennu mɑɑn tie yɑnn. I biɑ tie bonsiɑ bonciɑnn k l nɑɑn nɑn lin nbɑ nɑ buolu.»</verse>
				<verse number="14">Ŋɑnn e k Yiesu ŋɑnm din yiin nibulciɑɔnŋ nɑ u buol ni, k tɑn yet’b ɑ: «Yinm nbɑ kul be nnɑ nɑ, gbiintl mɑn k bɑnn mɑɑ yɑɑ n pɑk lin nbɑ nɑ pɑɑk.</verse>
				<verse number="15">Bonsiɑl kɑɑ k sɑɑ kuɑ nisɑɑlk mɔb ni k fit tien’ɔ jɑknt u pɑl ni. Ŋɑɑn lin nbɑ nyi nisɑɑlk pɑl ni e fit tien’ɔ jɑknt.</verse>
				<verse number="16">Wun nbɑ kul mɔk tubɑ, wun gbiint»</verse>
				<verse number="17">Wɑɑ yet’b nnɑ gbenn yuo nbɑ k u nyik niib mɑnŋ, ŋɑɑn sɑɑn kuɑ ŋɑsiɑk nnɑ ni. K u puolpoweitieb boi’ɔ ɑ wun wɑnn’b mɑɑn mɑnŋ pɑɑk.</verse>
				<verse number="18">Ŋɑnn e k u boi’b ɑ: «I mun biɑ lek dɑɑ tie yɑnkpienɑ ee? I k mi nɑn lin nbɑ kul kuɑ nisɑɑlk mɔb ni k tien’ɔ jɑknt ii?</verse>
				<verse number="19">K mɑɑn l k kuɑ u pɑl ni kɑɑ, ŋɑɑn u puol ni e k l kuɑ, k biɑ kpɑntl bint k nyi.» Wɑɑ yet biɑnŋ nbɑ mɑnŋ wɑnt nɑn jiet kul ɑ k kuɑ.</verse>
				<verse number="20">K u biɑ ŋɑnm yet pukn ɑ: «Lin nbɑ set nyi nisɑɑlk pɑl ni e tien’ɔ jɑknt,</verse>
				<verse number="21">k mɑɑn u pɑl ni e k dudukbiit bɑɑt nɑn puoweiu nɑn jɑweiu, nɑn nɑn-yuk, nɑn nikpinu,</verse>
				<verse number="22">nɑn boncuncontuonɑ, nɑn niɑnciɑɔnŋ nɑn biitbuolu buolu nɑn fɑɑk fɑɑlu, nɑn tuon-yɑnɑ, nɑn *funfunn, nɑn sɑnjɑɑɔnŋ, nɑn kɑlnbɑɑni, nɑn jɑt-tuonɑ.</verse>
				<verse number="23">Lin nbɑ nɑ kul e nyi nilɔ pɑl ni k tien’ɔ jɑknt.»</verse>
				<verse number="24">Lin nbɑ nɑ puolpo k Yiesu nyii lenŋ k sɑɑn Tiil bɔkl po, k kuɑ ŋɑsiɑk nnɑ ni, k k luon suɑ n bɑnn nɑn u be lenŋ, ŋɑɑn u din kɑn fit bɔl u mɔnŋ.</verse>
				<verse number="25">K puosuɑ nbɑ k nɑlnbiiuk din be u bonpobik ni nɑ gbɑt u po, k u bɑɑl u buol ni k tɑn gbɑɑn u tuɑnn ni.</verse>
				<verse number="26">Puo mɑnŋ din tie Glek nilɔ e. B din mɑl’ɔ Feniisi tinŋ ni e, Siili tingbounŋ ni. K puo nɑ bɑln Yiesu ɑ wun nyinn nɑlnbiiuk nɑ u bonpobik mɑnŋ ni.</verse>
				<verse number="27">Ŋɑnn e k Yiesu yet’ɔ ɑ: «Ŋɑɑnt k wɑɑs n di sinsinn ɑ, k mɑɑn l k ŋɑn k nilɔ n jii wɑɑs jiet k tul bɔi.»</verse>
				<verse number="28">K puo nɑ jiin ɑ: «N Yonmdɑɑnɔ, l set tie mɔni e, ŋɑɑn bɔi nbɑ tuu duɑ tiebul lɔunŋ ni nɑ mun gɑni wɑɑs jebulɑ nbɑ bɑɑ nɑ.»</verse>
				<verse number="29">K Yiesu yet’ɔ ɑ: «A jiinu nbɑ nɑ pɑɑk, n ji cɑb’ɑ, ii kun. Nɑlnbiiuk mɑnŋ ponŋ nyii ɑ bonpobik nɑ ni wɑɑ.»</verse>
				<verse number="30">K puo mɑnŋ set din fiil yɑɑt kun k sɑɑ bɑɑl k lɑ k u bik nɑ duɑ u dunduɑnu pɑɑk, k nɑlnbiiuk nɑ set nyii wɑɑ.</verse>
				<verse number="31">Tɔn, k Yiesu ji din nyik Tiil yɑkl nɑ, ŋɑɑn tɔkn nyii Siidɔn yɑkl, nɑn tinŋ nbɑ k b din yi Doi-piik nɑ mɔkmɔk k sɑɑ bɑɑl Gɑɑliile mɔkgbenŋl ni.</verse>
				<verse number="32">K nisiɑb din bɑɑl nɑn jɑsuɑ k u tie tuukpɑɑl k biɑ k fit k piɑk fɑnu, k b bɑln’mɔ ɑ wun yii u nuu juɑ mɑnŋ pɑɑk.</verse>
				<verse number="33">K Yiesu gɑɑl’ɔ k b nyii kpinŋ po, b kuukuɑ, k u jii u niibilɑ k tun juɑ mɑnŋ tubɑ ni, ŋɑɑn siil mɔsɑnt ŋɑɑn sii juɑ mɑnŋ jeln,</verse>
				<verse number="34">k got sɑnpɑɑpo ŋɑɑn kulnt sikn, k yet juɑ mɑnŋ ɑ: «Efɑtɑ,» k l pɑɑk tie: «Lotl ɑ mɔnŋ.»</verse>
				<verse number="35">L tɑɑkpɑɑk ni nɑ k juɑ nɑ ji gbiɑ, k u jeln biɑ tɑbt k u ji fit piɑk mɑɑn fɑnu.</verse>
				<verse number="36">Ŋɑnn e k Yiesu yɑki nɑn niib nɑ ɑ b i mi k bin yet suɑ lin nbɑ k u tun mɑnŋ po, ŋɑɑn nɑn kpɑyɑɔk mɑnŋ kul b lek din ŋɑmi k yɑln mɑɑn mɑnŋ.</verse>
				<verse number="37">K bin nbɑ kul gbɑt lɑbɑɑl mɑnŋ, k l tien’m bɑktnɔunŋ bonciɑnn, k b yet ɑ: «Lin nbɑ kul k u tuu tuun ŋɑn bonciɑnn. U te k tuukpɑɑ gbɑɑ tɑn fit gbiɑ, k te k mui biɑ fit piɑk.»</verse>
			</chapter>
			<chapter number="8">
				<verse number="1">L yuo nɑ, k nibulciɑɔnŋ yɑɑn lɑkn lieb Yiesu buol ni. Bɑɑ k mɔk jiet nɑ, k Yiesu yiin u *puolpoweitieb nɑ u buol ni, k tɑn yet’b ɑ:</verse>
				<verse number="2">«Ninbɑɑɔk suol’n bonciɑnn nibul nɑ pɑɑk, k mɑɑn dɑɑ ŋɑntɑ e nɑ k b be nɑn’n, ŋɑɑn k ji k mɔk jiet nbɑ k b sɑɑ di.</verse>
				<verse number="3">Mi i mun i cɑb’b nɑn kon, b sɑɑ sɑɑ fib sɔnu ni wɑɑ, k mɑɑn b siɑb sɔnu fɔk ɑ.»</verse>
				<verse number="4">K u puolpoweitieb nɑ boi’ɔ ɑ: «T sɑɑ lɑ jiet lee muuk nɑ ni k lin jɑnŋ nibul nɑ kul i?»</verse>
				<verse number="5">K u boi’b ɑ: «Pɑɑnu kunɑ ŋɑnŋɑ e be i buol ni nnɑ nɑ?» K b yet’ɔ ɑ: «Ŋɑnlole.»</verse>
				<verse number="6">Ŋɑnn e k u te k nibul nɑ kul kɑl tinŋ ni. L puolpo k u jii pɑɑni ŋɑnlole nɑ, k tul Yennu niipuouk l pɑɑk, ŋɑɑn ŋmit ŋmit k tul u puolpoweitieb nɑ ɑ bin tol nibul mɑnŋ.</verse>
				<verse number="7">B biɑ din mɔk jɑnbis wɑɑn b buol ni, k u biɑ tul Yennu niipuouk l pɑɑk, ŋɑɑn yet u puolpoweitieb mɑnŋ ɑ bin jii tol’b biɑk.</verse>
				<verse number="8">ŋɑɑn k ŋuɑ nɑn u puolpoweitieb kɑkt k kuɑ bulgbetl ni, k sɑɑn Dɑlmɑnutɑ tinŋ ni.</verse>
				<verse number="9">L puolpo e k Fɑɑliisiɑnnbɑ siɑb bɑɑl Yiesu buol ni k tɑn tie selmi, ɑ bin bikn’ɔ k lɑ u mɔbonkpetl, k tɑn yet’ɔ ɑ wun tien *nyinn k lin wɑnn nɑn u yiikuo mɑnŋ nyii Yennu buol e.</verse>
				<verse number="10">L yuo k u kulnt ŋɑɑn boi’b ɑ: «Bee tien k mɔtɑɑnɑ niib nɑ luon nyinn i? Bɑlmɔni e k n yien’i ɑ n kɑn tun nyinn k tul’b.»</verse>
				<verse number="11">L puolpo k u nyik’b, ŋɑɑn ŋmɑt kuɑ bulgbetl nɑ ni, k puot mɔkgbenŋl puotl nɑ po.</verse>
				<verse number="12">Tɔn, Yiesu puolpoweitieb din tɑnm k k diɑ jiet k l yɑb. B din diɑ pɑɑn-yenn kuɑ e bulgbetl nɑ ni.</verse>
				<verse number="13">K Yiesu yet’b nɑn ninmɔnn ɑ: «Ii mi mɑn, kii guu i mɔnŋ nɑn Fɑɑliisiɑnnbɑ nɑn Heluod * dɑtinŋ nɑ mɑn.»</verse>
				<verse number="14">Ŋɑnn e k b ji piɑk b lieb sinsuuk ni ɑ: «Tɑɑ k diɑ pɑɑnu nɑ e k u piɑk lin nbɑ nɑ.»</verse>
				<verse number="15">Ŋɑɑn k u bɑnn bɑɑ piɑk lin nbɑ nɑ, k boi’b ɑ: «Bee k i piɑk k yɑɑ ɑ i k diɑ pɑɑnu? I dɑɑ k bɑnn siɑl biɑk ii? I dudukt ni biɑ dɑɑ k yent ii?</verse>
				<verse number="16">I mɔk ninbinɑ, ŋɑɑn bee k i k lɑɑt i? I biɑ mɔk tubɑ, ŋɑɑn biɑ k gbiɑ ɑɑ? I k tiɑn</verse>
				<verse number="17">yuo nbɑ k n ŋmit ŋmit pɑɑni ŋɑnŋmu k tul niib tusɑ ŋɑnŋmu nɑ ɑɑ? Kpɑncubt ŋɑnŋɑ e k i tikl pɑɑnbulɑ nbɑ tenn i?» K b jiin ɑ: «Piik nɑn ŋɑnle.»</verse>
				<verse number="18">K u boi’b biɑk ɑ: «K yuo nbɑ k n ŋmit ŋmit pɑɑni ŋɑnlole k tul niib tusɑ ŋɑnnɑ nɑ, kpɑncubt ŋɑnŋɑ k i tikl pɑɑnbulɑ nbɑ tenn i?» K b jiin ɑ: «Ŋɑnlole.»</verse>
				<verse number="19">Ŋɑnn e k u boi’b ɑ: «Ŋɑɑn k i biɑ lek dɑɑ k gbɑt l pɑɑk ii?»</verse>
				<verse number="20">K b din tɑn bɑɑl Betsɑidɑ, k nisiɑb din jii jɑjuɑnsuɑ nnɑ k bɑɑl nɑn’ɔ Yiesu buol ni, k tɑn bɑln’mɔ ɑ wun sii’u.</verse>
				<verse number="21">K Yiesu suol u nuu k nyii nɑn’ɔ duo kpinŋ po, k siil mɔsɑnt juɑ nɑ ninbinɑ ni, k jii u nii k yii u pɑɑk, ŋɑɑn boi’ɔ ɑ: «A lɑɑt siɑl ii?»</verse>
				<verse number="22">Ŋɑnn e k juɑ mɑnŋ gokt got, ŋɑɑn yet ɑ: «Nnn, n lɑɑt niib, ŋɑɑn b nɑɑn nɑn tiini nɑ e k sonm.»</verse>
				<verse number="23">K Yiesu biɑ jii u nii k yii juɑ mɑnŋ ninbinɑ pɑɑk, l yuo nɑ k juɑ mɑnŋ ji got silll, k suɑ k u ninbinɑ mɔk lɑɑfiɑ, k u ji lɑɑt bonsiɑl kul pul pul pul.</verse>
				<verse number="24">K Yiesu te k juɑ mɑnŋ kun u ŋɑɑk ni, ŋɑɑn yet’ɔ nɑn ninmɔnn ɑ: «Ii mi k ɑ ŋmɑt duo mɑnŋ ni jik.»</verse>
				<verse number="25">Ŋɑnn e k Yiesu nɑn u puolpoweitieb din yɑɑt k sɑɑ Sesɑɑle Fiiliip tingbounŋ ni. Bɑɑ dɑɑ be sɔnu pɑɑk k sɑɑ nɑ k u boi’b ɑ: «Niib yɑɑ ɑ n tie ŋmee?»</verse>
				<verse number="26">K b yet’ɔ ɑ: «Nisiɑb yien ɑ ɑ tie Sɑn, wun nbɑ dɑɑn wuul niib Yennu nyunwulu nɑ e, k nilieb mun yɑɑ ɑ tie Elii e k nilieb mun biɑ yɑɑ ɑ tie *Yennu sɔkniinbɑ yenɔ e.»</verse>
				<verse number="27">Ŋɑnn e k u boi’b ɑ: «Ŋɑɑn k yinm ŋɑnin yɑɑ ɑ n tie ŋmee?» K Piɑl jiin k yet’ɔ ɑ: «Fin e tie *Klistu nɑ.»</verse>
				<verse number="28">Ŋɑnn e k Yiesu yɑki nɑn’m ɑ bii mi k bin yet suɑ lɑbɑɑl mɑnŋ.</verse>
				<verse number="29">L puolpo k Yiesu ji din piin k wɑnt u puolpoweitieb ɑ: «Sie k *Nisɑɑlk Bijɑ dii fɑlɑ bonciɑnn, k sɑɑkɑb nɑn Yennu jɑɑnti yudɑnm nɑn *senniwɑntieb n tɑn yet’ɔ, k biɑ kpi’u, ŋɑɑn l dɑɑ ŋɑntɑ dɑɑl k u sɑɑ fiil kuun ni biɑk.»</verse>
				<verse number="30">U din pɑk lin nbɑ nɑ k k bɔl siɑl. Ŋɑnn e k Piɑl yiin’ɔ k nyii nɑn’ɔ kpinŋ po k sɑɑ yɑki nɑn’ɔ.</verse>
				<verse number="31">Ŋɑɑn Yiesu nbɑ gbiɑ jiɑnt got u puolpoweitieb nɑ, k ji mun yɑki nɑn Piɑl ɑ: «Fin *Sɑɑtɑn nbɑ nɑ, sietl nnɑ nɑ. A k mɔk Yennu dudukt kɑɑ, ŋɑɑn ɑ mɔk nisɑɑlk dudukt e.»</verse>
				<verse number="32">Ŋɑnn e k Yiesu yiin u puolpoweitieb nɑn nibul nbɑ wɑɑ’u nɑ, k tɑn yet’b ɑ: «Wun nbɑ i luon wun wei’n, sie k u likn u sɑɑŋmɑnŋ, k jii u kuun dɑpunpunn kii wɑɑ’n,</verse>
				<verse number="33">k mɑɑn wun nbɑ k sɑɑk wun jii u mɑnfuol k tul’n, ŋuɑ e tɑn sɑɑ kɔnŋ’l, ŋɑɑn wun nbɑ likn u sɑɑŋmɑnŋ, min nɑn lɑbɑmɑnn nɑ pɑɑk, ŋuɑ e tɑn sɑɑ lɑ u mɑnfuol.</verse>
				<verse number="34">Nilɔ i lɑ tingbounŋ nɑ mɔktuk kul ɑ ŋɑɑn kɔnŋ u mɑnfuol, nyɔlɑnt po e k u sɑɑ lɑ?</verse>
				<verse number="35">Ami nilɔ sɑɑ fit jii bee k kpent u mɑnfuol i?</verse>
				<verse number="36">K wun nbɑ i tiin fei k jiin min nɑn n mɑɑn nɑ po biitdɑnm nɑn tubkɑngbɑtɑ dɑnm sinsuuk ni, Nisɑɑlk Bijɑ mun sɑɑ tin fei k jiin u po yuo nbɑ k u tɑn sɑɑ jen nɑn u Bɑɑ *yudɑnt nɑn *mɑlɑkɑɑnbɑ nɑ.»</verse>
			</chapter>
			<chapter number="9">
				<verse number="1">Tɔn, k Yiesu biɑ yet’b ɑ: «Bɑlmɔni e k n yɑɑ n yet’i, siɑb be nnɑ k dɑɑ kɑn kpo sie k b tɑn lɑ Yennu nɑɑn bɑɑlu nɑn pɑnŋ.»</verse>
				<verse number="2">L puolpo e k l tɑn tien dɑɑ ŋɑnluob, k Yiesu jii Piɑl nɑn Sɑɑk nɑn Sɑn k duo nɑn’m juɑl nbɑ fɔk bonciɑnn pɑɑk, k b be b kuɑ. L yuo k b lɑ k u lebt b nunm ni,</verse>
				<verse number="3">k u tiɑt nyilk k pien pɑl pɑl. K suɑ kɑɑ tingbounŋ nɑ ni k sɑɑ fit penn tiɑt nɑn ŋɑnn nɑ.</verse>
				<verse number="4">K b lɑ k *Elii nɑn Muois lekt yonm k piɑk nɑn Yiesu.</verse>
				<verse number="5">Ŋɑnn e k Piɑl yet Yiesu ɑ: «Cɑnbɑɑ, l ŋɑn nɑn tii be nnɑ nɑ. Ŋɑɑnt k tin fɑɑ lɑnbont ŋɑntɑ, k yenn i tie ɑ yɑl, k liel i tie Muois yɑl k liel mun i tie Elii yɑl.»</verse>
				<verse number="6">Jɑŋmɑɑni nbɑ din suol Piɑl nɑn u lieb mɑnŋ bonciɑnn nɑ pɑɑk din te k u din k mi wɑɑ sɑɑ pɑk lin nbɑ.</verse>
				<verse number="7">L yuo k sɑnpɑgbounŋ dɔkt k tɑn piin’m, k b gbɑt kunkɔl sɑnpɑgbounŋ nɑ ni, k l yet ɑ: «N Bilonkɑk e nɑ. Gbiintl u mɔb mɑn »</verse>
				<verse number="8">K b jiɑnt got, ŋɑɑn ji k lɑ suɑ b buol, sie Yiesu kuukuɑ.</verse>
				<verse number="9">Bɑɑ nyii juɑl mɑnŋ pɑɑk k siik, k Yiesu yet’b nɑn ninmɔnn ɑ b dɑɑ yien suɑ lin nbɑ k b lɑ nɑ nɑn yuo nbɑ k *Nisɑɑlk Bijɑ tɑn sɑɑ fiil kuun ni.</verse>
				<verse number="10">K b sɑk u mɑɑn mɑnŋ, k diɑ lɑbɑɑl mɑnŋ b sinsuuk ni, k biɑ boi b lieb ɑ: «‹Kuun fiilu› nɑ pɑɑk tie bee?»</verse>
				<verse number="11">K b tɑn boi’ɔ ɑ: «Bee te k *senniwɑntieb yɑɑ ɑ sie k Elii e bɑɑl sinsinn i?»</verse>
				<verse number="12">K Yiesu yet’b ɑ: «Elii set bɑɑt sinsinn, ɑ wun tɑn ŋɑnm bonsiɑl kul fɑnu e. Ŋɑɑn, bee te k l biɑ diɑn ɑ l tie k Nisɑɑlk Bijɑ n di fɑlɑ bonciɑnn k niib n yet’ɔ?</verse>
				<verse number="13">N yien’i e, Elii ponŋ bɑɑl nɑ, k niib diɑ’u gbɑkɑ gbɑkɑ nnɑ bɑɑ luon biɑnŋ nbɑ, nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ.»</verse>
				<verse number="14">Yuo nbɑ k Yiesu din tɑn bɑɑl nɑn u *puolpoweitieb Piɑl, Sɑɑk nɑn Sɑn u puolpoweitelieb buol ni yuo nbɑ k b lɑ nibulciɑɔnŋ lɑkn, k senniwɑntieb biɑ noi nɑn’m mɔniɑɔk.</verse>
				<verse number="15">Nibul mɑnŋ nbɑ lɑ Yiesu yuo nbɑ k l tien’m bɑktnɔunŋ, k b tin bɑɑl fuont’ɔ.</verse>
				<verse number="16">Ŋɑnn e k u boi u puolpoweitieb nɑ ɑ: «I noi nɑn’m lɑnn po pɑɑk e?»</verse>
				<verse number="17">K jɑsuɑ nnɑ nyii nibul mɑnŋ ni k jiin ɑ: «Cɑnbɑɑ, min e bo bɑɑt nɑn n bijɑ ɑ buol ni, k mɑɑn nɑlnbiiuk be u ni k l te k u k fit piɑk.</verse>
				<verse number="18">Siɑn nbɑ kul ɑ k nɑlnbiiuk mɑnŋ fiil, l tuu lu’u tinŋ ni e, k mɔsɑnkunkuounŋ nyi u mɔb ni, k u ŋmɑn u nyɑnɑ, k u gbɑnɑnt kul n wɑkl kenken. N bɑln ɑ puolpoweitieb nɑ ɑ bin nyinn nɑlnbiiuk mɑnŋ, ŋɑɑn k b gbɑl.»</verse>
				<verse number="19">Ŋɑnn e k Yiesu jiin k yet ɑ: «Yinm mɔtɑɑnɑ niib yɑdɑ mɑntk puɑl hei. N sɑɑ wei nɑn’i nlee? L sɑɑ wei nlee k n mɔk suklu nɑn’i ni? Bɑɑt nɑn bik mɑnŋ nnɑ.»</verse>
				<verse number="20">K b bɑɑl nɑn’ɔ Yiesu buol. Nɑlnbiiuk nɑ nbɑ lɑ Yiesu yuo nbɑ k u fiil bik nɑ ni k lu’u tinŋ ni, k u duɑ k biln, k mɔsɑnkunkuounŋ nyi u mɔb ni.</verse>
				<verse number="21">K Yiesu boi u bɑɑ ɑ: «Nlee yuo e k l piin k tie’u nnɑ?» K u jiin ɑ: «L piin’ɔ u bisn ni e wɑɑ.</verse>
				<verse number="22">Yuo bonciɑnn e k nɑlnbiiuk nɑ tuu te k u bɑɑ muu ni, nɑn nyun ni, ɑ wun lek kpi’u. Ŋɑɑn l i tie k ɑ sɑɑ fit tien siɑl, ɑ lek tin’t ninbɑɑɔk k sonm’t.»</verse>
				<verse number="23">K Yiesu yet ɑ: «A yet ɑ l i tie k n fit i e. Bonsiɑl kul k pɑɑl k tul wun nbɑ tien yɑdɑ nɑ buol ni.»</verse>
				<verse number="24">K juɑ nɑ yikn sɑnpɑɑpo wɑɑ ɑ: «N tien yɑdɑ wɑɑ, ŋɑɑn puknt n yɑdɑ pɑnŋ.»</verse>
				<verse number="25">Yiesu nbɑ lɑ k nibul nɑ ŋɑnmt tut bɑɑt b pɑɑk nɑ, k u tiɑn nɑlnbiiuk nɑ pɑɑk ɑ: «Fin nɑlnmutuukpɑɑl nɑ, min e tul’ɑ mɔb, nyimin u ni k ji dɑɑ mi jent u ni.»</verse>
				<verse number="26">K nɑlnbiiuk nɑ yikn k tɔkl bik mɑnŋ k lu’u tinŋ ni gbɑb, ŋɑɑn nyii u ni, k bik mɑnŋ ji nɑɑn nɑn u kpo e nɑ, k niib nɑ ni bonciɑnn yet ɑ: «U kpo e nɑ.»</verse>
				<verse number="27">Ŋɑɑn k Yiesu suol bik mɑnŋ nuu k sonm’ɔ k u fiil set.</verse>
				<verse number="28">Yiesu nbɑ din tɑn kuɑ ŋɑɑk ni yuo nbɑ, k u puolpoweitieb nbɑ bo biɑl nɑ boi’ɔ ɑ: «Bee k tinm ŋɑnin bo k fit nyinn nɑlnbiiuk nɑ?»</verse>
				<verse number="29">K u yet’b ɑ: «I kɑn fit nyinn nɑlnbiiuk nɑ buolu sie k i mei Yennu.»</verse>
				<verse number="30">K Yiesu nɑn u puolpoweitieb mɑnŋ nyii lenŋ k tɔkn Gɑɑliile tingbounŋ po. Ŋɑɑn u din k luon suɑ n bɑnn wɑɑ be siɑn nbɑ,</verse>
				<verse number="31">k mɑɑn u din wɑnt u puolpoweitieb nɑ k yien’m ɑ: «B tɑn sɑɑ jii Nisɑɑlk Bijɑ k tien’ɔ niib nuu ni k bin kpi’u, ŋɑɑn l dɑɑ ŋɑntɑ dɑɑl u tɑn sɑɑ fiil kuun ni.»</verse>
				<verse number="32">Ŋɑɑn u puolpoweitieb mɑnŋ din k bɑnn mɑɑn mɑnŋ pɑɑk, ŋɑɑn mun tiin jɑŋmɑɑni nɑn bin boi’ɔ.</verse>
				<verse number="33">Tɔn, k Yiesu nɑn u puolpoweitieb nbɑ din bɑɑl Kɑpelnɑunm k tɑn kuɑ ŋɑɑk ni yuo nbɑ k u boi’b ɑ: «I bo diɑ lɑbɑlɑnn po e sɔnu ni nɑ?»</verse>
				<verse number="34">Ŋɑɑn k b ŋmin ɑ, k mɑɑn sɔnu ni b noi nɑn b lieb *yudɑnt pɑɑk e b sinsuuk ni.</verse>
				<verse number="35">Ŋɑnn e k u ŋmɑnt k kɑl, ŋɑɑn yiin u tuomiinbɑ *piik nɑn bɑnle nɑ, k yet’b ɑ: «Wun nbɑ kul luon wun tien yudɑɑnɔ, sie k wun kpint u mɔnŋ k tien bik i kul ni, k biɑ tien i kul tuontunnɔ,»</verse>
				<verse number="36">ŋɑɑn jii bik nnɑ k senn’ɔ b sinsuuk ni, k puul u nii k wɔb bik mɑnŋ, ŋɑɑn yet’b ɑ:</verse>
				<verse number="37">«Wun nbɑ kul gɑɑl bik nɑ buolu n sɑnn pɑɑk, min e k u gɑɑl’n, k wun nbɑ gɑɑl’n k gɑɑl min kɑɑ, ŋɑɑn u gɑɑl wun nbɑ tun’n nɑ e nɑ mun biɑk.»</verse>
				<verse number="38">Tɔn, k Sɑn yet Yiesu ɑ: «Wɑntuɑ, t lɑ k jɑsuɑ nnɑ mun tɑɑn ɑ sɑnn k nyint nɑlnbiit niib ni, k t yɑki nɑn’ɔ ɑ wun nyik, k mɑɑn u k tie t ni yenɔ.»</verse>
				<verse number="39">K Yiesu yet’b ɑ: «I dɑɑ biel’ɔ mɑn, k mɑɑn wun nbɑ sɑɑ tɑɑ n sɑnn k tun bɑktnɔunŋ tuonn, l puolpo u ji kɑn fit pɑk siɑl k biil’n.</verse>
				<verse number="40">K mɑɑn wun nbɑ kul k kɔn nɑn’t, u sie t puol e.</verse>
				<verse number="41">Bɑlmɔni e k n yien’i nɑ, wun nbɑ kul got lɑ’i k tul’i nyun, ɑ yɑɑ tie Klistuyɑb nɑ pɑɑk, l dɑɑnɔ tɑn kɑn mi kɔnŋ u nyuɑt.»</verse>
				<verse number="42">K Yiesu biɑ ŋɑnm k yet ɑ: «Wun nbɑ te k wɑɑs mɑnŋ nbɑ tien’n yɑdɑ nɑ yenɔ kuɑ bɑɑ biit ni, b i bo i lɑnn nɑɑl l dɑɑnɔ tulu ni k tut’ɔ nɑn’n k lu’u mɔkgbenŋl ni gbɑɑ, l bo sii sɔ k tul’ɔ.</verse>
				<verse number="43">A ninbinn i te k ɑ yɑɑ ɑ tun biit, fɑn kpɑkl k lu. L sɔ k fɑn tɑn kuɑ Yennu nɑɑn ni nɑn ninbin-yenn kuɑ k gɑl fɑn tɑn kuɑ muu mɑnŋ ni nɑn ninbinɑ ŋɑnle.</verse>
				<verse number="44">Lenŋ e k ‹nɑnwubɑ nbɑ k kpenn nɑ be k di’b k muu nbɑ biɑ k kpient nɑ be k di’b.›</verse>
				<verse number="45">«B tɑn sɑɑ ŋɑnm suɑ kul nɑn muu nɑn yɑɑln e.»</verse>
				<verse number="46">«Yɑɑln mɑn, ŋɑɑn yɑɑln mɑnu i nyii, nlee k ɑ ji sɑɑ jiin l mɑnu? «Ii mɑn nɑn yɑɑln nɑ mɑn, k mɑnu ii be yinm nɑn i lieb sinsuuk ni.»</verse>
			</chapter>
			<chapter number="10">
				<verse number="1">K Yiesu nyii lenŋ k sɑɑn Suude tinŋ ni nɑn *Suulden kpenpuotl po, k nigbounŋ bonciɑnn ji lɑkn u buol ni, k u yɑɑn wɑnt’b Yennu mɑɑn nɑn wɑɑ ponŋ tuu wɑnt’b biɑnŋ nbɑ nɑ.</verse>
				<verse number="2">K Fɑɑliisiɑnnbɑ bɑɑl u buol ni, k luon bin bikn’ɔ, k boi’ɔ ɑ: «Senni nɑ cɑb nɑn juɑ n yet u ŋɑɑpuo ɑmi ii?»</verse>
				<verse number="3">Ŋɑnn e k u mun jiin k boi’b ɑ: «Muois din tul’i *senni nlee k jiin l po?»</verse>
				<verse number="4">K b jiin ɑ: «Muois din cɑb yiikuo ɑ juɑ sɑɑ fit diɑn puoyetu kɑdɑɑɔk ŋɑɑn yet u ŋɑɑpuo.»</verse>
				<verse number="5">K Yiesu yet’b ɑ: «I tubkɑngbɑtɑ pɑɑk e din te k Muois diɑn senni mɑnŋ k tul’i.</verse>
				<verse number="6">Ŋɑɑn Yennu nbɑ din nɑn *dulnyɑ pinpiik ni: ‹U din nɑn juɑ nɑn puo e.›</verse>
				<verse number="7">Lin nbɑ nɑ pɑɑk k juɑ tuu sɑɑ nyi u bɑɑ nɑn u nɑɑ buol ni, ŋɑɑn k ŋuɑ nɑn puo n tɑɑn lieb,</verse>
				<verse number="8">k b bɑnle sɑɑ tɑɑn kii tie niyenɔ kuɑ. Ŋɑnn e sɑɑ te k b ji k tie niib bɑnle, ŋɑɑn b ji tie gbɑnɑn-yent kuɑ e.</verse>
				<verse number="9">L pɑɑk, lin nbɑ k Yennu jii k tɑɑn nɑn liel, nisɑɑlk i mi k wun bɔkt’l.»</verse>
				<verse number="10">Yiesu nɑn u *puolpoweitieb nbɑ din tɑn jen ŋɑɑk ni yuo nbɑ, k u puolpoweitieb boi’ɔ mɑɑn mɑnŋ pɑɑk nbɑ tie biɑnŋ nbɑ.</verse>
				<verse number="11">K u jiin yet’b ɑ: «Juɑ nbɑ yet u ŋɑɑpuo ŋɑɑn kuɑn puogɑnɔ, u tun * boncuncontuonn k jiin puo nbɑ k u bel’ɔ nɑ po e nɑ.</verse>
				<verse number="12">Nnɑ e mun biɑk, puosuɑ i yet u sɔlɔ ŋɑɑn sɑɑn kun jɑgɑnɔ, u mun tun boncuncontuonn ɑ.»</verse>
				<verse number="13">Tɔn, k nisiɑb din tɑn bɑɑt nɑn b wɑɑs Yiesu buol ni ɑ wun tɑn yii u nii b pɑɑk, ŋɑɑn k u puolpoweitieb tiɑn b pɑɑk.</verse>
				<verse number="14">Ŋɑɑn wɑɑ bɑnn bɑɑ tiɑn b pɑɑk biɑnŋ nbɑ nɑ k u wutuol duo, k u yet’b ɑ: «Ŋɑɑnt mɑn k wɑɑs mɑnŋ i bɑɑt n buol ni nɑ, k dɑɑ tiɑn’m, k mɑɑn b buolu e yen Yennu nɑɑn.</verse>
				<verse number="15">Bɑlmɔni e k n yien’i nɑ, wun nbɑ k gɑɑl Yennu nɑɑn nɑn bik nɑ, u kɑn mi kuɑ l ni fɑb ɑ.»</verse>
				<verse number="16">K u gɑɑl wɑɑs mɑnŋ u nii ni, k yii u nii b pɑɑk, ŋɑɑn yɑt yetŋɑnm b pɑɑk</verse>
				<verse number="17">Yiesu nbɑ din nyii lenŋ k sɑɑ mɑnŋ, k jɑsuɑ tin k cet’ɔ k tɑn gbɑɑn u tuɑnn, ŋɑɑn boi’ɔ ɑ: «Wɑntɔŋɑnɔ, n sɑɑ tien nlee k tɑn lɑ mɑnfuol nbɑ kɑɑ gbennu?»</verse>
				<verse number="18">K Yiesu jiin boi’ɔ ɑ: «Bee k ɑ yi’n niŋɑnɔ? Niŋɑnsuɑ kɑɑ sie Yennu kuukuɑ.</verse>
				<verse number="19">A ponŋ mi Yennu senni nbɑ wɑnt biɑnŋ nbɑ, ɑ: ‹Dɑɑ kpi nilɔ. Dɑɑ tuun boncuncontuonɑ. Dɑɑ jɑɑn. Dɑɑ fɑ fɑɑk suɑ pɑɑk. Dɑɑ ŋmɑb nilɔ. Ii bɑɑkt ɑ bɑɑ nɑn ɑ nɑɑ.› »</verse>
				<verse number="20">K juɑ nɑ yet’ɔ ɑ: «Wɑntuɑ, n ponŋ sɑk lin nbɑ nɑ kul n bisn ni e wɑɑ.»</verse>
				<verse number="21">K Yiesu got’ɔ silll nɑn lonm, ŋɑɑn yet’ɔ ɑ: «Ŋɑɑn bon-yenn kuɑ e pɔt’ɑ. Ii kun k sɑɑ kɔi lin nbɑ k ɑ mɔk nɑ kul, k jii l likli mɑnŋ k tul tɑlɑs-dɑnm, k ɑ tɑn sɑɑ lɑ mɔktuk sɑnpɑɑpo. L puolpo k ɑ jen ɑ kii wɑɑ’n.»</verse>
				<verse number="22">Juɑ nɑ nbɑ din gbɑt lin nbɑ nɑ k u pɑl ni biil bonciɑnn, k u ŋmɑt kun nɑn pɑlbiil, k mɑɑn u din mɔk mɔktuk bonciɑnn.</verse>
				<verse number="23">K Yiesu ŋmɑnt got u puolpoweitieb nɑ k lint, ŋɑɑn yet’b ɑ: «L sii pɑɑl bonciɑnn nɑn mɔktɑ n kuɑ Yennu nɑɑn ni.»</verse>
				<verse number="24">K u mɑɑn mɑnŋ yɑɑl ŋɑɑn lit’b, k u biɑ ŋɑnm yet’b ɑ: «N wɑɑs, l lek pɑɑl nɑn nilɔ n kuɑ Yennu nɑɑn ni.</verse>
				<verse number="25">L pɑɑl nɑn mɔktɔ n kuɑ Yennu nɑɑn ni k cie lɑɑ pɑɑl nɑn yuyouk n kuɑ kpɑlpienu miɑl ni nɑ.»</verse>
				<verse number="26">K mɑɑn mɑnŋ yɑɑl ŋɑɑn lit’b bonciɑnn, k b boi b lieb ɑ: «L i tie nnɑ i e, ŋmee ji sɑɑ fit k lɑ fielu?»</verse>
				<verse number="27">K u kpɑɑ u nuni b pɑɑk, ŋɑɑn tɑn yet’b ɑ: «Lin nbɑ nɑ pɑɑl k tul nisɑɑlk e, ŋɑɑn l k pɑɑl Yennu yɑɑ buol ni, k mɑɑn Yennu sɑɑ fit tun bonsiɑl kul ɑ.»</verse>
				<verse number="28">Ŋɑnn e k Piɑl tɔl yet’ɔ ɑ: «Gotl, tinm ŋɑnin nyik t bonsiɑl kul e ŋɑɑn wɑɑ’ɑ.»</verse>
				<verse number="29">K Yiesu yet’b ɑ: «Bɑlmɔni e k n yien’i nɑ, wun nbɑ kul nyik u ŋɑɑk, ɑmi u ninjɑnm, ɑmi u niipuob, ɑmi u nɑɑ, ɑmi u bɑɑ, ɑmi u wɑɑs, ɑmi u kpɑɑnt, n sɑnn pɑɑk nɑn lɑbɑmɑnn nɑ pɑɑk</verse>
				<verse number="30">u tɑn sɑɑ biɑ lɑ bonɑ k lin gɑl wɑɑ nyik lin nbɑ nɑ. U tɑn sɑɑ lɑ ŋei, nɑn ninjɑnm, nɑn niipuob, nɑn nɑɑnbɑ, nɑn wɑɑs, nɑn kpɑɑnt, kobi kobi e tingbounŋ nɑ ni, l i lek i tie k b muks’ɔ, k yuo nbɑ bɑɑt nɑ k u biɑ tɑn sɑɑ lɑ mɑnfuol nbɑ kɑɑ gbennu.</verse>
				<verse number="31">Niib bonciɑnn nbɑ dɔnŋ tuɑnn mɔtɑɑnɑ nɑ, b tɑn sɑɑ jil puol ɑ, ŋɑɑn bonciɑnn nbɑ mun biɑ juont puol mɔtɑɑnɑ nɑ tɑn sɑɑ dɔnŋ gɑl tuɑnn nɑ.»</verse>
				<verse number="32">L yuo nɑ k Yiesu nɑn u puolpoweitieb din nyii sɔnu ni k do Selusɑɑlenm, k u gɑl b tuɑnn po, k b yɑn put k jɑŋmɑɑni biɑ suol nibul nbɑ wɑɑ nɑ kul ɑ. Ŋɑnn e k u yɑɑn nyii nɑn u tuomiinbɑ *piik nɑn bɑnle nɑ kpinŋ po, k yet’b lin nbɑ sɑɑ tien’ɔ,</verse>
				<verse number="33">ɑ: «Nnɑlɑ, t do Selusɑɑlenm e, siɑn nbɑ k b sɑɑ jii *Nisɑɑlk Bijɑ k kuɑn Yennu jɑɑnti yudɑnm nɑn *senniwɑntieb nii ni ɑ bin bu u buut ŋɑɑn kpi’u, k jii’u tul bin nbɑ k tie *Suifnbɑ nɑ,</verse>
				<verse number="34">k b sɑɑ sɑlk’ɔ, k siin mɔsɑnt u pɑɑk, k buo’u gbɑnn, k biɑ tɑn kpi’u, ŋɑɑn l dɑɑ ŋɑntɑ dɑɑl k u sɑɑ fiil kuun ni.»</verse>
				<verse number="35">L yuo k Sɑɑk nɑn Sɑn, bin nbɑ din tie Sebede wɑɑs nɑ, bɑɑl Yiesu buol ni k tɑn yet’ɔ ɑ: «Wɑntuɑ, t luon k ɑ tun lin nbɑ k t sɑɑ boi’ɑ nɑ po k tul’t.»</verse>
				<verse number="36">K u boi’b ɑ: «I luon k n tun bee k tul’i ni?»</verse>
				<verse number="37">K b jiin ɑ: «Yuo nbɑ k ɑ tɑn sɑɑ lɑ ɑ nɑɑn yudɑnt nɑ, ɑ tɑn ŋɑɑn k t yenɔ n kɑl ɑ niidiitu po, k luɑ mun n kɑl ɑ niigɑnŋ po.»</verse>
				<verse number="38">K u jiin yet’b ɑ: «I k mi yɑɑ mei lin nbɑ po. I tɑn sɑɑ fit nyu n wɑhɑlɑ *kɔp nɑ ni wɑɑ ɑɑ? Kuo i sɑɑ fit gɑɑl n fɑlɑ Yennu nyunwulu nɑ wɑɑ ɑɑ?»</verse>
				<verse number="39">K b jiin ɑ: «T sɑɑ fit ɑ.» K u yet’b ɑ: «I set tɑn sɑɑ nyu kɔp nbɑ k n tɑn sɑɑ nyu lenŋ nɑ wɑɑ, k biɑ tɑn sɑɑ gɑɑl Yennu nyunwulu nbɑ k n tɑn sɑɑ gɑɑl nɑ wɑɑ.</verse>
				<verse number="40">Ŋɑɑn n k mɔk yiikuo nbɑ sɑɑ gɑnn wun nbɑ tɑn sɑɑ kɑl n niidiitu po nɑn n niigɑnŋ po. Yennu e gɑnn bin nbɑ tɑn sɑɑ kɑl l kinkɑɑni pɑɑk »</verse>
				<verse number="41">K Yiesu puolpoweitelieb piik nɑ nbɑ gbɑt nnɑ yuo nbɑ, k b wutuol duo Sɑɑk nɑn Sɑn pɑɑk.</verse>
				<verse number="42">K Yiesu yiin b kul ɑ k lɑk’m u buol, ŋɑɑn yet’b ɑ: «I mɔnŋ mi nɑn bin nbɑ k b goli’b k b tie tingbounŋ nɑ ni yudɑnm nɑ diɑ’b nɑn ninmɔnn e, k nijɑɑnɑ mun gɑɑnt nɑn b yiikuo.</verse>
				<verse number="43">Ŋɑɑn yinm ŋɑnin, l dɑɑ tie nnɑ kɑɑ i sinsuuk ni. I suɑ i luon wun tien nijɑɑnn, sie k wun tien u mɔnŋ suɑ kul ɑ tuontunnɔ,</verse>
				<verse number="44">k wun nbɑ mun luon wun tien yudɑɑnɔ, sie k wun tien suɑ kul ɑ dɑɑbl,</verse>
				<verse number="45">k mɑɑn Nisɑɑlk Bijɑ, k bɑɑl ɑ niib n tun tul’ɔ kɑɑ, ŋɑɑn u bɑɑl ɑ wun tun k tul niib e, k biɑ kpo ɑ wun fiel niib bonciɑnn.»</verse>
				<verse number="46">Tɔn, k Yiesu nɑn u puolpoweitieb din bɑɑl Seliiko k tɑn nyii, k ŋɑnm nɑn nibulciɑɔnŋ tɔk sɑɑ, k juɑnsuɑ din be k tie miɑtɔ, k kɑl sɔnjokpinŋ, k u sɑnn yi Bɑɑltiime, wun nbɑ tie Tiime bijɑ nɑ.</verse>
				<verse number="47">Wɑɑ tɑn gbɑt ɑ Yiesu wun nbɑ tie Nɑɑsɑɑlet nilɔ nɑ be yuo nbɑ, k u yikn sɑnpɑɑpo wɑɑ ɑ: «Yiesu, * Dɑɑfiid yɑɑbuonn, tin’n ninbɑɑɔk.»</verse>
				<verse number="48">K niib bonciɑnn tiɑn u pɑɑk ɑ wun ŋmin, ŋɑɑn k u biɑ ŋɑnm yikn sɑnpɑɑpo wɑɑ ɑ: «Dɑɑfiid yɑɑbuonn, tin’n ninbɑɑɔk.»</verse>
				<verse number="49">K Yiesu set k yet ɑ: «Yiint’ɔ nɑ mɑn » K b yiin’ɔ, k yet’ɔ ɑ: «Cien ɑ pɑl. U yi’ɑ. Fiit k set.»</verse>
				<verse number="50">Ŋɑnn e k juɑnŋ mɑnŋ lu u liɑtfuouk, ŋɑɑn fiil k set, k bɑɑl Yiesu buol ni. K Yiesu boi’ɔ ɑ: «A luon k n tun bee k tul’ɑ ni?»</verse>
				<verse number="51">K juɑnŋ mɑnŋ jiin ɑ: «Cɑnbɑɑ, n luon k ɑ munt’n e.»</verse>
				<verse number="52">K Yiesu yet’ɔ ɑ: «Tɔn, ii sɑɑ. A yɑdɑ te k ɑ lɑ lɑɑfiɑ.» L tɑɑkpɑɑk ni k u ninbinɑ nyuɑnt, k u ji lɑɑt k wɑɑ Yiesu, k b sɑɑ.</verse>
			</chapter>
			<chapter number="11">
				<verse number="1">Tɔn, k Yiesu nɑn u *puolpoweitieb nbɑ din tɑn pel Selusɑɑlenm k bɑɑl doi nbɑ k b yi Betfɑɑje nɑn Betɑɑni nɑ, k doi mɑnŋ biɑk jɑgbɑɑk nbɑ k b yi’l *Oliifienbɑ jɑgbɑɑk nɑ, k u tun u puolpoweitieb nɑ ni bɑnle, k yet’b ɑ:</verse>
				<verse number="2">«Ii sɑɑ duo nbɑ be tuɑnn po nɑ ni mɑn. Ii sɑɑ i bɑɑl, i sɑɑ lɑ bonbik nbɑ k suɑ dɑɑ k mi k jɑk’ɔ, k u lol ŋɑsiɑk nnɑ nɑn-yel po tɑnmɔb ni. Yin lot’ɔ k bɑɑl nɑn’ɔ n buol nnɑ.</verse>
				<verse number="3">Suɑ i boi’i ɑ bee k i lot bonŋ mɑnŋ, yin yet’ɔ Yonmdɑɑnɔ e luon’ɔ, ɑ ŋɑɑn u sɑɑ jiin’ɔ mɔtɑɑnɑ.»</verse>
				<verse number="4">Ŋɑnn e k b din sɑɑn k set sɑɑ lɑ k bonbik lol ŋɑsiɑk nnɑ nɑn-yel po. Bɑɑ set lot’ɔ yuo nbɑ</verse>
				<verse number="5">k nisiɑb nnɑ sie lenŋ k boi’b ɑ: «Bee k i lot bonbik mɑnŋ i?»</verse>
				<verse number="6">K b yet’b nɑn Yiesu nbɑ bo yɑɑ bin yet biɑnŋ nbɑ nɑ, k b cɑb’b k b sɑɑn.</verse>
				<verse number="7">Bɑɑ din bɑɑl nɑn bonbik mɑnŋ Yiesu buol ni yuo nbɑ, k b jikt b tiɑt k pɑɑ bonŋ mɑnŋ buɑnn pɑɑk, k Yiesu jɑk.</verse>
				<verse number="8">K niib bonciɑnn jikt b tiɑt k lɑt sɔnu ni, k siɑb mun ŋɑt fɑɑmɑɑsɑɑ k lɑt sɔnu ni.</verse>
				<verse number="9">Bin nbɑ din gɑl Yiesu tuɑnn po, nɑn bin nbɑ din wɑɑ u puolpo kul ɑ din yikn k yien ɑ: «Hosɑnɑ. Yennu yetŋɑnm ii be wun nbɑ bɑɑt Yonmdɑɑnɔ Yennu sɑnn ni nɑ pɑɑk.</verse>
				<verse number="10">Yennu yetŋɑnm i biɑ kii be t yejɑ Dɑɑfiid nɑɑn nbɑ bɑɑt nɑ pɑɑk. Hosɑnɑ. Yudɑnt tie *Yendɔunŋ ni yɑl e.»</verse>
				<verse number="11">K Yiesu bɑɑl Selusɑɑlenm k kuɑ Yennu jɑɑnti ŋɑsɑɑkɑk ni, k lin got bonsiɑl kul ɑ, ŋɑɑn nyiɑɔk nbɑ din tɑn bɔnt nɑ pɑɑk, k ŋuɑ nɑn u tuomiinbɑ *piik nɑn bɑnle nɑ nyii k ŋmɑt sɑɑn Betɑɑni.</verse>
				<verse number="12">L sɑn-nyɑfɑnnuk o k Yiesu nɑn u puolpoweitieb nyii Betɑɑni k jent Selusɑɑlenm, k kon tɑn suol’ɔ.</verse>
				<verse number="13">K u lɑ fiigie nbɑ mɔk fɑɑmɑɑsɑ, k l sie bɑnfɔkl ɑ. K u sɑɑn tiik mɑnŋ nyɑkl ni ɑ wun sɑɑ lɑ luɑnɑ l pɑɑk, ŋɑɑn wɑɑ bɑɑl lenŋ k u k lɑ siɑl, sie fɑɑt kuukuɑ, k mɑɑn fiignbɑ yuo dɑɑ k bɑɑl.</verse>
				<verse number="14">Ŋɑnn e k u pol tiik nɑ mɔb ɑ: «Suɑ ji kɑn mi di ɑ luɑnɑ lɑɑ nyii dinnɑ k sɑɑ.» K u puolpoweitieb gbɑt u mɑɑn mɑnŋ.</verse>
				<verse number="15">Tɔn, k Yiesu nɑn u puolpoweitieb tɑn bɑɑl Selusɑɑlenm, k Yiesu sɑɑn kuɑ Yennu jɑɑnti ŋɑsɑɑkɑk ni, k bel kɔitieb nɑn dɑɑtieb kul k nyint’b, k tut lik-kpentɑ tiebulɑ k lubn, k tut bin nbɑ kɔi ŋmɑnɑ nɑ koki k lubn,</verse>
				<verse number="16">k lek k sɑk k suɑ n jii bonsiɑl gɑl nɑn’n Yennu jɑɑnti ŋɑsɑɑkɑk nɑ ni.</verse>
				<verse number="17">Ŋɑnn e k u tumi niib nɑ k yet’b ɑ: «L diɑn Yennu lolkpel kɑdɑɑɔk ni ɑ: ‹B sii yi n ŋɑɑk Yenmiɑlu ŋɑɑk e k tul nibuolu kul ɑ.› Ŋɑɑn yinm e kpintl k tien nɑn-yukb kinkɑl buol.»</verse>
				<verse number="18">K Yennu jɑɑnti yudɑnm nɑn *senniwɑntieb gbɑt wɑɑ tun biɑnŋ nbɑ nɑ, k b ji luon sɔnu nbɑ k b sɑɑ kpi’u, ŋɑɑn dɑɑ tiin’ɔ jɑŋmɑɑni, k mɑɑn u wɑnnu din tien nibul nɑ kul ɑ yɑɑl-lituk bonciɑnn.</verse>
				<verse number="19">Dɑɑjuouk nbɑ tɑn bɑɑl yuo nbɑ k ŋuɑ nɑn u puolpoweitieb nyii Selusɑɑlenm.</verse>
				<verse number="20">L sɑn-nyɑfɑnnuk o biɑk k b sonm sɔnu ni k gɑɑl, k lɑ k fiigie nɑ kuol nɑn jiinɑ ni wɑɑ k sie.</verse>
				<verse number="21">Piɑl nbɑ tiɑl Yiesu nbɑ won yet lin nbɑ nɑ, k u yet’ɔ ɑ: «Cɑnbɑɑ, gotl, fɑɑ won pol fiigie nbɑ mɔb nɑ kuol ɑ.»</verse>
				<verse number="22">K Yiesu yet u puolpoweitieb ɑ: «Bɑlmɔni e k n yien’i nɑ, tient Yennu yɑdɑ mɑn.</verse>
				<verse number="23">Wun nbɑ kul yet juɑl nɑ ɑ lin fikt k sɑɑ bɑɑ mɔkgbenŋl ni, ŋɑɑn k k mɔk bilsuk u pɑl ni, k tien yɑdɑ nɑn wɑɑ yet lin nbɑ mɑnŋ sɑɑ tun ɑ, l set sɑɑ tun tul’ɔ wɑɑ.</verse>
				<verse number="24">L pɑɑk e k n yien’i, l i tie k i mei Yennu k boi’ɔ siɑl po, yii mɔk yɑdɑ i pɑlɑ ni nɑn i ponŋ gɑɑl bont mɑnŋ ɑ, k i set sɑɑ lɑ wɑɑ.</verse>
				<verse number="25">L i tie k i fiil k set ɑ yin miɑl Yennu, ŋɑɑn tiɑl nɑn suɑ tun biit k biil’i, yin nyik cɑb’ɔ, k i Bɑɑ Yennu nbɑ be sɑnpɑɑpo nɑ mun sɑɑ nyik i biit k cɑb’i wɑɑ.</verse>
				<verse number="26">(Ŋɑɑn l i tie k i k nyikt cɑbt i lieb b biit, i Bɑɑ Yennu nbɑ be sɑnpɑɑpo nɑ mun kɑn nyik cɑb i biit.)»</verse>
				<verse number="27">Tɔn, k Yiesu nɑn u puolpoweitieb mɑnŋ yɑɑn din tɑn jen Selusɑɑlenm, k u kuɑ Yennu jɑɑnti ŋɑsɑɑkɑk ni k sonm lin. K jɑɑnti yudɑnm, nɑn senniwɑntieb, nɑn tinŋ mɑnŋ ni sɑɑkɑb, bɑɑl u buol ni,</verse>
				<verse number="28">k tɑn boi’ɔ ɑ: «Yiikuo lɑnn po e k ɑ mɔk k tuun lin nbɑ nɑ kul i? Ŋmee cɑb’ɑ l yiikuo?»</verse>
				<verse number="29">K u jiin yet’b ɑ: «Ŋɑɑnt k n boi’i buboiyent kuɑ sinsinn. L i tie k i sɑɑ fit tul’n l jiinu, tɔn, n sɑɑ wɑnn’i yiikuo buolu nbɑ k n mɔk k tuun lin nbɑ nɑ kul ɑ.</verse>
				<verse number="30">Sɑn wun nbɑ dɑɑn wuul niib Yennu nyunwulu nɑ, Yennu e cɑb’ɔ l yiikuo ɑmi nisɑɑlk e? Yetl’n mɑn.»</verse>
				<verse number="31">K b ŋmɑnt fɑɑ b lieb lɑbɑɑl k yien ɑ: «T i yet ɑ Yennu e cɑb’ɔ l yiikuo, u sɑɑ boi’t ɑ k bee te k t k tien u mɑɑn nɑ yɑdɑ?</verse>
				<verse number="32">K t sɑɑ fit yet ɑ nisɑɑli e cɑb’ɔ ɑɑ?» (B tiin niib nɑ, k mɑɑn b kul din duki nɑn Sɑn mɑnŋ set dɑɑn tie *Yennu sɔkni e nɑn bɑlmɔni.)</verse>
				<verse number="33">L pɑɑk, k b jiin k yet Yiesu ɑ: «T k mi.» K Yiesu mun yet’b ɑ: «Tɔn, n mun kɑn yet’i wun nbɑ cɑb’n l yiikuo k n tuun lin nbɑ nɑ.»</verse>
			</chapter>
			<chapter number="12">
				<verse number="1">L yuo k Yiesu jɑk bɑljokt yinu ɑ: «Jɑsuɑ din wuu tilonti nbɑ k b yi *fiinyɑ nɑ u kpɑɑb ni, k cɑɑn gungounŋ lint’l, ŋɑɑn gbiil buotuk nbɑ k b tuu sii ŋmɑki tilonti mɑnŋ luɑnɑ nyun lenŋ, k biɑ mɑɑ siɑl k b sii do l pɑɑk k guu kpɑɑb nɑ, k jii kpɑɑb nɑ k tien kpɑɑlɑ nii ni ɑ bii goli, ŋɑɑn yɑɑt sɑɑn duo.</verse>
				<verse number="2">K luɑnɑ nɑ punpuɑlyuo tɑn bɑɑl, k u tun tuontunnɔ ɑ wun sɑɑn gɑɑl tiluɑnɑ u kpɑɑlɑ nɑ buol ni, k u sɑɑn.</verse>
				<verse number="3">K kpɑɑlɑ nɑ suol’ɔ k buo’u fɑnu, ŋɑɑn bel’ɔ, k u kun yɑnn.</verse>
				<verse number="4">K kpɑdɑɑnɔ mɑnŋ biɑ tun tuontunluɑ, ŋɑɑn k kpɑɑlɑ nɑ biɑ fɑɑ u yul k suki’ɔ.</verse>
				<verse number="5">K kpɑdɑɑnɔ nɑ biɑ ŋɑnm tun tuontunluɑ b buol ni, ŋɑɑn k b kpii ŋuɑ. L puolpo k u biɑ ŋɑnm tun tuontunlieb bonciɑnn b buol ni, k b biɑ tun nnɑ, k buo siɑb, ŋɑɑn kpii lieb.</verse>
				<verse number="6">Kpɑdɑɑnɔ mɑnŋ tiɑɔnŋ bilonkɑk kuukuɑ din tɑn biɑl, k u tun’ɔ kpɑɑlɑ mɑnŋ buol ni, k yet ɑ: ‹B sɑɑ bɑɑk n tiɑɔnŋ bijɑ nɑ wɑɑ.›</verse>
				<verse number="7">Ŋɑɑn k kpɑɑlɑ mɑnŋ yet b lieb ɑ: ‹Wun nbɑ tɑn sii tie kpɑɑb nɑ dɑɑnɔ dɑsiɑl e nɑ. Ŋɑɑnt k tin kpi’u mɑn, ŋɑɑn k kpɑɑb nɑ n kpɑnt t yɑl.›</verse>
				<verse number="8">K b suol’ɔ k kpii’u k nyii nɑn’ɔ kpɑkpinŋ po k lu.»</verse>
				<verse number="9">K Yiesu boi’b ɑ: «I dukn k kpɑdɑɑnɔ nɑ sɑɑ tien nlee? U sɑɑ bɑɑl k tɑn kpi kpɑɑlɑ mɑnŋ e, ŋɑɑn jii kpɑɑb nɑ k tien kpɑɑlieb nii ni.</verse>
				<verse number="10">Ŋɑnn e k *Suifnbɑ yudɑnm yɑbi b mɔnŋ ɑ bin suol’ɔ, k mɑɑn b mi nɑn wɑɑ yin bɑljouk mɑnŋ nɑ, l sɑɑn gɑɑn b pɑɑk e. Ŋɑɑn k b tiin nibul nɑ jɑŋmɑɑni. L pɑɑk k b nyik’ɔ ŋɑɑn yɑɑt.</verse>
				<verse number="11">Ŋɑnn e k jɑɑnti yudɑnm, *senniwɑntieb nɑn tinŋ mɑnŋ sɑɑkɑb tun Fɑɑliisiɑnnbɑ siɑb nɑn kpɑnbɑl *Heluod puolpo juɑmu nɑ ni siɑb Yiesu buol ni ɑ bin tɑn boi’ɔ buboit k lɑ u mɔbonkpetl.</verse>
				<verse number="12">K b tɑn bɑɑl k yet’ɔ ɑ: «Wɑntuɑ, t mi nɑn ɑ piɑk bɑlmɔni, k k mɔk jɑŋmɑɑni nɑn niib nbɑ sɑɑ dukn l po biɑnŋ nbɑ, k mɑɑn ɑ k mɔk ningɑnni niib buol ni. Ŋɑɑn ɑ wɑnt niib Yennu sɔnu nɑn bɑlmɔni. Ŋɑnn yet’t, t *senni cɑb’t nɑn tii pɑ lɑnpo kii tien Luonm tinŋ kpɑnbɑl Sesɑɑl, ɑmi t dɑɑ pɑ?»</verse>
				<verse number="13">K Yiesu bɑnn b sel nbɑ k b tie nɑ, k jiin’m ɑ: «Bee k i luon k yin piin’n bɑluk u? Bɑɑt mɑn nɑn liklib k n got.»</verse>
				<verse number="14">K b bɑɑl nɑn’n. Ŋɑnn e k u boi’b ɑ: «Ŋmee nɑɑɔnŋ nɑn sɑnn e be l pɑɑk nɑ?» K b yet’ɔ ɑ: «Luonm tinŋ kpɑnbɑl Sesɑɑl yɑl e.»</verse>
				<verse number="15">K Yiesu yet’b ɑ: «Tɔn, ii yenn i pɑ kii tien Luonm tinŋ kpɑnbɑl Sesɑɑl lin nbɑ tie u yɑl, ŋɑɑn kii mun i pɑ kii tien Yennu lin nbɑ tie Yennu yɑl.» K l yɑɑl ŋɑɑn lit’b bonciɑnn nɑn Yiesu.</verse>
				<verse number="16">*Sɑɑdiuseɑnbɑ, bin nbɑ din tuu yɑɑ ɑ niib tɑn kɑn fiil kuun ni nɑ, din bɑɑl Yiesu buol ni, k tɑn yet’ɔ ɑ:</verse>
				<verse number="17">«Wɑntuɑ, Muois din diɑn senni k yet ɑ: ‹Juɑ i kpo ŋɑɑn nyik u ŋɑɑpuo, ŋɑɑn k b k mɑl wɑɑs, l ŋɑn k u ninjɑ n fɑɑl pɑkuɑk nɑ k mɑl wɑɑs k tul kpiemɔ nɑ.›</verse>
				<verse number="18">Tɔn, jɑb bɑnlole din be k tie ninjɑnn, k sɑɑkuɑ po tɑn kuɑn puo, ŋɑɑn kpo k k mɑl wɑɑs.</verse>
				<verse number="19">Ŋɑnn e k wun nbɑ wɑɑ u pɑɑk nɑ fɑɑl puo mɑnŋ, ŋɑɑn mun tɑn kpo k wɑɑs kɑɑ, k wun nbɑ wɑɑ bɑntɑ nɑ ni mun fɑɑl puo mɑnŋ biɑk, ŋɑɑn mun tɑn kpo, k k mɑl wɑɑs nɑn’ɔ.</verse>
				<verse number="20">Nnɑ e k bin nbɑ wɑɑ nɑ kul ɑ kuɑn puo mɑnŋ, ŋɑɑn tɑn kpo, k b suɑ k mɑl bik nɑn’ɔ. L puolpo, k puo mɑnŋ mun tɑn kpo juont.</verse>
				<verse number="21">Tɔn, k kpienm fiilu dɑɑl, b ŋmee tɑn sii yen puo mɑnŋ i? K mɑɑn b bɑnlole mɑnŋ kul ɑ din kuɑn’ɔ wɑɑ.»</verse>
				<verse number="22">K Yiesu yet’b ɑ: «I kpɑnn i mɔnŋ e. I mi l pɑɑk ii? I k mi Yennu lolkpel kɑdɑɑɔk, k biɑ k mi u yiikuo.</verse>
				<verse number="23">Kpienm i tɑnŋ i fiil kuun ni, b tɑn sii tie nɑn *mɑlɑkɑɑnbɑ nbɑ be *Yendɔunŋ ni nɑ e. Puokuɑnt nɑn jɑkunt tɑn sii kɑɑ.</verse>
				<verse number="24">Nnɑlɑ, k jii jiin kpienm fiilu po, i k mi lii *Yennu sɔkni Muois diɑni ni siɑn nbɑ yien kunkonjɑgotuk tiik nɑ po nɑ ɑɑ? L diɑn k yet ɑ Yennu din yet Muois ɑ: ‹Min e tie Ablɑɑhɑɑnm Yennu, nɑn Isɑɑk Yennu, nɑn Sɑɑkɔb Yennu.›</verse>
				<verse number="25">Yennu k tie kpienm Yennu kɑɑ, ŋɑɑn u tie fuotb Yennu e. I k mi e.»</verse>
				<verse number="26">Tɔn, senniwɑntɔsuɑ din be lenŋ k gbɑt Yiesu nɑn Sɑɑdiuseɑnbɑ nɑ lɑbɑfɑɑnu mɑnŋ, k lɑ Yiesu nbɑ jiin b buboit mɑnŋ fɑnu biɑnŋ nbɑ. L pɑɑk k u bɑɑl Yiesu buol ni, k mun tɑn boi’ɔ ɑ: «K senlɑnu po e kpɑn tie senjɑɑnn i?»</verse>
				<verse number="27">K Yiesu jiin’ɔ ɑ: «Lin nbɑ tie senjɑɑnn tie nnɑ e: ‹Islɑɑeltieb, gbiintl mɑn, Yonmdɑɑnɔ Yennu tie Yen-yenɔ kuɑ e.</verse>
				<verse number="28">‹Ii luon mɑn Yonmdɑɑnɔ Yennu nɑn i pɑlɑ kul, nɑn i sei kul, nɑn i dudukt kul, nɑn i pɑnŋ kul ɑ.›</verse>
				<verse number="29">Senjɑɑnn nbɑ pukn ŋɑnle tie nnɑ e: ‹Ii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.› Sensɑu ji kɑɑ k gɑl senni ŋɑnle nbɑ nɑ.»</verse>
				<verse number="30">K senniwɑntuɑ mɑnŋ yet Yiesu ɑ: «Wɑntuɑ, ɑ yɑbl ɑ. A yet bɑlmɔni e, Yonmdɑɑnɔ Yennu tie Yen-yenɔ kuɑ e, k yensɑu ji kɑɑ k pukn u po,</verse>
				<verse number="31">ɑ nisɑɑlk i luon Yennu e nɑn u pɑl kul ɑ, nɑn u dudukt kul ɑ, nɑn u pɑnŋ kul ɑ, kii biɑ kii luon u luɑ nɑn wɑɑ luon u mɔnŋ biɑnŋ nbɑ nɑ. L kpɑɑ tɑlɑs bonciɑnn nɑn nilɔ n sɑk senni nbɑ ŋɑnle nɑ k gɑl wun jii bonkobt k mɑnn mɑnnsɑu k tul Yennu.»</verse>
				<verse number="32">Yiesu nbɑ lɑ k u jiin nɑn yɑn nɑ, k u yet’ɔ ɑ: «A k fɔk nɑn Yennu nɑɑn.» Lin nbɑ nɑ puolpo k suɑ ji din k mɔk pɑl nɑn wun boi Yiesu buboisiɑt</verse>
				<verse number="33">Yiesu nbɑ din tumi niib Yennu jɑɑnti ŋɑsɑɑkɑk ni, k u tɑn boi’b buboit ɑ: «Bee k senniwɑntieb yɑɑ ɑ *Klistu tie * Dɑɑfiid yɑɑbuonn i?</verse>
				<verse number="34">K mɑɑn Foŋɑnm din ŋmɑktl Dɑɑfiid k u tiɑɔnŋ yet ɑ: ‹Yonmdɑɑnɔ Yennu din yet n Yonmdɑɑnɔ ɑ Kɑln n niidiitu po mɔkmɔk nɑn mɑɑ tɑn sɑɑ te fɑn ŋmɑɑ ɑ dɑtɑi ɑ tɑɑpɑɔnŋ ni.›</verse>
				<verse number="35">Dɑɑfiid mɔnŋ mɔnŋ nbɑ din yiin Klistu nɑ ɑ: ‹Yonmdɑɑnɔ,› k nlee k b yien ɑ Klistu nɑ tie ŋuɑ Dɑɑfiid yɑɑbuonn i?» Nibul bonciɑnn din gbiint Yiesu wɑnnu mɑnŋ nɑn pɑlpienn.</verse>
				<verse number="36">Wɑɑ wɑnn’b nɑ k u yet’b ɑ: «Ii mi senniwɑntieb nɑ po mɑn. Ŋɑnm e luon bii liɑ bɑɑnt kii lin kii sonm, kii biɑ kii gɑɑn bulcinfuonti dɑi ni nɑ.</verse>
				<verse number="37">B i kuɑ Suifnbɑ jɑɑnti diet ni, b luon bii kɑɑl nijɑɑnɑ kɑɑni pɑɑk, k b i sɑɑn jɑɑnm ni, b biɑ luon yudɑnm kinkɑɑni boɑ e.</verse>
				<verse number="38">Ŋɑnm e biɑ di pɑkɔi fobt, ŋɑɑn ji tuu jen ɑ k mei Yennu k wei, ɑ bin wɑnn b mɔnŋ nɑn b tie niŋɑnm e. B buolu tubdɑtu tɑn sii bi bonciɑnn.»</verse>
				<verse number="39">Tɔn, k Yiesu kɑl Yennu jɑɑnti ŋɑsɑɑkɑk nɑ ni k kpiɑ nɑn Yennu piini lɑkl, ŋɑɑn goli niib nbɑ kpie b likli biɑnŋ nbɑ nɑ. K mɔktɑ bonciɑnn kpie likyulɑ bonciɑnn,</verse>
				<verse number="40">ŋɑɑn k pɑkɔtɑlɑs-dɑɑnsuɑ mun tɑn bɑɑl kpien jinjennbɑ ŋɑnle. Ŋɑnn e tie kuuk nɑ.</verse>
				<verse number="41">K Yiesu yiin u *puolpoweitieb k yet’b ɑ: «Bɑlmɔni e k n yien’i nɑ, pɑkɔtɑlɑs-dɑɑnɔ nɑ kpien piini nbɑ yɑb piini lɑkl nɑ ni k gɑl suɑ kul,</verse>
				<verse number="42">k mɑɑn b kul pɑɑt b piini b mɔknciɑɔnŋ ni e, ŋɑɑn pɑkɔtɑlɑs-dɑɑnɔ nɑ ŋɑnin tul lin nbɑ kul k u mɔk e.»</verse>
			</chapter>
			<chapter number="13">
				<verse number="1">Yiesu nbɑ nyii Yennu jɑɑnti ŋɑsɑɑkɑk ni yuo nbɑ, k u *puolpoweitieb yenɔ yet’ɔ ɑ: «Wɑntuɑ, gotl tɑnŋɑnɑ nɑn digbenŋɑ nɑ jiɑk.»</verse>
				<verse number="2">K u jiin ɑ: «A lɑ digbenŋɑ mɑnŋ ɑɑ? Ŋɑɑn b tɑn sɑɑ tut l kul k lu tinŋ ni wɑɑ, k nɑn fiɑkl tɑn kɑn tenn.»</verse>
				<verse number="3">K Yiesu din tɑn sɑɑn kɑl *Oliifienbɑ jɑgbɑɑk pɑɑk Yennu jɑɑnti ŋɑsɑɑkɑk tuɑnn po, k Piɑl nɑn Sɑɑk nɑn Sɑn nɑn Andle tɑn bɑɑl u buol ni, b kuukuɑ, k boi’ɔ ɑ:</verse>
				<verse number="4">«Yet’t, biɑ yuo e k nɑn fiɑkl ɑ tɑn kɑn tenn i? K bee tɑn sɑɑ tun k wɑnn nɑn l yuo mɑnŋ pel nɑ k l kul ɑ n tɑn tien’i?»</verse>
				<verse number="5">K u yet’b ɑ: «Ii cek mɑn, k dɑɑ te k suɑ n kpɑnn’i mɑn.</verse>
				<verse number="6">Niib bonciɑnn tɑn sɑɑ bɑɑl k tɑɑn n sɑnn k yien ɑ: ‹N tie *Klistu e›, k kpɑnn niib bonciɑnn.</verse>
				<verse number="7">I tɑn sii gbiɑ tɔbi dɑnml nnɑ, nɑn bɑnfɔkl, ŋɑɑn i dɑɑ tiin jɑŋmɑɑni. L bonbuolu tɑn sɑɑ fɑbl ɑ l tun, ŋɑɑn l kɑn wɑnn ɑ l juontu e nɑ.</verse>
				<verse number="8">«Nibuolu nɑn nibuolu tɑn sɑɑ kɔn nɑn lieb, k kpɑnbɑl nɑn kpɑnbɑl mun tɑn sɑɑ tuok k kɔn nɑn lieb. Tinŋ jijekt tɑn sii be tingbounŋ nɑ lokɑ kul po. K kon tɑn sii bɑɑ. Lin nbɑ nɑ tɑn sii tie nɑn mɑtyiɑlu pinpiik nɑ e.</verse>
				<verse number="9">«Ii cek i mɔnŋ pɑɑk mɑn. B tɑn sɑɑ suol’i k sɑɑn nɑn’i buut-dɑnm buol ni, k buo’i *Suifnbɑ jɑɑnti diet ni. I tɑn sɑɑ set tini yudɑnm nɑn kpɑnbɑlɑ tuɑnn ni, n sɑnn pɑɑk, k di n *siɑlɑ b buol ni.</verse>
				<verse number="10">L kpɑɑ tɑlɑs k tingbounŋ nibuolu kul ɑ n gbɑt n lɑbɑmɑnn nɑ e wɑɑ.</verse>
				<verse number="11">B i tɑnŋ i suol’i k sɑɑn nɑn’i buut buol ni yuo nbɑ, i dɑɑ te k l dɑɑmi’i nɑn yɑɑ sɑɑ pɑk lin nbɑ nɑ. L yuo i tɑnŋ i bɑɑl, yin pɑk mɑɑn nbɑ sɑɑ bɑɑl i mɔi ni, k mɑɑn l kii tie yinm kɑɑ piɑk, ŋɑɑn l sii tie Foŋɑnm.</verse>
				<verse number="12">L yuo mɑnŋ, nilɔ tuu tɑn sɑɑ kuɑt u mɔnŋ mɔnŋ ninjɑ k bin kpi’u, k bɑɑnbɑ mun tɑn sɑɑ tun nnɑ e k tul b mɔnŋ mɔnŋ wɑɑs, k wɑɑs mun biɑ tɑn sɑɑ kɔn nɑn b dɑnm, k cɑb’b nɑn kuun.</verse>
				<verse number="13">K suɑ kul ɑ tɑn sii nɑn’i k mɑɑn yɑɑ wɑɑ’n nɑ pɑɑk, ŋɑɑn wun nbɑ tɑn gubn nɑn fɑlɑ yuo mɑnŋ juontu, tɑn sɑɑ lɑ fielu wɑɑ.»</verse>
				<verse number="14">«I tɑn sɑɑ lɑ k bonbilɑnkɑnt nbɑ biil bonɑ bonciɑnn sie lɑ bo kii ŋɑn nɑn lii sie siɑn nbɑ. (Wun nbɑ tɑn lii diɑni nɑ, wun bɑnn lɑɑ wɑnt lin nbɑ.) L yuo mɑnŋ, bin nbɑ tɑn be Suude tinŋ ni, bin ciɑl k do juɑt.</verse>
				<verse number="15">Nisuɑ nbɑ i tɑnŋ i be u dituɑtuk pɑɑk, u ji tɑn dɑɑ siik kuɑ u dieok ni ɑ wun jii siɑl.</verse>
				<verse number="16">K nisuɑ nbɑ tɑn sii be kpɑɑb ni, u dɑɑ ŋmɑt ɑ wun jii u liɑtfuouk.</verse>
				<verse number="17">L yuo mɑnŋ, tinpunmɑ nɑn bin nbɑ diɑ wɑlɑi tɑn sɑɑ di fɑlɑ bonciɑnn.</verse>
				<verse number="18">Ii mei Yennu mɑn k u dɑɑ te k fɑlɑ nɑ bɑɑt wonfufuk yuo,</verse>
				<verse number="19">k mɑɑn Yennu nbɑ din nɑn dulnyɑ nɑ pinpiik ni wɑɑ mɔkmɔk nɑn mɔtɑɑnɑ, suɑ dɑɑ k mi lɑ ninbɔnŋ k l bi k bɑɑl ninbɔnŋ nbɑ tɑn sii be dɑɑ mɑnŋ ni biɑnŋ nbɑ. K nunbɔnsiɑk mun ji kɑn mi be nɑn ŋɑnn nɑ.</verse>
				<verse number="20">Yonmdɑɑnɔ i bo i kii wɑt dɑɑ mɑnŋ yɑbnt, suɑ bo tɑn kɑn biɑl u mɑnfuol ni, ŋɑɑn u nigɑnnkɑb pɑɑk k u wɑt dɑɑ mɑnŋ yɑbnt.</verse>
				<verse number="21">«L yuo mɑnŋ, suɑ i tɑnŋ i yet’i ɑ: ‹Gotl mɑn Klistu be nnɑ,› ɑmi nɑ wɑɑ, i dɑɑ tie’u yɑdɑ,</verse>
				<verse number="22">k mɑɑn fɑɑk Klistunbɑ nɑn fɑɑk sɔkniinbɑ tɑn sɑɑ bɑɑl k tuun nyinɑ nɑn bɑktnɔunŋ tuonɑ, ɑ bin kpɑnn Yennu nigɑnnkɑb, l i bo i sɑɑ fit.</verse>
				<verse number="23">N ponŋ yet’i bonsiɑl kul e sinsinn ɑ, k suɑ yuo mɑnŋ dɑɑ k bɑɑl. Ŋɑɑn i cek mɑn fɑnu.»</verse>
				<verse number="24">«Fɑlɑ nɑ puolpo e, k yennu nɑ tɑn sɑɑ bɔnn, k ŋmɑɑlk ji kɑn yent,</verse>
				<verse number="25">k ŋmɑɑbilɑ tɑn sɑɑ nyi sɑnpɑɑpo k bɑɑ, k lin bɑɑ kul be sɑnpɑɑpo tɑn sɑɑ jekl.</verse>
				<verse number="26">L yuo mɑnŋ k niib sɑɑ lɑ k *Nisɑɑlk Bijɑ tɑn sɑɑ dɔkt sɑnpɑgbɑnɑ ni nɑn yiikuo nɑn *yudɑnt bonciɑnn.</verse>
				<verse number="27">U tɑn sɑɑ tun *mɑlɑkɑɑnbɑ tingbounŋ nɑ lokɑ ŋɑnnɑ nɑ kul po k bin tikl Yennu nigɑnnkɑb k lɑk’m.»</verse>
				<verse number="28">«Ii ji fiigie k tumi yɑn mɑn. Yɑɑ tuu lɑ k tiik mɑnŋ bintl yuo nbɑ nɑ, i ji tuu mi nɑn siɑɔk pel e nɑ.</verse>
				<verse number="29">Nnɑ e mun yuo nbɑ k i tɑn lɑɑt k lin nbɑ nɑ nbɑ kul tuun, yin bɑnn nɑn Nisɑɑlk Bijɑ jenu mɑnŋ pel e nɑ, l ji kɑn wei.</verse>
				<verse number="30">Bɑlmɔni e k n yien’i nɑ, mɔtɑɑnɑ nigbounŋ nɑ kɑn kpo k gbenn kɑɑ wɑɑ k lin nbɑ nɑ kul n tun.</verse>
				<verse number="31">Sɑnpɑɑk nɑn tinŋ tɑn sɑɑ bot ɑ, ŋɑɑn n mɑɑn ŋɑnin kɑn mi k bot fɑb ɑ.»</verse>
				<verse number="32">«Suɑ k mi l dɑɑl mɑnŋ ɑmi l yuo. Mɑlɑkɑɑnbɑ nbɑ be *Yendɔunŋ ni k mi, k Yennu Bijɑ biɑ k mi. Bɑɑ Yennu kuukuɑ e mi.</verse>
				<verse number="33">Ii cek mɑn, k dɑɑ guɑnt, k mɑɑn i k mi dɑɑl nbɑ k yuo mɑnŋ tɑn sɑɑ bɑɑl.</verse>
				<verse number="34">L tɑn sii tie nɑn jɑsuɑ nbɑ nyii u ŋɑɑk ni k yɑɑt sɑɑ sɔnbɑnfɔkl, k cɑb u ŋɑɑjɑb yiikuo ɑ bii diɑ u ŋɑɑk, k biɑ cent b kul ɑ tuonɑ, k yet u ŋɑguulɔ ɑ wuu guu, ŋɑɑn sɑɑn.</verse>
				<verse number="35">Ii mun i guu mɑn, k mɑɑn i k mi yuo nbɑ k ŋɑɑdɑɑnɔ sɑɑ jen, pɑsiɑl dɑɑjuouk o, ɑmi tɑnsuuni e, ɑmi sɑn-nyɑfɑɑl e, ɑmi sɑn-nyiɑɔk ni e.</verse>
				<verse number="36">L i tie k u jen yiɑn ɑ, i dɑɑ te k wun lɑ’i k i guɑnt.</verse>
				<verse number="37">L pɑɑk, mɑɑ yet’i lin nbɑ nɑ, n yien suɑ kul e, ii guu mɑn.»</verse>
			</chapter>
			<chapter number="14">
				<verse number="1">Tɔn, dɑɑ ŋɑnle din biɑl nɑn *yuktgɑltiɑlu jɑɑnm nɑn dɑɑ nbɑ k b di pɑɑnu nbɑ k b din tuu k tie * dɑtinŋ nɑ n piin, k Yennu jɑɑnti yudɑnm nɑn *senniwɑntieb luon sɔnu ɑ bin bɔl suol Yiesu k kpi’u, k yien ɑ:</verse>
				<verse number="2">«T dɑɑ so’u jɑɑnm nɑ dɑɑ nɑ ni, k mɑɑn kpikpiluk sɑɑ bɑɑl ɑ.»</verse>
				<verse number="3">Tɔn, k Yiesu din be Betɑɑni, juɑ nbɑ din tuu tie gbɑɑtl, k b yi’u Siimɔn nɑ ŋɑɑk ni, k di jiet. L yuo k puosuɑ tɑn kuɑ nɑn sɑlenŋɑnn, k l gbie nɑn tulɑɑli nbɑ mɔk nublu bonciɑnn nɑ wɑɑ, k l dɑɑɔk biɑ pɑɑl bonciɑnn, k b yi’l nɑɑl nɑ. K puo mɑnŋ biit sɑlenn nɑ k but tulɑɑli mɑnŋ Yiesu yul pɑɑk.</verse>
				<verse number="4">K nisiɑb nbɑ din be lenŋ nɑ piɑk nɑn wutuol k yien ɑ: «Bee tien k u biil tulɑɑli nɑ nnɑ?</verse>
				<verse number="5">B bo sɑɑ fit kɔi’l k lɑ likli k lin gɑl denienbɑ kobi ŋɑntɑ (300) wɑɑ, k bo jii’l sonm tɑlɑs-dɑnm.» K b jii puo mɑnŋ nɑn mɔdunŋ bonciɑnn.</verse>
				<verse number="6">K Yiesu yet’b ɑ: «Nyikn puo nɑ. Bonŋɑnn e k u tun k tul’n mɑnŋ, k bee k i kpiln’mɔ nnɑ?</verse>
				<verse number="7">Tɑlɑs-dɑnm sii tun be i buol ni yuo kul ɑ, k i sɑɑ fit sonm’b yuo nbɑ kul k i luon, ŋɑɑn min ŋɑnin kii tun be nnɑ kɑɑ.</verse>
				<verse number="8">Puo mɑnŋ tun wɑɑ sɑɑ fit tun lin nbɑ e k tul’n. Wɑɑ but tulɑɑli nbɑ n gbɑnɑnt pɑɑk nɑ, u tien n kuun piinu siil e.</verse>
				<verse number="9">Bɑlmɔni e k n yien’i nɑ, siɑn nbɑ kul k b sɑɑ muɑnt n lɑbɑmɑnn nɑ tingbounŋ nɑ ni, b biɑ sɑɑ muɑnt puo mɑnŋ nbɑ tun lin nbɑ nɑ, k lii tie tiɑlu e k tul’ɔ.»</verse>
				<verse number="10">Ŋɑnn e k Yiesu tuomiinbɑ *piik nɑn bɑnle nɑ yenɔ, wun nbɑ k b yi’u Suudɑ Iskɑɑliɑɔt nɑ, din sɑɑn Yennu jɑɑnti yudɑnm buol ni ɑ wun kɔi Yiesu.</verse>
				<verse number="11">Bɑɑ gbɑt nnɑ mɑnŋ yuo nbɑ nɑ, b pɑlɑ penn, k b senn mɔsonn ɑ b sɑɑ tul’ɔ likli l pɑɑk. K u ji piin luon sɔnu nbɑ k u sɑɑ jii Yiesu k kubn’ɔ b nuu ni.</verse>
				<verse number="12">Tɔn, l dɑɑl nbɑ din tie dɑsinsinn nbɑ k b tuu di pɑɑnu nbɑ k b din tuu k tie dɑtinŋ nɑ, l dɑɑl e k b din tuu kpi pebis k tien *yuktgɑltiɑlu jɑɑnm jiet nɑ, k Yiesu *puolpoweitieb boi’ɔ ɑ: «A luon k tin sɑɑn lee k sɑɑ tien jɑɑnm mɑnŋ jiet siil k tul’ɑ ni i?»</verse>
				<verse number="13">K u tun b ni bɑnle k yet’b ɑ: «Ii sɑɑ duo nɑ ni mɑn, k i sɑɑ sɑɑ cet jɑsuɑ k u jii nyunsuɑl. Ii wɑɑ’u mɑn</verse>
				<verse number="14">nɑn ŋɑɑk nbɑ k u sɑɑ sɑɑ kuɑ nɑ ni, k yet l ŋɑɑk dɑɑnɔ ɑ: ‹Wɑntuɑ nɑ yɑɑ ɑ tin boi’ɑ ɑ sɑɑnm dieok nbɑ k ŋuɑ nɑn u puolpoweitieb sɑɑ di *yuktgɑltiɑlu jɑɑnm jiet nɑ be lee?›</verse>
				<verse number="15">K u sɑɑ wɑnn’i dituɑtuk nbɑ yɑb k ponŋ tien bonsiɑ kul siil ɑ, k yin tien jiet mɑnŋ lenŋ.»</verse>
				<verse number="16">K Yiesu puolpoweitieb bɑnle mɑnŋ sɑɑn duo mɑnŋ ni, k set sɑɑ lɑ k siɑl kul ɑ tun l biɑnŋ ni nɑn wɑɑ yet’b biɑnŋ nbɑ nɑ. K b tien jɑɑnm mɑnŋ jiet siil.</verse>
				<verse number="17">K Yiesu nɑn u tuomiinbɑ piik nɑn bɑnle nɑ tɑn bɑɑl dɑɑjuouk.</verse>
				<verse number="18">Bɑɑ kɑl k di jiet yuo nbɑ, k u tɑn yet’b ɑ: «Bɑlmɔni e k n yien’i nɑ, min nɑn i yenɔ nbɑ di jiet nɑ, l dɑɑnɔ yɑɑ wun kuɑt’n e.»</verse>
				<verse number="19">K l biil b pɑlɑ ni, k b boi’ɔ yenɔ yenɔ ɑ: «A yien min ee?»</verse>
				<verse number="20">K u jiin yet’b ɑ: «L lek tie yinm tuomiinbɑ piik nɑn bɑnle nɑ ni yenɔ nbɑ k min nɑn ŋuɑ lɑki tuun senn-yienŋ ni k di jiet nɑ e.</verse>
				<verse number="21">*Nisɑɑlk Bijɑ set sɑɑ kpo nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ e, ŋɑɑn bonbiil sii be dɑɑnɔ nbɑ yɑɑ wun kuɑt’n nɑ pɑɑk. B ii dinŋ ii bo i kii mɑl l dɑɑnɔ gbɑɑ, l bo din sii sɔ u po.»</verse>
				<verse number="22">Bɑɑ kɑl k di jiet mɑnŋ yuo nbɑ k Yiesu jii pɑɑnu k tul Yennu niipuouk l pɑɑk, ŋɑɑn ŋmit’l k tul u puolpoweitieb, k yet’b ɑ: «Gɑɑt mɑn. Nɑ e tie n gbɑnɑnt.»</verse>
				<verse number="23">Ŋɑnn e k u biɑ jii *kɔp nɑn dɑmunŋ k tul Yennu niipuouk l pɑɑk, k jii k tul’b. K b kul ɑ nyuu.</verse>
				<verse number="24">K u yet’b ɑ: «Lin nbɑ nɑ e tie n sɔn nbɑ sɑɑ nyi n gbɑnɑnt ni niib bonciɑnn pɑɑk, k l wɑnn nɑn Yennu *lol lolpɑɑnn.</verse>
				<verse number="25">Bɑlmɔni e k n yien’i nɑ, n ji kɑn mi k nyu dɑmunŋ nɑ sie dɑɑl nbɑ k n tɑn sɑɑ nyu l dɑmunpɑɑnn Yennu nɑɑn ni nɑ.»</verse>
				<verse number="26">Ŋɑnn e k b yin Yenjiɑntu *yɑni, ŋɑɑn nyii k sɑɑn *Oliifienbɑ jɑgbɑɑk pɑɑk.</verse>
				<verse number="27">K Yiesu yet’b ɑ: «I kul ɑ nɑ tɑn sɑɑ tin k nyik’n ɑ, k mɑɑn l diɑn Yennu lolkpel kɑdɑɑɔk ni ɑ: ‹N tɑn sɑɑ kpi pekpɑɑlk nɑ, k pei nɑ tɑn sɑɑ tin yɑt.›</verse>
				<verse number="28">Ŋɑɑn mi i tɑnŋ i fiil kuun ni, l puolpo n sɑɑ dɔnŋ k gɑl i tuɑnn k sɑɑn Gɑɑliile.»</verse>
				<verse number="29">K Piɑl jiin yet ɑ: «N lieb nɑ kul i lek i nyik’ɑ, ŋɑɑn min ŋɑnin kɑn nyik’ɑ ni.»</verse>
				<verse number="30">K Yiesu yet’ɔ ɑ: «Bɑlmɔni e k n yien’ɑ nɑ, nyiɑɔk nɑ, ɑ sɑɑ noi ɑ ɑ k mi’n tɑɑl muntɑ e wɑɑ k kojouk n bui liel tɑɑl munle.»</verse>
				<verse number="31">K Piɑl ŋɑnm yet nɑn ninmɔnn ɑ: «L i lek i tie ɑ min nɑn fin n lɑkn kpo gbɑɑ, ŋɑɑn n kɑn mi k noi ɑ n k mi’ɑ ni.» K u lieb nɑ mun biɑ yet nnɑ.</verse>
				<verse number="32">L puolpo k Yiesu nɑn u tuomiinbɑ piik nɑn bɑnle sɑɑn siɑn nbɑ k b yi Getsemɑɑne nɑ. Lenŋ e k u yet’b ɑ: «Kɑln nnɑ mɑn ŋɑɑn k n sɑɑn k sɑɑ miɑl Yennu.»</verse>
				<verse number="33">Ŋɑnn e k u jii Piɑl nɑn Sɑɑk nɑn Sɑn k sɑɑn. K u yɑn put k u pɑl biil bonciɑnn,</verse>
				<verse number="34">k u yet’b ɑ: «Pɑlbiil buolu nbɑ suol’n nɑ pel lin kpi’n ɑ. Biɑt nnɑ mɑn kii nyɔi.»</verse>
				<verse number="35">Ŋɑnn e k u cɑt k sɑɑn tuɑnn po wɑɑnm-nnɑ, k bɑɑ fɑbn, k mei Yennu ɑ l i bo i sɑɑ fit, Yennu n ŋɑɑn k fɑlɑ nbɑ bɑɑt u pɑɑk nɑ n yɑkl’ɔ, k yet ɑ:</verse>
				<verse number="36">«Abbɑ! n Bɑɑ, ɑ sɑɑ fit tun bonsiɑl kul ɑ. Dɑɑ ŋɑɑnt k n kuɑ bonbiil nbɑ bɑɑt n pɑɑk nɑ ni, ŋɑɑn dɑɑ te k l tie mɑɑ luon biɑnŋ nbɑ kɑɑ, ŋɑɑn te k lin tien fɑɑ luon biɑnŋ nbɑ e.»</verse>
				<verse number="37">Ŋɑnn e k u tunn k jen u puolpoweitieb bɑntɑ nɑ buol ni, k suɑ k b tɑɑn guɑn ɑ. K u boi Piɑl ɑ: «Siimɔn, ɑ guɑnt ee? A kɑn fit kii nyɔi wɑɑn ii?»</verse>
				<verse number="38">ŋɑɑn yet’b ɑ: «Ii nyɔi mɑn ŋɑɑn kii mei Yennu k i tɑn dɑɑ kuɑ jinjɑnmi ni. I sei ŋɑnin luon lin tun lin nbɑ siɑn, ŋɑɑn k i gbɑnɑnt kɑɑ pɑnŋ.»</verse>
				<verse number="39">K u biɑ sɑɑn Yenmiɑlu k sɑɑ mei nɑn wɑɑ bo miɑl biɑnŋ nbɑ sinsinn nɑ,</verse>
				<verse number="40">ŋɑɑn biɑ ŋmɑt k sɑɑ bɑɑl suɑ k u puolpoweitieb nɑ biɑ guɑn ɑ, k mɑɑn guɑn mɔk’b bonciɑnn. K b k mi bɑɑ sɑɑ yet’ɔ lin nbɑ l yuo mɑnŋ.</verse>
				<verse number="41">Wɑɑ tɑn jen tɑɑpɑɔnŋ muntɑ ni, k u boi’b ɑ: «I biɑ lek dɑɑ duɑ guɑnt e k foi ii? L jɑnŋ ɑ mɑn. Yuo mɑnŋ bɑɑl nɑ. Gotl mɑn, b ji kuɑt Nisɑɑlk Bijɑ nɑ k tien’ɔ biitdɑnm nuu ni wɑɑ.</verse>
				<verse number="42">Fiit mɑn k tin sɑɑn. Wun nbɑ nyii n puol nɑ bɑɑt.»</verse>
				<verse number="43">Yiesu nbɑ dɑɑ piɑk nɑ, k u tuomiinbɑ piik nɑn bɑnle nɑ ni yenɔ, wun nbɑ k b din yi’u Suudɑ nɑ, bɑɑl nɑn nibulciɑɔnŋ, k b siɑb diɑ juk-bɑnjɑi, k siɑb mun diɑ gbɑjɑlɑ, k Yennu jɑɑnti yudɑnm nɑn senniwɑntieb nɑn sɑɑkɑb tun’m.</verse>
				<verse number="44">K mɔlɑnfikdɑɑnɔ Suudɑ mɑnŋ ponŋ wɑnn’b nyinsiɑl ɑ, ɑ: «Mi i sɑi fuont wun nbɑ k muɑt u tɑnkpinn, yi mi nɑn ŋuɑ e nɑ. Yin suol’ɔ kii guu’u kii sɑɑ nɑn’ɔ mɑn.»</verse>
				<verse number="45">Suudɑ nbɑ tɑn bɑɑl yuo nbɑ, l tɑɑkpɑɑk ni k u sɑɑn Yiesu buol ni k yet’ɔ ɑ: «Cɑnbɑɑ.» ŋɑɑn muɑt u tɑnkpinn.</verse>
				<verse number="46">K niib nɑ ji suol Yiesu k kub’ɔ kenken.</verse>
				<verse number="47">Ŋɑnn e k u puolpoweitieb ni yenɔ nbɑ sie lenŋ tɑn nuɑt u juk-bɑnjiɑk k cuɑ Yennu jɑɑnti yudɑɑnɔ dɑɑbl tubl k lu.</verse>
				<verse number="48">K Yiesu boi’b ɑ: «I bɑɑl nɑn juk-bɑnjɑi nɑn gbɑjɑlɑ nɑ ɑ i tɑn suol’n nɑn n tie fɑt-tuɑ e nɑ ɑɑ?</verse>
				<verse number="49">N dɑɑn tuu be i buol Yennu jɑɑnti ŋɑsɑɑkɑk ni dɑɑl kul ɑ k wɑnt niib Yennu mɑɑn, k i tuu k so’n, ŋɑɑn l kpɑɑ tɑlɑs nɑn Yennu lolkpel kɑdɑɑɔk diɑni mɑnŋ n tien gbien.»</verse>
				<verse number="50">K u puolpoweitieb nɑ kul ji ciɑl ŋɑɑn nyik’ɔ.</verse>
				<verse number="51">K nɑɑsinbisuɑ nnɑ din gbɑb cincenn kuukuɑ k wɑɑ Yiesu puolpo K b tɑn bib’ɔ k suol u cincenn,</verse>
				<verse number="52">k u nyik u cincenn mɑnŋ b nuu ni, ŋɑɑn ciɑl yɑnn.</verse>
				<verse number="53">K b jii Yiesu k sɑɑn nɑn’ɔ Yennu jɑɑnti yudɑɑnɔ ŋɑɑk, siɑn nbɑ k jɑɑnti yudɑnm, nɑn tinŋ nɑ ni sɑɑkɑb, nɑn senniwɑntieb din lɑkn.</verse>
				<verse number="54">K Piɑl din be Yiesu puolpo k wɑɑ bɑnfɔkl ɑ mɔkmɔk nɑn bɑɑ tɑn kuɑ Yennu jɑɑnti yudɑɑnɔ mɑnŋ ŋɑɑk ni. K Piɑl sɑɑn kɑl k pukn sejebit nɑ po k b nɑni muu.</verse>
				<verse number="55">Ŋɑnn e k Yennu jɑɑnti yudɑnm nɑn sɑɑkɑb mɑnŋ kul yɑbl b mɔnŋ pɑɑk ɑ bin lɑ siɑlɑɑdɑnm mɔb ni lin nbɑ k b sɑɑ jii Yiesu biit k kpi’u, ŋɑɑn kɔnŋ u bisiɑt.</verse>
				<verse number="56">Siɑlɑɑdɑnm bonciɑnn din fɑ fɑi k tien’ɔ, ŋɑɑn k b fɑi mɑnŋ din k wei liel.</verse>
				<verse number="57">L yuo k jɑsiɑb fiil set k fɑɑl fɑɑk tul’ɔ ɑ:</verse>
				<verse number="58">«T gbɑt k u yet ɑ u sɑɑ bet Yennu jɑɑnti ŋɑsɑɑkɑk nbɑ k niib din mɑɑ nɑn b nii nɑ, ŋɑɑn l dɑɑ ŋɑntɑ sinsuuk ni k u sɑɑ jii k mɑɑ’l, k l tɑn kii tie nilɔ nii kɑɑ mɑɑ’l.»</verse>
				<verse number="59">Ŋɑɑn l kul yɑnn. B fɑi mɑnŋ lek biɑ din k wei liel.</verse>
				<verse number="60">Ŋɑnn e k Yennu jɑɑnti yudɑɑnɔ nɑ fiil k boi Yiesu ɑ: «Bɑli nbɑ k jɑb mɑnŋ piɑk k tien’ɑ nɑ po, l pɑɑk tie bee? A k mɔk l jiinu uu?»</verse>
				<verse number="61">Ŋɑɑn k Yiesu lek ŋmin ɑ, k k jiin siɑl. K u biɑ ŋɑnm boi’ɔ ɑ: «Fin e set tie *Klistu wun nbɑ tie ŋuɑ Yennu nbɑ k t dont’ɔ nɑ Bijɑ nɑ ɑɑ?»</verse>
				<verse number="62">K Yiesu jiin ɑ: «Nnn, min e nɑ. K i tɑn sɑɑ lɑ Nisɑɑlk Bijɑ k u kɑl Yɑbnt Yennu niidiitu po, k biɑ tɑn sɑɑ lɑ’u k u be sɑnpɑgbɑnɑ ni k siik.»</verse>
				<verse number="63">Ŋɑnn e k Yennu jɑɑnti yudɑɑnɔ mɑnŋ wutuol duo k u suol u mɔnŋ tiɑt k pɑt, ŋɑɑn yet ɑ: «Bee te k t ji luon siɑlsuɑ.</verse>
				<verse number="64">I mɔnŋ gbɑt wɑɑ piɑk k biil Yennu biɑnŋ nbɑ. I duki nlee?» K b kul sɑk ɑ u biil ɑ, u kpɑn ŋɑn nɑn kuun e.</verse>
				<verse number="65">K b siɑb siin mɔsɑnt u pɑɑk, k b piit u nunm po, ŋɑɑn lubn’ɔ nikulɑ k yien’ɔ ɑ: «Buntl wun nbɑ peb’ɑ nɑ.» K sejebit nɑ suol’ɔ, k jɑk’ɔ nɑn tɑnpɑki.</verse>
				<verse number="66">Tɔn, Piɑl lek dɑɑ din be nɑn-yel po k nɑni muu, k Yennu jɑɑnti yudɑɑnɔ ŋɑɑsɑpɑɑntuontun-yenɔ tɑn bɑɑl lɑ’u,</verse>
				<verse number="67">k got’ɔ silll, k tɑn yet’ɔ ɑ: «A mun tuu wɑɑ Nɑɑsɑɑlet nilɔ Yiesu mɑnŋ.»</verse>
				<verse number="68">K Piɑl noi k yet ɑ: «N k mi. N k gbɑt fɑɑ piɑk lin nbɑ nɑ pɑɑk,» ŋɑɑn fiil nyii.</verse>
				<verse number="69">K sɑpɑɑmɔ nɑ biɑ lɑ’u lenŋ k ŋɑnmt yien nisiɑb nbɑ sie lenŋ nɑ ɑ: «Juɑ nɑ mun tie u puolpoweitieb nɑ yenɔ e.»</verse>
				<verse number="70">Ŋɑɑn k Piɑl biɑ ŋɑnm noi. K l biɑ yɑnn wɑɑnm-nnɑ k bin nbɑ sie lenŋ mɑnŋ ŋɑnm jɑk Piɑl ɑ: «A set tie niib nɑ ni yenɔ e, k mɑɑn ɑ mun tie Gɑɑliile nilɔ.»</verse>
				<verse number="71">Ŋɑnn e k Piɑl pol ɑ: «L i tie k n fɑɑl fɑɑk i e, Yennu n dɑt n tubl, min k mi juɑ nbɑ k i piɑk u po nɑ.»</verse>
				<verse number="72">L yuo mɑnŋ k kojouk bui k pukn tɑɑpɑɔnŋ munle ni, k Piɑl ji tiɑl biɑnŋ nbɑ k Yiesu yet’ɔ nɑ ɑ: «A sɑɑ yet ɑ ɑ k mi’n tɑɑl muntɑ e wɑɑ, ɑ k kojouk n tɑn bui tɑɑl munle ni.» L yuo k Piɑl mɔ.</verse>
			</chapter>
			<chapter number="15">
				<verse number="1">K Yennu jɑɑnti yudɑnm, nɑn tinŋ nɑ ni sɑɑkɑb, nɑn *senniwɑntieb, nɑn *Suifnbɑ sɑɑkɑb kul lɑkn sɑn-nyɑpob ni, k lol lolɑ, k bɑɑn Yiesu bɑnt k jii’u sɑɑn nɑn’ɔ tinŋ yudɑɑnɔ nbɑ k b yi’u *Piilɑɑt nɑ buol.</verse>
				<verse number="2">K Piilɑɑt boi’ɔ ɑ: «Fin e set tie Suifnbɑ Kpɑnbɑl nɑ ɑɑ?» K Yiesu jiin ɑ: «Fin yɑɑ.»</verse>
				<verse number="3">K Yennu jɑɑnti yudɑnm mɑnŋ tɑɑl Yiesu bonɑ bonciɑnn pɑɑk.</verse>
				<verse number="4">K Piilɑɑt biɑ boi’ɔ ɑ: «A kɑn jiin siɑl ii? Gbiintl bɑɑ wɑɑ’ɑ biɑnŋ nbɑ.»</verse>
				<verse number="5">Ŋɑɑn k Yiesu k jiin siɑl, k l ji bɑkt Piilɑɑt.</verse>
				<verse number="6">Tɔn, *yuktgɑltiɑlu jɑɑnm dinu yuo kul, Piilɑɑt tuu nyinn niyenɔ kuɑ e dɑnsɑlk ni, wun nbɑ k niib luon bin ŋɑɑ’u.</verse>
				<verse number="7">L yuo mɑnŋ k jɑsuɑ din be dɑnsɑlk, k u sɑnn yi Bɑɑlɑɑbɑɑs. Ŋuɑ nɑn nisiɑb din be dɑnsɑlk k mɑɑn b kpikpiluk nbɑ k b dɑɑn tie duo nɑ ni k kpii nilɔ nɑ pɑɑk.</verse>
				<verse number="8">Ŋɑnn e k nibul mɑnŋ din lɑkn k mei Piilɑɑt ɑ wun tun wɑɑ din tuu tuun bɑnnu nbɑ yɑɑnn.</verse>
				<verse number="9">K u boi’b ɑ: «I luon k n nyinn Suifnbɑ Kpɑnbɑl nɑ ee?»</verse>
				<verse number="10">K mɑɑn u din mi fɑnu nɑn jɑɑnti yudɑnm *funfunn pɑɑk e te k b jii Yiesu k tien u nuu ni.</verse>
				<verse number="11">Ŋɑɑn k Yennu jɑɑnti yudɑnm mɑnŋ din wɑɑ tik nibul nɑ ɑ bin yet’ɔ k wun nyinn Bɑɑlɑɑbɑɑs e k tul’b.</verse>
				<verse number="12">K Piilɑɑt biɑ ŋɑnm boi’b ɑ: «K wun nbɑ k i yi’u Suifnbɑ Kpɑnbɑl nɑ, i luon k n tien’ɔ nlee?»</verse>
				<verse number="13">K b tiɑn jiin sɑnpɑɑpo wɑɑ ɑ: «Kpɑɑn’mɔ dɑpunpunn pɑɑk.»</verse>
				<verse number="14">K Piilɑɑt boi’b ɑ: «Bee pɑɑk i? U biit mɑntk tie lɑnn po e?» K b biɑ ŋɑnm tiɑn sɑnpɑɑpo wɑɑ ɑ: «Kpɑɑn’mɔ dɑpunpunn pɑɑk.»</verse>
				<verse number="15">K Piilɑɑt luon wun penn nibul mɑnŋ pɑlɑ, l pɑɑk k u nyinn Bɑɑlɑɑbɑɑs tul’b, ŋɑɑn te k b buo Yiesu, k jii’u tul’b ɑ bin kpɑɑ’u dɑpunpunn pɑɑk.</verse>
				<verse number="16">K sejenm jii Yiesu k kuɑ nɑn’ɔ tinŋ nɑ yudɑɑnɔ Piilɑɑt ŋɑɑdundounŋ ni, k yiin b tɔk-nɑn-lieb kul.</verse>
				<verse number="17">K b jii bɑɑnmunŋ nnɑ k lɑnn’ɔ, ŋɑɑn jii kunkoni k luu nɑɑn foklk k yiln’mɔ,</verse>
				<verse number="18">ŋɑɑn ji fuont’ɔ ɑ: «Suifnbɑ Kpɑnbɑl, fuontu wɑɑ.»</verse>
				<verse number="19">ŋɑɑn jii lɑnbɑnbik k fɑɑ u yul pɑɑk, k siin mɔsɑnt u pɑɑk, k gbɑɑ b dunɑ pɑɑk u tuɑnn ni.</verse>
				<verse number="20">Bɑɑ dɑɑn’ɔ nyɑtuk k gbenn yuo nbɑ, k b liɑt bɑɑnmunŋ nɑ, ŋɑɑn jii u mɔnŋ mɔnŋ tiɑt nɑ k lɑnn’ɔ, k jii’u k nyii nɑn’ɔ ɑ bin sɑɑn kpɑɑ’u dɑpunpunn pɑɑk.</verse>
				<verse number="21">L yuo k Siilenn jɑsuɑ din be, k u sɑnn yi Siimɔn, wun nbɑ tie Aleksɑndl nɑn Lufus bɑɑ nɑ, k u nyii kpɑɑnt ni k gɑɑl lenŋ. K sejenm miɑ’u ɑ wun gɑɑl Yiesu kuun dɑpunpunn nɑ k jii.</verse>
				<verse number="22">K b jii Yiesu k sɑɑ nɑn’ɔ siɑn nbɑ k b yi’l Golgotɑ, k l pɑɑk tie: «Yukpɑbuk buol nɑ.»</verse>
				<verse number="23">Lenŋ e k nisiɑb din tul’ɔ dɑmunŋ nbɑ ŋmɑt nɑn nyɔksɑu nbɑ k b yi’l miil nɑ, ŋɑɑn k u yet l nyunu.</verse>
				<verse number="24">K sejenm kpɑɑ’u dɑpunpunn nɑ pɑɑk, ŋɑɑn tol b lieb u tiɑt nɑ, ŋɑɑn tɔ tiɑtiɑ k cent u tiɑt mɑnŋ.</verse>
				<verse number="25">B din kpɑɑ’u sɑn-nyiɑɔk ni e, kut mun-yiɑ yuo.</verse>
				<verse number="26">K b din diɑn lin nbɑ pɑɑk te k b kpɑɑ’u k tɑbn u dɑpunpunn nɑ pɑɑk, k l yɑɑ ɑ: «Suifnbɑ Kpɑnbɑl mɑnŋ e nɑ.»</verse>
				<verse number="27">B biɑ din kpɑɑ fɑt-tieb bɑnle dɑpunpunɑ pɑɑk k pukn u po, k yenɔ din be u niidiitu po, k luɑ nɑ mun din be u niigɑnŋ po.</verse>
				<verse number="28">(K l gbien lin nbɑ diɑn Yennu lolkpel kɑdɑɑɔk ni ɑ: «B jii’u tien biitdɑnm sinsuuk ni.»)</verse>
				<verse number="29">Tɔn, k bin nbɑ sonm gɑɑl lenŋ nɑ gumi yulɑ ŋɑɑn suki’ɔ, k yien ɑ: «Fin. A tuu yɑɑ ɑ sɑɑ fit bet Yennu jɑɑnti ŋɑsɑɑkɑk nɑ ŋɑɑn biɑ mɑɑ’l dɑɑ ŋɑntɑ sinsuuk ni.</verse>
				<verse number="30">Tɔn, fɑn nyi dɑpunpunn nɑ pɑɑk k sik k fɑt ɑ mɔnŋ.»</verse>
				<verse number="31">Nnɑ e k Yennu jɑɑnti yudɑnm nɑn senniwɑntieb mun biɑ lɑɑ’u, ŋɑɑn yien tien b lieb ɑ: «U tuu fɑɑl lieb, ŋɑɑn tɑn kɑn fit k fɑt u mɔnŋ.</verse>
				<verse number="32">Ŋɑɑnt k Suifnbɑ Kpɑnbɑl, *Klistu nɑ, n nyi dɑpunpunn nɑ pɑɑk k sik nnɑ mɔtɑɑnɑ, k tin lɑ k tien’ɔ yɑdɑ.» K bin nbɑ k b pukn u po k kpɑɑ’b nɑ mun suki’ɔ.</verse>
				<verse number="33">Lɑɑ din tɑn bɑɑl yensuuk ni yuo nbɑ, k duo nɑ kul ji din bɔnn k sɑɑ bɑɑl kut muntɑ.</verse>
				<verse number="34">Kut muntɑ yuo e, k Yiesu yikn sɑnpɑɑpo wɑɑ nɑn kunkɔsɑɑkɑl, k yet ɑ: «Eloi, Eloi, lemɑ sɑɑbɑɑktɑɑni?» k l pɑɑk tie ɑ: «N Yennu n Yennu, bee k ɑ lu’n i?»</verse>
				<verse number="35">K bin nbɑ sie lenŋ nɑ nbɑ gbɑt u yiini mɑnŋ, k b siɑb yet ɑ: «Gbiintl mɑn. U yi Elii e.»</verse>
				<verse number="36">Ŋɑnn e k b ni yenɔ tin k sɑɑ jii sɑɑpo k suunt dɑmiituk nnɑ ni, k jii sɑkn dɑɑɔk pɑɑk, ŋɑɑn donn k tul’ɔ ɑ wun nyu, k biɑ yet ɑ: «I ŋɑɑn k tii guu k lɑɑn Elii bɑɑt ɑ wun sikn’ɔ dɑpunpunn nɑ pɑɑk.»</verse>
				<verse number="37">K Yiesu ŋɑnm yikn nɑn kunkɔsɑɑkɑl, ŋɑɑn nɑk l yuo.</verse>
				<verse number="38">L yuo nɑ k cincenn nbɑ tuu juɑn k puun Yennu jɑɑnti ŋɑsɑɑkɑk ni nɑ ji bɔkt l yul pɑɑk k tɑn sik tinŋ ni.</verse>
				<verse number="39">K sejenm yudɑɑnɔ nbɑ din sie dɑpunpunn mɑnŋ buol nɑ, wɑɑ lɑ biɑnŋ nbɑ k Yiesu kpo nɑ, k u ji yet ɑ: «Bɑlmɔni e, juɑ nɑ set tie Yennu Bijɑ e.»</verse>
				<verse number="40">Tɔn, Mɑgdɑɑlɑ puo Mɑɑli nɑn Mɑɑli wun nbɑ din tie Sose nɑn Sɑɑk bik nɑɑ nɑ, nɑn Sɑɑlome din be, k b din pukn puosiɑb po k sie bɑnfɔkl ɑ ŋɑɑn goli.</verse>
				<verse number="41">B ponŋ din wɑɑ Yiesu yuo nbɑ k u din be Gɑɑliile ni e wɑɑ k sonmt’ɔ. Puolieb bonciɑnn nbɑ wei Yiesu k bɑɑl Selusɑɑlenm nɑ mun biɑ din be lenŋ.</verse>
				<verse number="42">Piilɑɑt nbɑ din gbɑt ɑ Yiesu ponŋ kpo wɑɑ nɑ, k l ji yɑɑl ŋɑɑn lit’ɔ, k u yiin sejenm yudɑɑnɔ nɑ k tɑn boi’ɔ ɑ wun lɑɑn Yiesu nbɑ kpo l wei wɑɑ?</verse>
				<verse number="43">Yuo nbɑ k u gbɑt yudɑɑnɔ mɑnŋ mɔb ni nɑ, k u yiin Suosiɑf mɑnŋ k tɑn cɑb’ɔ ɑ wun jii Yiesu gbɑnɑnt nɑ.</verse>
				<verse number="44">K Suosiɑf din dɑɑ kɑtinŋ, k kpɑɑt Yiesu gbɑnɑnt dɑpunpunn nɑ pɑɑk, k pɔbn’ɔ lenŋ, k jii’u k pii kɑɑɔk nbɑ k b ponŋ din jiɑl tɑnpiiuk, k bikt kɑtɑnu, k biin l mɔb nɑ.</verse>
				<verse number="45">K Mɑgdɑɑlɑ puo Mɑɑli nɑn Mɑɑli wun nbɑ din tie Sose nɑɑ nɑ din lɑ siɑn nbɑ k b pii Yiesu gbɑnɑnt mɑnŋ ɑ.</verse>
			</chapter>
			<chapter number="16">
				<verse number="1">*Fuondɑɑl nbɑ din tɑn gɑl nɑ, k Mɑgdɑɑlɑ puo Mɑɑli, nɑn Sɑɑlome, nɑn Mɑɑli wun nbɑ din tie Sɑɑk nɑɑ nɑ, din sɑɑn k sɑɑ dɑɑ tulɑɑlnunubt ɑ bin sɑɑn but Yiesu gbɑnɑnt pɑɑk.</verse>
				<verse number="2">*Suifnbɑ Fuondɑɑl nbɑ din gɑl k l yent sɑn-nyɑpob ni k b din sɑɑ kɑɑɔk mɑnŋ buol ni.</verse>
				<verse number="3">Bɑɑ kuɑ kɑɑɔk mɑnŋ ni nɑ, b lɑ nɑɑsimɔ nnɑ, k u liɑ bɑɑnpieounŋ k kɑl niidiitu po, k l tien’m jijiet bonciɑnn.</verse>
				<verse number="4">K nɑɑsimɔ mɑnŋ yet’b ɑ: «I dɑɑ jie siɑl mɑn. I luon Nɑɑsɑɑlet nilɔ Yiesu nbɑ k b kpii’u dɑpunpunn pɑɑk nɑ e. U fiil kuun ni wɑɑ. U kɑɑ nnɑ. Gotl mɑn, bɑɑ dɑɑn bilɔ siɑn nbɑ nɑ.</verse>
				<verse number="5">Ŋɑɑn i ŋmɑt k sɑɑ yet Piɑl nɑn *puolpoweitelieb ɑ u gɑl i tuɑnn po k sɑɑn Gɑɑliile wɑɑ. Lenŋ e k i sɑɑ sɑɑ lɑ’u nɑn wɑɑ ponŋ dɑɑn yet’i biɑnŋ nbɑ nɑ.»</verse>
				<verse number="6">K l yɑɑl ŋɑɑn lit puob mɑnŋ, k b gbɑnɑnt jek bonciɑnn, k b nyii kɑɑɔk nɑ ni, k ciɑl. B lek k fɑɑ suɑ l lɑbɑɑl, k mɑɑn jɑŋmɑɑni din suol’b bonciɑnn.</verse>
				<verse number="7">[Tɔn, Yiesu nbɑ din fiil kuun ni lɑsl dɑɑl sɑn-nyiɑɔk ni nɑ, u din dɔnŋ dɔkt Mɑgdɑɑlɑ puo Mɑɑli pɑɑk e, wun nbɑ k u din nyinn nɑlnbiit bɑnlole u ni nɑ.</verse>
				<verse number="8">K puo mɑnŋ sɑɑn sɑɑ yet Yiesu wei-nɑn-lieb nbɑ mɔ k fɑbn nɑ.</verse>
				<verse number="9">Ŋɑɑn bɑɑ gbɑt ɑ Yiesu jen u mɑnfuol ni k u lɑ’u nɑ, b k sɑk tien’ɔ yɑdɑ.</verse>
				<verse number="10">Lin nbɑ nɑ puolpo e k Yiesu puolpoweitieb bɑnle siɑb din tɑn nyii duo nɑ ni k sonm sɔnu ni k sɑɑ siɑl buol, k u lebt u mɔnŋ k dɔkt b pɑɑk.</verse>
				<verse number="11">K b ŋmɑt jen duo nɑ ni k tɑn yet b lieb, ŋɑɑn k b lek k tien’m yɑdɑ.</verse>
				<verse number="12">L puolpo e biɑk k Yiesu tuomiinbɑ piik nɑn yenɔ kuɑ nɑ din kɑl k di jiet, k Yiesu tɑn dɔkt b pɑɑk, k kpil’b b yɑdɑ puɑln pɑɑk nɑn b tubɑ nbɑ kpɑɑ biɑnŋ nbɑ nɑ pɑɑk, k mɑɑn b k tien bin nbɑ lɑ nɑn u fiil kuun ni nɑ yɑdɑ.</verse>
				<verse number="13">K u biɑ yet’b ɑ: «Ii sɑɑ kii muɑntl lɑbɑmɑnn nɑ k tul suɑ kul tingbounŋ nɑ kul sɑɑk ɑ po.</verse>
				<verse number="14">Wun nbɑ kul tien yɑdɑ, k b wul’ɔ Yennu nyunwulu, u sɑɑ lɑ fielu, ŋɑɑn wun nbɑ kul k tien yɑdɑ, Yennu sɑɑ bu u buut k biil’ɔ wɑɑ.</verse>
				<verse number="15">Ŋɑɑn bin nbɑ tien yɑdɑ sɑɑ tun yɑɑl-lituk tuonɑ nɑ e: b sii tɑɑn n sɑnn k nyint nɑlnbiit niib ni, k biɑ piɑk mɑɑn nbɑ k b k mi pɑk.</verse>
				<verse number="16">B i tɑnŋ i suol wɑi, ɑmi b i tɑnŋ i nyuu bonbiil, l kɑn tien’m siɑl. B biɑ sɑɑ yii b nii bɑɑtb pɑɑk k b sɑɑ lɑ lɑɑfiɑ.»</verse>
				<verse number="17">Tɔn, Yonmdɑɑnɔ Yiesu nbɑ pɑk mɑɑn nɑ k gbenn yuo nbɑ, k Yennu te k u duo sɑnpɑɑpo k sɑɑ kɑl ŋuɑ Yennu niidiitu po.</verse>
				<verse number="18">L puolpo k u puolpoweitieb sɑɑn k sɑɑ muɑntl u lɑbɑmɑnn lokl kul po, k Yonmdɑɑnɔ din be nɑn’m, k te k b tuun yɑɑl-lituk tuonɑ, k l tuonɑ nɑ din wɑnn *siɑlɑ ɑ b muɑnti mɑnŋ set tie bɑlmɔni e.]</verse>
			</chapter>
		</book>
		<book number="42">
			<chapter number="1">
				<verse number="1">Cɑnbɑɑ Teofiil: Niib bonciɑnn din lɑ Yennu nbɑ din tun lin nbɑ t sinsuuk ni l pinpiik ni nɑn mɔtɑɑnɑ.</verse>
				<verse number="2">Bɑɑ din lɑ lin nbɑ nɑn b ninbinɑ, b biɑ din wɑnn’t. Bin nbɑ din wɑnn’t lin nbɑ nɑ, ŋɑnm e kpɑnt Yennu tuontunnɑ.</verse>
				<verse number="3">Ŋɑnn e te k n mɔnŋ boi k fiitl bonŋɑnn k lɑ l bonsiɑl kul nbɑ din piin biɑnŋ nbɑ nɑn lɑɑ din sɑɑ biɑnŋ nbɑ. Cɑnbɑɑ, n biɑ dukn nɑn l ŋɑn k n diɑn l kul k tul’ɑ</verse>
				<verse number="4">k ɑ fit bɑnn nɑn lin nbɑ kul k b wɑnn’ɑ nɑ, l set tie bɑlmɔni e.</verse>
				<verse number="5">Yuo nbɑ k *Heluod din tie Suude tinŋ kpɑnbɑl nɑ, k Yennu mɑnntɔsuɑ din be k u sɑnn yi Sɑɑkɑɑli, k u be Abiɑ pɑɑbu ni k tuun, k u ŋɑɑpuo mun din tie mɑnntuɑ *Aɑlɔn yɑɑbuonn e, k u sɑnn yi Eliisɑɑbet.</verse>
				<verse number="6">B bɑnle din mɔk binbenŋ nbɑ gbuot Yennu nunm, k sɑɑk u mɔb *senni kul nyiknyik.</verse>
				<verse number="7">B din k mɔk bik, k mɑɑn Eliisɑɑbet din tie puokɑnmɑtl e, k b bɑnle kul biɑ ponŋ din kpet ɑ.</verse>
				<verse number="8">Dɑsiɑl k Sɑɑkɑɑli tuontun-yuo tɑn bɑɑl u pɑɑbu ni, k u din tɑn yɑɑ wun tun u tuonn k tul Yennu nɑn b pɑɑbu nbɑ tuu tuun biɑnŋ nbɑ nɑ.</verse>
				<verse number="9">L yuo nɑ k b din tɑn tɔ tiɑtiɑ nɑn b mɑnntieb kɑɑl nbɑ din tie biɑnŋ nbɑ, k lukt’ɔ ɑ wun kuɑ Yonmdɑɑnɔ jɑɑnti ŋɑsɑɑkɑk ni k wubn bonnunubt.</verse>
				<verse number="10">K nibulciɑɔnŋ nɑ kul din biɑl sie nɑn-yel k mei Yennu, yuo nbɑ k u dɑɑ din wubnt bonnunubt nɑ.</verse>
				<verse number="11">L yuo nɑ k Yonmdɑɑnɔ *mɑlɑkɑ dɔkt Sɑɑkɑɑli pɑɑk k set bonnunubt binbintl nɑ diitu po.</verse>
				<verse number="12">Sɑɑkɑɑli nbɑ din tɑn lɑ’u yuo nbɑ, k u yɑn put ŋmɑt, k jɑŋmɑɑni suol’ɔ.</verse>
				<verse number="13">Ŋɑɑn k mɑlɑkɑ mɑnŋ yet’ɔ ɑ: «Sɑɑkɑɑli, dɑɑ tiin jɑŋmɑɑni. Yennu ponŋ dɔnŋ gbɑt ɑ miɑlu wɑɑ, k ɑ ŋɑɑpuo Eliisɑɑbet tɑn sɑɑ mɑl bonjɑk k tul’ɑ, k ɑ tɑn sɑɑ pul u sɑnn Sɑn.</verse>
				<verse number="14">K l tɑn sɑɑ mɑnŋ’ɑ k ɑ pɑl n penn, k niib bonciɑnn pɑlɑ mun tɑn sɑɑ penn u mɑɑlu mɑnŋ pɑɑk,</verse>
				<verse number="15">k mɑɑn u tɑn sii tie tuontunjɑɑnn e Yonmdɑɑnɔ tuɑnn. U kɑn mi k nyu dɑmunŋ ɑmi dɑbuolu kul nbɑ mɔ, k u tɑn sɑɑ gbie nɑn Foŋɑnm ŋɑɑn dɑɑ be u nɑɑ puol ni.</verse>
				<verse number="16">U tɑn sɑɑ te k Islɑɑeltieb bonciɑnn n ŋmɑt k jen Yonmdɑɑnɔ Yennu buol ni.</verse>
				<verse number="17">U sii mɔk siek nbɑ din be Elii ni nɑ nɑn u pɑnŋ k tɑn sɑɑ dɔnŋ liit Yonmdɑɑnɔ ɑ wun ŋɑnm bɑɑnbɑ nɑn b wɑɑs sinsuuk ni, k biɑ tunn mɔyetdɑnm yɑn k lii tie nɑn yentinu dɑnm yɑl nɑ, k biɑ te k niib n tien siil kii guu Yonmdɑɑnɔ.»</verse>
				<verse number="18">K Sɑɑkɑɑli ji din boi mɑlɑkɑ mɑnŋ, «N sɑɑ tien nlee k bɑnn nɑn lin nbɑ nɑ tie mɔni? K mɑɑn n kpet ɑ, k n ŋɑɑpuo mun biɑ kpet ɑ.»</verse>
				<verse number="19">K mɑlɑkɑ mɑnŋ jiin yet’ɔ ɑ: «Min e tie Gɑbliel! Min e be Yennu tuɑnn k tuun u tuonn, k u tun’n ɑ buol, ɑ n tɑn yet’ɑ ŋɑɑn wɑnn’ɑ lɑbɑmɑnn nɑ.</verse>
				<verse number="20">Ŋɑɑn ɑ sɑɑ muu k kii fit piɑk i nɑn yuo nbɑ k l tɑn sɑɑ tien mɔni nɑ, k mɑɑn ɑ k tien n mɑɑn nbɑ sɑɑ tien mɔni nɑ yɑdɑ.»</verse>
				<verse number="21">Tɔn, k niib nbɑ din biɑl sie nɑn-yel k guu Sɑɑkɑɑli, k l bɑkt’b k mɑɑn wɑɑ wei Yennu jɑɑnti ŋɑsɑɑkɑk ni biɑnŋ nbɑ nɑ.</verse>
				<verse number="22">Wɑɑ ji din tɑn nyii yuo nbɑ, u din k fit piɑk, k b ji din bɑnn nɑn u lɑ yelntu e Yennu jɑɑnti ŋɑsɑɑkɑk nɑ ni, k u ji piɑk muutl k lɑbn nii k tien’m.</verse>
				<verse number="23">Yuo nbɑ k u tuonɑ din tɑn gbenn Yennu jɑɑnti ŋɑsɑɑkɑk nnɑ k u kun ŋɑɑk ni.</verse>
				<verse number="24">L puolpo e k u ŋɑɑpuo Eliisɑɑbet din tɑn suol puol, ŋɑɑn bɔli u mɔnŋ ŋɑɑk ni tɑɑtɑɑtɑ nɑn ŋmɑɑli ŋɑnŋmu,</verse>
				<verse number="25">k din tɑn yet u mɔnŋ ɑ nnɑ: «Nnɑ e k Yonmdɑɑnɔ tun tul’n k tin’n ninbɑɑɔk k nyinn’n fei ni.»</verse>
				<verse number="26">Tɔn, Eliisɑɑbet puol suolu ŋmɑɑli ŋɑnluob ni e, k Yennu din tun u mɑlɑkɑ Gɑbliel ɑ wun sɑɑn duo nbɑ be Gɑɑliile tinŋ ni, k b yi duo mɑnŋ Nɑɑsɑɑlet,</verse>
				<verse number="27">k sɑɑ pɑk tul sɑpɑɑnmunn, wun nbɑ sɑnn tie Mɑɑli nɑ. Sɑpɑɑmɔ mɑnŋ din tie jɑsuɑ sɑlkpenŋ e, k u sɑnn din tie Suosiɑf k u tie kpɑnbɑl * Dɑɑfiid yɑɑbuonn.</verse>
				<verse number="28">K mɑlɑkɑ nɑ din tɑn bɑɑl Mɑɑli buol ni k fuont’ɔ ɑ: «Fuontu lɑɑ. Yonmdɑɑnɔ pɑl mei ɑ pɑɑk, k u biɑ be nɑn’ɑ.»</verse>
				<verse number="29">Wɑɑ yet biɑnŋ nbɑ nɑ, k Mɑɑli yɑn ji din put ŋmɑt bonciɑnn k sɑɑ bɑɑ nuɑk ni, k u ji duki fuonti mɑnŋ pɑɑk.</verse>
				<verse number="30">K mɑlɑkɑ nɑ biɑ yet’ɔ, «Mɑɑli, dɑɑ tiin jɑŋmɑɑni, k mɑɑn Yennu pɑl mei ɑ pɑɑk.</verse>
				<verse number="31">A tɑn sɑɑ suol puol k mɑl bonjɑk, k ɑ sɑɑ pul u sɑnn Yiesu.</verse>
				<verse number="32">U tɑn sii tie nijɑɑnn e, k b tɑn sii yi’u Yɑbnt Yennu Bijɑ. Yonmdɑɑnɔ Yennu sɑɑ te k wun di u yejɑ Dɑɑfiid nɑɑn,</verse>
				<verse number="33">k u tɑn sii tie Sɑɑkɔb yɑɑbuonɑ ni Kpɑnbɑl nɑn yuo nbɑ kɑɑ gbennu, k u nɑɑn mɑnŋ biɑ tɑn kɑn mi gbenn.»</verse>
				<verse number="34">K Mɑɑli boi mɑlɑkɑ mɑnŋ ɑ: «N dɑɑ tie sɑpɑɑnmunn e, k nlee k n sɑɑ suol puol i?»</verse>
				<verse number="35">K mɑlɑkɑ nɑ jiin k yet’ɔ ɑ: «Foŋɑnm sɑɑ sik ɑ pɑɑk, k Yɑbnt Yennu pɑnŋ sɑɑ sik bɑkn ɑ pɑɑk. L pɑɑk, bik nbɑ k ɑ tɑn sɑɑ mɑl’ɔ mɑnŋ tɑn sii tie niŋɑnɔ, k b sii yi’u Yennu Bijɑ.</verse>
				<verse number="36">Bɑnt nɑn ɑ niipuo Eliisɑɑbet, wun nbɑ kpet ɑ nɑ, mɔtɑɑnɑ u lek suol puol ɑ k sɑɑ mɑl bonjɑk. U puol ŋmɑɑli ŋɑnluob e nɑ, ŋuɑ nbɑ k b tuu yi’u puokɑnmɑtl.</verse>
				<verse number="37">K mɑɑn siɑl kɑɑ k Yennu kɑn fit tun.»</verse>
				<verse number="38">K Mɑɑli yet’ɔ, «Tɔn, n tie Yennu tuontunnɔ e. Ŋɑɑnt k lin tien nɑn fɑɑ yet’n biɑnŋ nbɑ nɑ.» K mɑlɑkɑ nɑ ji din yɑɑt ŋɑɑn nyik’ɔ.</verse>
				<verse number="39">L puolpo k Mɑɑli din tɑn fiil k sɑɑn yiɑn yiɑn k sɑɑ juɑt nbɑ be Suude tingbounŋ ni buol, k sɑɑ bɑɑl dosɑu ni,</verse>
				<verse number="40">k kuɑ Sɑɑkɑɑli ŋɑɑk ni k fuont Eliisɑɑbet.</verse>
				<verse number="41">Yuo nbɑ k Eliisɑɑbet gbɑt Mɑɑli fuonti nɑ, k bik nbɑ dɑɑ be Eliisɑɑbet puol ni mɑnŋ ji din dɑnm. L yuo nɑ k Eliisɑɑbet gbie nɑn Foŋɑnm,</verse>
				<verse number="42">k yikn sɑnpɑɑpo wɑɑ, «Wui wui ɑ: Yennu yetŋɑnm be ɑ pɑɑk k gɑl puolieb kul ɑ, k u yetŋɑnm biɑ be bik nbɑ be ɑ puol ni nɑ pɑɑk.</verse>
				<verse number="43">L tien’n nlee nɑ k n Yonmdɑɑnɔ nɑɑ tɑn bɑɑl n buol nnɑ?</verse>
				<verse number="44">Mɑɑ gbɑt ɑ fuonti yuo nbɑ nɑ, k bik nbɑ be n puol nnɑ dɑnm nɑn pɑlpienn.</verse>
				<verse number="45">Fin nbɑ tien yɑdɑ nɑn Yennu mɑɑn nbɑ k u pɑk tul’ɑ nɑ tɑn sɑɑ tien mɔni, pɑlpienn tie ɑ yɑl e.»</verse>
				<verse number="46">Ŋɑnn e k Mɑɑli ji din yet ɑ «N dont Yennu sɑnn n pɑl ni,</verse>
				<verse number="47">k mɔk pɑlpienn bonciɑnn Yennu wun nbɑ tie n Fietuɑ nɑ pɑɑk,</verse>
				<verse number="48">k mɑɑn u tin min nbɑ tie u tuontunpuok nɑ ninbɑɑɔk, Lɑɑ jii dinnɑ k sɑɑ, nigbounŋ kul tɑn sii yien ɑ n tie pɑlpienn dɑɑnɔ e,</verse>
				<verse number="49">k mɑɑn Yennu tun bɑktnɔunŋ tuonjɑɑnɑ k tul’n, k u sɑnn tie sɑn-yienŋ.</verse>
				<verse number="50">U biɑ mɔk ninbɑtinu nɑn nigbounŋ kul nbɑ tiin’ɔ lɑɑ nyii yejɑnm ni k sɑɑ tuu bɑɑnbɑ nɑn yɑbuontuɑt-tuɑt ni.</verse>
				<verse number="51">U tɑnt u nuu k tun pɑnŋ tuonɑ, k yɑt kɑlnbɑɑndɑnm k biil b lolɑ,</verse>
				<verse number="52">k liɑt kpɑnbɑlɑ b nɑɑn ni, ŋɑɑn donn sikn-n-mɔnŋ dɑnm,</verse>
				<verse number="53">k u nuɑb bonŋɑnɑ k tul tɑlɑs-dɑnm, ŋɑɑn te k mɔktɑ ŋmɑt nɑn niikuoni.</verse>
				<verse number="54">U bɑɑl k sonm u tuontunnɑ Islɑɑeltieb, u k tɑnm u ninbɑtinu nbɑ k u din senn mɔsonn ɑ u sɑɑ tul</verse>
				<verse number="55">Ablɑɑhɑɑnm nɑn u yejɑŋɑɑk nɑn yuo nbɑ kɑɑ gbennu, k l tie nɑn wɑɑ din senn mɔsonn k tul t yejɑnm nɑ.»</verse>
				<verse number="56">Tɔn, l din tien nɑn ŋmɑɑli ŋɑntɑ nɑ k Mɑɑli dɑɑ be Eliisɑɑbet buol ni k tɑn ŋmɑt kun.</verse>
				<verse number="57">Eliisɑɑbet mɑtuk yuo din tɑn bɑɑl, k u mɑl bonjɑk.</verse>
				<verse number="58">K b ŋɑkpiɑsnbɑ nɑn u ninjɑnm din gbɑt biɑnŋ nbɑ k Yonmdɑɑnɔ tin’ɔ ninbɑɑɔk bonciɑnn nɑ, k b kul mɔk pɑlpienn.</verse>
				<verse number="59">Tɔn, k l dɑɑ ŋɑnniin dɑɑl e k b din bɑɑl ɑ bin pot bik mɑnŋ punn, k luon bin pul u sɑnn Sɑɑkɑɑli, nɑn u bɑɑ sɑnn nɑ,</verse>
				<verse number="60">ŋɑɑn k u nɑɑ jiin k tul’b ɑ: «Aɑi, u sɑnn sii yi Sɑn e.»</verse>
				<verse number="61">K b yet’ɔ ɑ: «A dɑnm ni, suɑ sɑnn k yi Sɑn.»</verse>
				<verse number="62">Ŋɑnn e k b pɑk muutl ni nɑn bik mɑnŋ bɑɑ, ɑ bin boi k lɑɑn u luon bii yi u bik mɑnŋ sɑnn ɑ bee,</verse>
				<verse number="63">k u wɑnn muutl ni ɑ bin jii dɑpɔuk tul’ɔ. Bɑɑ jii k tul’ɔ k u diɑn ɑ: «Bik mɑnŋ sɑnn e tie Sɑn.» K l ji din bɑkt b kul ɑ.</verse>
				<verse number="64">L tɑɑkpɑɑk ni nɑ k Sɑɑkɑɑli muut k ji din piin mɑɑn pɑku k piɑk Yennu.</verse>
				<verse number="65">K jɑŋmɑɑni din suol b duo niib kul ɑ, k lɑbɑɑl nɑ din muɑnt yɑt digbɑnɑ kul nbɑ be Suude juɑt pɑɑk,</verse>
				<verse number="66">k l tul bin nbɑ kul din gbɑt nnɑ mɑnŋ dudukt, k b boi b lieb, «Bik nɑ tɑn sii tie nibuol bee nɑ?» k mɑɑn Yennu pɑnŋ ponŋ din be nɑn’ɔ.</verse>
				<verse number="67">L tɑɑkpɑɑk ni k Foŋɑnm din gbie nɑn bik mɑnŋ bɑɑ Sɑɑkɑɑli, k u sɔknt Yennu mɑɑn k yien ɑ:</verse>
				<verse number="68">«Ŋɑɑnt mɑn k tin pɑk Yonmdɑɑnɔ wun nbɑ tie tinm Islɑɑeltieb Yennu nɑ, k mɑɑn u bɑɑl ɑ wun sonm u niib k fɑt’b ŋɑɑ’b.</verse>
				<verse number="69">U tul’t Fietuɑ nbɑ mɔk pɑnŋ k u nyii Dɑɑfiid yɑɑbuonɑ ni.</verse>
				<verse number="70">Yɑɑyuo ni k Yennu din pɑk mɑɑn u sɔknŋɑnm mɔi ni k tul’t,</verse>
				<verse number="71">k yien ɑ u tɑn sɑɑ nyinn’t t dɑtɑi nii ni, k biɑ tɑn sɑɑ nyinn’t bin nbɑ kul nɑn’t nɑ nii ni.</verse>
				<verse number="72">U biɑ din yet ɑ u sii mɔk ninbɑtinu nɑn t yejɑnm, k kɑn tɑnm u *lol</verse>
				<verse number="73">nbɑ k u din lol k tul t yejɑ Ablɑɑhɑɑnm nɑ.</verse>
				<verse number="74">U din senn ɑ u sɑɑ nyinn’t t dɑtɑi nii ni, k tin fit jiɑnt’ɔ k jɑŋmɑɑnsɑi sii kɑɑ,</verse>
				<verse number="75">k t sii tie niŋɑnm nɑn niŋɑnm u buol ni nɑn t mɑnfuol gbennu.</verse>
				<verse number="76">N bik nɑ, b tɑn sii yi’ɑ: ‹Yɑbnt *Yennu sɔkni e.› A sɑɑ liit Yonmdɑɑnɔ tuɑnn k sɑɑ ŋɑnm u sɔni k tul’ɔ,</verse>
				<verse number="77">k wɑnn u niib k bin bɑnn nɑn u tɑn sɑɑ fiel’b wɑɑ sɑɑ nyik cɑb b biit nɑ pɑɑk,</verse>
				<verse number="78">k mɑɑn t Yennu mɔk ninbɑtinu nɑn bulcint, k l pɑɑk, k u sɑɑ te k yentgbenŋl n nyi sɑɑnpɑɑpo k dɔkt t pɑɑk k tie nɑn yenduol nɑ,</verse>
				<verse number="79">k l tɑn sɑɑ yent sɑnpɑɑpo k tul bin nbɑ be bunbɔnn ni nɑn bin nbɑ be kuun miɑl ni, k l biɑ tɑn sɑɑ yent t tɑɑ ni k tin tɔkn mɑnu sɑnjouk ni.»</verse>
				<verse number="80">K Sɑn din kpɑɑtl k puki pɑnŋ u siek ni, k be muuk ni tɑɑtɑɑ nɑn dɑɑl nbɑ k u din tɑn dɔkt Islɑɑeltieb buol ni nɑ.</verse>
			</chapter>
			<chapter number="2">
				<verse number="1">L yuo nɑ k kpɑnbɑlɑ yudɑɑnɔ Ogust din tul mɔb ɑ bin diɑn suɑ kul nikɑnt Luonmtieb yent kul ni.</verse>
				<verse number="2">Ŋɑnn e din tie sinsinn nikɑnt diɑnu, k Kiiliinius din tie Siili tinŋ yudɑɑnɔ l yuo.</verse>
				<verse number="3">L pɑɑk, suɑ kul din kun u duo ni ɑ bin sɑɑ diɑn u sɑnn.</verse>
				<verse number="4">Suosiɑf mun din nyii Nɑɑsɑɑlet nbɑ be Gɑɑliile tingbounŋ ni, k sɑɑn Suude tingbounŋ ni, k kun Dɑɑfiid duo ni, Betlehenm. Setk nɑn mɔni, Suosiɑf din tie * Dɑɑfiid yɑɑbuonn e.</verse>
				<verse number="5">U din kpen ɑ bin diɑn ŋuɑ nɑn u sɑlkpenŋ Mɑɑli sɑnɑ e. L yuo nɑ, k Mɑɑli mɔk puol.</verse>
				<verse number="6">Bɑɑ din dɑɑ be Betlehenm nɑ, k Mɑɑli mɑtuk yuo tɑn bɑɑl.</verse>
				<verse number="7">K u ji din mɑl bonjɑk, u sɑpɑɑnmɑl. U din jii cincenn k pɔbn’ɔ, k bil’ɔ bonkobluok ni, k mɑɑn dieok nbɑ k b din guun nikɑnt niib nɑ din gbie wɑɑ.</verse>
				<verse number="8">Pekpɑɑli mun din be duo mɑnŋ ni k kpɑɑl b pei nyiɑɔk muuk ni.</verse>
				<verse number="9">K Yonmdɑɑnɔ mɑlɑksuɑ din tɑn dɔkt b pɑɑk, k Yonmdɑɑnɔ yentsɑɑkɑl yent lint’b, k jɑŋmɑɑni mɑntk ji din suol’b bonciɑnn.</verse>
				<verse number="10">Ŋɑɑn k *mɑlɑkɑ nɑ yet’b ɑ: «Dɑɑ tiin jɑŋmɑɑni mɑn, k mɑɑn n bɑɑl nɑn lɑbɑmɑnn e mɑɑ n wɑnn’i, lin nbɑ sɑɑ tul niib kul pɑlpienn bonciɑnn.</verse>
				<verse number="11">Dinnɑ nyiɑɔk nɑ, Dɑɑfiid duo ni, b mɑl i Fietuɑ wun nbɑ tie *Klistu, Yonmdɑɑnɔ nɑ.</verse>
				<verse number="12">Nɑ e sii tie *nyinn k tul’i; I sɑɑ lɑ sɑnpɑntk nɑ puɑb cincenn ni k duɑ bonkobluok ni.»</verse>
				<verse number="13">L yuo nɑ k *Yendɔunŋ ni mɑlɑkɑɑnbɑ bonciɑnn dɔkt k pukn mɑlɑkɑ nɑ po, k yiin dont Yennu sɑnn ɑ:</verse>
				<verse number="14">«Yudɑnt tie Yennu nbɑ be sɑnpɑɑpo nɑ yɑl e, k mɑɑn mɑnu be Yennu nɑn niib sinsuuk ni, u lonm pɑɑk.»</verse>
				<verse number="15">K mɑlɑkɑɑnbɑ nɑ tɑn nyik pekpɑɑli nɑ, ŋɑɑn ŋmɑt duo Yendɔunŋ ni. K pekpɑɑli yet b lieb ɑ: «Ŋɑɑnt mɑn k tin sɑɑn Betlehenm k sɑɑ got lɑ lin nbɑ tien, k Yonmdɑɑnɔ yien’t nɑ.»</verse>
				<verse number="16">Ŋɑnn e k b fiil sɑɑn yiɑn yiɑn k sɑɑ bɑɑl k lɑ Mɑɑli nɑn Suosiɑf, k sɑnpɑntk mɑnŋ duɑ bonkobluok ni.</verse>
				<verse number="17">Bɑɑ bɑɑl lɑ’u yuo nbɑ k b muɑnt lin nbɑ k mɑlɑkɑ nɑ yet’b bik mɑnŋ po nɑ.</verse>
				<verse number="18">K bin nbɑ din gbɑt lin nbɑ k pekpɑɑli muɑnt nɑ, k l bɑkt b kul.</verse>
				<verse number="19">Ŋɑɑn Mɑɑli din tiɑl lin nbɑ tien nɑ kul, k din duki l po u pɑl ni bonciɑnn.</verse>
				<verse number="20">L puolpo e k pekpɑɑli nɑ ŋmɑt b pei buol muuk ni. Bɑɑ sɑɑ nɑ, k b piɑk dont Yennu sɑnn, lin nbɑ kul k b gbɑt k lɑ nɑ pɑɑk, k l set tie nɑn mɑlɑkɑ nbɑ yet’b biɑnŋ nbɑ nɑ.</verse>
				<verse number="21">Yiesu mɑɑlu dɑɑ ŋɑnniin dɑɑl e, yuo nbɑ k b sɑɑ pot u punn nɑ, k b pul u sɑnn Yiesu, sɑnn nbɑ k mɑlɑkɑ din pul k suɑ u nɑɑ din dɑɑ k suol u puol nɑ.</verse>
				<verse number="22">Tɔn, l din tɑn jɑnŋ nɑn Mɑɑli nɑn Suosiɑf n tun nɑn Muois *senni nbɑ senn biɑnŋ nbɑ, k mɑnn *mɑlunŋ k ŋɑnm Mɑɑli Yennu buol ni. Ŋɑnn e k b ji din jii bik nɑ k sɑɑn nɑn’ɔ Selusɑɑlenm, ɑ bin sɑɑ jii’u k tul Yonmdɑɑnɔ</verse>
				<verse number="23">nɑn lɑɑ diɑn Yonmdɑɑnɔ senni ni ɑ: «Bikpelk kul nbɑ tie bonjɑk e tie Yonmdɑɑnɔ yuɑ.»</verse>
				<verse number="24">K b biɑ mɑnn mɑlunŋ nɑn Yonmdɑɑnɔ nbɑ din senn biɑnŋ nbɑ nɑ ɑ: «Bin lɑ lɑnjeli bɑnle ɑmi ŋmɑnbilɑ bɑnle k mɑnn.»</verse>
				<verse number="25">L yuo nɑ k jɑsuɑ nnɑ din be Selusɑɑlenm, k u sɑnn din tie Siimeɔn. U din be binbenŋ nbɑ gbuot Yennu nunm k din bɑɑkt Yennu bonciɑnn, k guu yuo nbɑ k Yennu sɑɑ fiel Islɑɑeltieb, k Foŋɑnm din be nɑn’ɔ.</verse>
				<verse number="26">K Foŋɑnm mɑnŋ ponŋ din fiit k wɑnn’ɔ ɑ u kɑn kpo sie k u tɑn lɑ Klistu, nbɑ k Yonmdɑɑnɔ tun’ɔ nɑ.</verse>
				<verse number="27">L yuo nɑ k Foŋɑnm mɑnŋ din te k Siimeɔn kuɑ Yennu jɑɑnti ŋɑsɑɑkɑk ni, k sɑɑ lɑ Yiesu bɑɑ nɑn u nɑɑ bɑɑl nɑn’ɔ ɑ bin tien’ɔ nɑn senni nbɑ senn biɑnŋ nbɑ.</verse>
				<verse number="28">K Siimeɔn din gɑɑl bik mɑnŋ ŋɑɑn pɑk Yennu k yet ɑ:</verse>
				<verse number="29">«N Yonmdɑɑnɔ, ɑ gbien ɑ mɔsonn nɑ wɑɑ. Lɑɑ tie bɑnnu nbɑ nɑ, ŋɑɑnt k ɑ dɑɑbl n kpo, k kun nɑn mɑnu,</verse>
				<verse number="30">k mɑɑn n mɔnŋ mɔnŋ ninbinn lɑ fɑɑ tun lin nbɑ k fiel ɑ niib ɑ,</verse>
				<verse number="31">lin nbɑ k ɑ tien niib kul ninbinɑ ni.</verse>
				<verse number="32">L sii tie yentu nbɑ sɑɑ te k niib kul n bɑnn’ɑ, k l biɑ sɑɑ te k ɑ niib Islɑɑel n lɑ dontl.»</verse>
				<verse number="33">Tɔn, Siimeɔn nbɑ pɑk k jikt sɑɑ bik mɑnŋ po biɑnŋ nbɑ nɑ, k l bɑkt bik nɑ nɑɑ nɑn u bɑɑ bonciɑnn.</verse>
				<verse number="34">K Siimeɔn tul’b yetŋɑnm, ŋɑɑn yet bik nɑ nɑɑ Mɑɑli ɑ: «Nnɑlɑ, Yennu nyinn bik nɑ k senn’ɔ ɑ Islɑɑeltieb bonciɑnn n bɑɑ yɑnn u pɑɑk, k lieb bonciɑnn mun biɑ tɑn sɑɑ lɑ fielu u pɑɑk e. Ŋuɑ e tɑn sii tie nyinn nbɑ k niib bonciɑnn tɑn kɑn sɑk l mɑɑn.</verse>
				<verse number="35">Lin nbɑ nɑ sɑɑ te k b wuol ni dudukt n nyi pɑɑnu. Ŋɑɑn bonsiɑl tɑn sɑɑ tun k pint ɑ pɑl pɑɑk bonciɑnn.»</verse>
				<verse number="36">Tɔn, k *Yennu sɔkniiluɑ mun din be lenŋ k tie puo, k u sɑnn yi Aɑnn, wun nbɑ tie Fɑɑnuel bipuo, k biɑ tie Aɑsel buolu ni nilɔ, k din tie puokpelcɑɑnwonŋ, wun nbɑ din yuo binɑ ŋɑnlole.</verse>
				<verse number="37">K l puolpo k u sɔlɔ tɑn kpo ŋɑɑn nyik’ɔ pɑkuɑk, k u ji mɔk binɑ piiniin nɑn ŋɑnnɑ. U din tuu k nyi Yennu jɑɑnti ŋɑsɑɑkɑk ni yennu nɑn nyiɑɔk, k jiɑntl Yennu k loln mɔb k mei’ɔ.</verse>
				<verse number="38">L yuo nɑ k u bɑɑl k tul Yennu niipuouk, k din piɑk bik nɑ po k tien bin nbɑ kul din guu yuo nbɑ k Yennu yɑɑ wun fiel Selusɑɑlenm tieb.</verse>
				<verse number="39">Yuo nbɑ k Mɑɑli nɑn Suosiɑf nbɑ din tun gbenn Yonmdɑɑnɔ senni nbɑ senn biɑnŋ nbɑ nɑ, k b ŋmɑt kun b duo Nɑɑsɑɑlet nbɑ be Gɑɑliile tinŋ ni.</verse>
				<verse number="40">K Yiesu tɑn kpɑɑt nɑn pɑnŋ nɑn subni bonciɑnn, k Yennu yetŋɑnm din be u pɑɑk.</verse>
				<verse number="41">Tɔn, binn kul k Yiesu nɑɑ nɑn u bɑɑ din tuu do Selusɑɑlenm k sɑɑ di *yuktgɑltiɑlu jɑɑnm.</verse>
				<verse number="42">Yuo nbɑ k Yiesu din tɑn bɑɑl binɑ piik nɑn ŋɑnle, k b din duo ɑ bin sɑɑ di jɑɑnm mɑnŋ nɑn biɑnŋ nbɑ k b din tuu tie nɑ.</verse>
				<verse number="43">Jɑɑnm dɑɑ mɑnŋ nbɑ din tɑn gbenn yuo nbɑ, k b ji piin kunu, ŋɑɑn k bik nɑ, Yiesu, din biɑl k be Selusɑɑlenm, ŋɑɑn k Mɑɑli nɑn Suosiɑf k mi nɑn u biɑl.</verse>
				<verse number="44">B din duki mi ɑ u be nibul nɑ ni e, k b sonm dɑɑl mɑnŋ kul. L puolpo k b luon’ɔ b niib ni nɑn b lieb ni.</verse>
				<verse number="45">Bɑɑ k lɑ’u nɑ, k b din ŋmɑt sɑɑn Selusɑɑlenm k sɑɑ luon’ɔ lenŋ.</verse>
				<verse number="46">K dɑɑ ŋɑntɑ dɑɑl k b tɑn lɑ’u Yennu jɑɑnti ŋɑsɑɑkɑk ni, k u lɑkn kɑl nɑn wɑntieb k gbiintl b mɑɑn ŋɑɑn biɑ boi’b buboit.</verse>
				<verse number="47">K bin nbɑ kul din gbiintl u mɑɑn, l din bɑkt’b nɑn wɑɑ tien biɑnŋ nbɑ k mɔk bɑnnu k piɑk k jiint’b.</verse>
				<verse number="48">K u nɑɑ nɑn u bɑɑ nbɑ din lɑ’u lenŋ, k l bɑkt’b bonciɑnn, k u nɑɑ ji boi’ɔ ɑ: «N bik, bee k ɑ tien’t nnɑ? A k mi ɑ min nɑn ɑ bɑɑ lɑ pɑlbiil hei k luon’ɑ ni ii?»</verse>
				<verse number="49">K u jiin k boi’b ɑ: «Bee k i dɑɑn luon’n i? I k mi ɑ sie k n fɑbl kii be n Bɑɑ ŋɑɑk ni ii?»</verse>
				<verse number="50">Ŋɑɑn b din k gbɑt u mɑɑn mɑnŋ pɑɑk.</verse>
				<verse number="51">Ŋɑnn e k b din ŋmɑt nɑn Yiesu k sik Nɑɑsɑɑlet, k u din sɑɑk b mɔb. K u nɑɑ din tiɑn lin nbɑ tien nɑ kul u pɑl ni.</verse>
				<verse number="52">K Yiesu kpɑɑtl k u yɑn puki, k Yennu nɑn nisɑɑli pɑlɑ din mei u pɑɑk.</verse>
			</chapter>
			<chapter number="3">
				<verse number="1">Yuo nbɑ k kpɑnbɑlɑ yudɑɑnɔ Tiibel Sesɑɑl din dii nɑɑn binɑ piik nɑn ŋɑnŋmu, Pɔns *Piilɑɑt mun din tie Suude yudɑɑnɔ. *Heluod mun din tie Gɑɑliile kpɑnbɑl, k u ninjɑ Fiiliip mun din tie Ituule nɑn Tlɑɑkoniit kpɑnbɑl. Liisɑniɑs din tie Abiilenn kpɑnbɑl.</verse>
				<verse number="2">* Ann nɑn *Kɑɑyiif mun din tie Yennu mɑnntieb yudɑnm. L yuo nɑ k Yennu din jii u mɑɑn k tul Sɑn nbɑ tie Sɑɑkɑɑli bik nɑ, k u din be muuk ni.</verse>
				<verse number="3">Ŋɑnn e k Sɑn din tuu lin *Suulden kpenu po kul, k muɑntl k tien niib ɑ bin mɔ kuɑŋɑɑn k lebt binbenŋ k wun wul’b Yennu nyunwulu k Yennu n nyik cɑb b biit.</verse>
				<verse number="4">Lin nbɑ nɑ tie nɑn *Yennu sɔkni Esɑɑyi nbɑ din diɑn u kɑdɑɑɔk ni biɑnŋ nbɑ nɑ ɑ «Nisuɑ tɑn sii be muuk ni k huot k yɑɑ ɑ: ‹Ŋɑnmt mɑn Yonmdɑɑnɔ bɑɑlu sɔnu k tul’ɔ, ŋɑɑn ŋɑnm u sɔni k lii tuok.</verse>
				<verse number="5">Bɑɑt kul sɑɑ gbie k nɑɑ; juɑt nɑn kunkonɑ kul sɑɑ bit k nɑɑ. Sɔnu nbɑ ŋmɑl siɑn nbɑ buol, l sɑɑ sont fɑnu; sɔnbuotɑ sɑɑ piin k lɑt nɑɑ,</verse>
				<verse number="6">k tingbounŋ niib kul sɑɑ lɑ biɑnŋ nbɑ k Yennu sɑɑ fiel’b nɑ.› »</verse>
				<verse number="7">Niib bonciɑnn din bɑɑl Sɑn buol ɑ wun wul’b Yennu nyunwulu, k u yet’b ɑ: «Yinm wɑɑlɑbli nɑ. Ŋmee kpɑɑn’i ɑ i tin k nyi Yennu wutuol nbɑ yɑɑ lin bɑɑl i pɑɑk nɑ ni?</verse>
				<verse number="8">Ii tuun mɑn lin nbɑ sɑɑ wɑnn nɑn i set mɔ kuɑŋɑɑn k lebt binbenŋ. I dɑɑ yien i pɑlɑ ni nɑn Ablɑɑhɑɑnm tie i yejɑ. N yien’i e, Yennu sɑɑ fit k fiin tɑnɑ nbɑ nɑ k lin kpɑnt Ablɑɑhɑɑnm yɑɑbuonɑ.</verse>
				<verse number="9">Pɑjɑl ponŋ tien siil ɑ, ɑ wun cuɑ tiini nɑn b jiinɑ, k tiik kul nbɑ k luon luɑnŋɑnɑ, b sɑɑ cuɑ’l e k lu’l muu ni.»</verse>
				<verse number="10">K nibulciɑɔnŋ mɑnŋ din boi’ɔ ɑ: «K t ji sɑɑ tien nlee?»</verse>
				<verse number="11">K u jiin yet’b ɑ: «Wun nbɑ mɔk liɑtfɔkt ŋɑnle, sie k wun pɑɑt yenn k tul wun nbɑ k mɔk, k wun nbɑ mɔk jiet, sie k wun wɑt tul wun nbɑ k mɔk.»</verse>
				<verse number="12">Ŋɑnn e k lɑnpogɑɑltesiɑb mun din bɑɑl ɑ wun wul’b Yennu nyunwulu, ŋɑɑn boi’ɔ ɑ: «Cɑnbɑɑ, tinm sɑɑ tien nlee?»</verse>
				<verse number="13">K u yet’b ɑ: «I dɑɑ gɑɑn likli k gɑɑl bɑɑ senn’i *senni biɑnŋ nbɑ.»</verse>
				<verse number="14">L puolpo k sejesiɑb mun boi’ɔ ɑ: «K tinm mun, t sɑɑ tien nlee?» K u yet’b ɑ: «I dɑɑ muksl suɑ k gɑɑn siɑl i ɑmi k fɑ fɑɑk niib po. Ii mɔk pɑlpienn i pɑɑɔk nbɑ k i gɑɑn nɑ pɑɑk.»</verse>
				<verse number="15">Tɔn, k niib nbɑ din guu *Klistu bɑɑlu nɑ, ji din piin k boi b mɔnŋ, ɑ pɑsiɑl Sɑn sii tie Klistu e.</verse>
				<verse number="16">L yuo mɑnŋ k Sɑn yet b kul ɑ: «Min ŋɑnin wuul’i Yennu wulu nɑn nyun e, ŋɑɑn wun nbɑ cie’n bɑɑt. N ponŋ k ŋɑn nɑn k n lot u tɑɑsɑɑŋmi. Ŋuɑ e tɑn sɑɑ jii Foŋɑnm nɑn muu k wul’i Yennu wulu.</verse>
				<verse number="17">U diɑ u dilenn ŋmɑni ɑ wun lenn bonŋɑnn, k nyinn dibin k wuun u buɑl ni, ŋɑɑn juo founŋ nɑ muu nbɑ kɑn mi k kpien nɑ ni.»</verse>
				<verse number="18">Sɑn nbɑ din muɑntl lɑbɑmɑnn mɑnŋ k tien niib nɑ, k u pɑk mɑɑn bonciɑnn k kpɑɑn’m,</verse>
				<verse number="19">ŋɑɑn k biɑ din tɑɑl kpɑnbɑl Heluod, k mɑɑn u din fɑt u mɔnŋ ninjɑ ŋɑɑpuo Heluodiɑd k kuɑn’ɔ wɑɑ, k biɑ tun biit bonciɑnn.</verse>
				<verse number="20">L puolpo e, k Heluod din tɑn tun bonbiil mɑntk k biɑ pukn l pɑɑk, k kuɑn Sɑn dɑnsɑlk.</verse>
				<verse number="21">Yuo nbɑ k Sɑn din wul niib kul Yennu nyunwulu nɑ, k Yiesu tɑn bɑɑl u buol k u wul’ɔ Yennu nyunwulu mun. Lenŋ mɑnŋ e k Yiesu din mei Yennu, k sɑnpɑɑpo tɑn luot,</verse>
				<verse number="22">k Foŋɑnm sik u pɑɑk nɑn gbɑnɑnt nbɑ nɑɑn nɑn ŋmɑnn nɑ, k kunkɔl nyii sɑnpɑɑpo k yet ɑ: «Fin e tie n Bilonkɑk. Fin e k n nunm gbuo.»</verse>
				<verse number="23">Yuo nbɑ k Yiesu din piin u tuonn nɑ, k u din mɔk nɑn binɑ piintɑ nɑ. Niib din duki nɑn u tie Suosiɑf bijɑ e, k Suosiɑf bɑɑ din tie Heli,</verse>
				<verse number="24">k Heli bɑɑ din tie Mɑɑtɑ, k Mɑɑtɑ bɑɑ din tie Liefi, k Liefi bɑɑ din tie Melki, k Melki bɑɑ din tie Sɑɑnɑi, k Sɑɑnɑi bɑɑ din tie Suosiɑf,</verse>
				<verse number="25">k Suosiɑf bɑɑ din tie Mɑɑtɑɑtiɑs, k Mɑɑtɑɑtiɑs bɑɑ din tie Amos, k Amos bɑɑ din tie Nɑɑhunm, k Nɑɑhunm bɑɑ din tie Esli, k Esli bɑɑ din tie Nɑɑkɑi,</verse>
				<verse number="26">k Nɑɑkɑi bɑɑ din tie Mɑɑt, k Mɑɑt bɑɑ din tie Mɑɑtɑɑtiɑs, k Mɑɑtɑɑtiɑs bɑɑ din tie Semeɑn, k Semeɑn bɑɑ din tie Suosek, k Suosek bɑɑ din tie Juodɑ,</verse>
				<verse number="27">k Juodɑ bɑɑ din tie Suɑnɑn, k Suɑnɑn bɑɑ din tie Lesɑ, k Lesɑ bɑɑ din tie Solobɑɑbel, k Solobɑɑbel bɑɑ din tie Sɑɑlɑɑtiel, k Sɑɑlɑɑtiel bɑɑ din tie Neli,</verse>
				<verse number="28">k Neli bɑɑ din tie Melki, k Melki bɑɑ din tie Adi, k Adi bɑɑ din tie Kuosɑɑnm, k Kuosɑɑnm bɑɑ din tie Elmɑɑdɑnm, k Elmɑɑdɑnm bɑɑ din tie El,</verse>
				<verse number="29">k El bɑɑ din tie Yiesu, k Yiesu bɑɑ din tie Eliesel, k Eliesel bɑɑ din tie Suoliinm, k Suoliinm bɑɑ din tie Mɑɑtɑ, k Mɑɑtɑ bɑɑ din tie Liefi,</verse>
				<verse number="30">k Liefi bɑɑ din tie Siimeɔn, k Siimeɔn bɑɑ din tie Suudɑ, k Suudɑ bɑɑ din tie Suosiɑf, k Suosiɑf bɑɑ din tie Suonɑɑnm, k Suonɑɑnm bɑɑ din tie Eliiɑkiinm,</verse>
				<verse number="31">k Eliiɑkiinm bɑɑ din tie Meleɑ, k Meleɑ bɑɑ din tie Menɑ, k Menɑ bɑɑ din tie Mɑɑtɑɑtɑ, k Mɑɑtɑɑtɑ bɑɑ din tie Nɑɑtɑn, k Nɑɑtɑn bɑɑ din tie Dɑɑfiid,</verse>
				<verse number="32">k Dɑɑfiid bɑɑ din tie Jese, k Jese bɑɑ din tie Suobet, k Suobet bɑɑ din tie Buos, k Buos bɑɑ din tie Sɑɑlɑ, k Sɑɑlɑ bɑɑ din tie Nɑɑsɔn,</verse>
				<verse number="33">k Nɑɑsɔn bɑɑ din tie Amiinɑɑdɑɑb, k Amiinɑɑdɑɑb bɑɑ din tie Admin, k Admin bɑɑ din tie Alni, k Alni bɑɑ din tie Eslɔnm, k Eslɔnm bɑɑ din tie Fɑɑles, k Fɑɑles bɑɑ din tie Suudɑ,</verse>
				<verse number="34">k Suudɑ bɑɑ din tie Sɑɑkɔb, k Sɑɑkɔb bɑɑ din tie Isɑɑk, k Isɑɑk bɑɑ din tɑn tie Ablɑɑhɑɑnm, k Ablɑɑhɑɑnm bɑɑ din tie Telɑ, k Telɑ bɑɑ din tie Nɑɑkɔl,</verse>
				<verse number="35">k Nɑɑkɔl bɑɑ din tie Seluk, k Seluk bɑɑ din tie Lɑɑgo, k Lɑɑgo bɑɑ din tie Fɑɑlek, k Fɑɑlek bɑɑ din tie Ebel, k Ebel bɑɑ din tie Sɑɑlɑ,</verse>
				<verse number="36">k Sɑɑlɑ bɑɑ din tie Kɑinɑɑnm, k Kɑinɑɑnm, bɑɑ din tie Alfɑɑksɑɑt, k Alfɑɑksɑɑt bɑɑ din tie Senm, k Senm bɑɑ din tie Noe, k Noe bɑɑ din tie Lɑɑmek,</verse>
				<verse number="37">k Lɑɑmek bɑɑ din tie Mɑɑtuusɑɑlɑ, k Mɑɑtuusɑɑlɑ bɑɑ din tie Henɔk, k Henɔk bɑɑ din tie Jɑɑlet, k Jɑɑlet bɑɑ din tie Mɑɑleliɑl, k Mɑɑleliɑl bɑɑ din tie Kɑinɑn,</verse>
				<verse number="38">k Kɑinɑn bɑɑ din tie Enos, k Enos bɑɑ din tie Set, k Set bɑɑ din tie Adɑn, k Adɑn bɑɑ din tie Yennu.</verse>
			</chapter>
			<chapter number="4">
				<verse number="1">L yuo nɑ k Yiesu din nyii *Suulden kpenu po, k gbie nɑn Foŋɑnm, k Foŋɑnm mɑnŋ sɑɑn nɑn’ɔ k u kuɑ muuk ni,</verse>
				<verse number="2">k lenŋ e k *Sɑɑtɑn din sɑɑ jɑnm’ɔ dɑɑ piinnɑ. K u k dii siɑl i yuo mɑnŋ ni, k l yuo nɑ dɑɑ tɑn gɑl k kon ji din suol’ɔ.</verse>
				<verse number="3">K Sɑɑtɑn yet’ɔ ɑ: «L i tie k ɑ set tie Yennu Bijɑ i e, fɑn yet tɑnn nɑ k lin kpɑnt pɑɑnu.»</verse>
				<verse number="4">K Yiesu jiin k yet’ɔ ɑ: «L diɑn Yennu lolkpel kɑdɑɑɔk ni ɑ: ‹Pɑɑnu kuukuɑ kɑɑ te k nilɔ be.› »</verse>
				<verse number="5">L puolpo e k Sɑɑtɑn ji din jii’u k duo nɑn’ɔ sɑnpɑɑpo k sɑɑ wɑnn’ɔ tingbounŋ yent kul kul l tɑɑkpɑɑk ni,</verse>
				<verse number="6">ŋɑɑn yet’ɔ ɑ: «N sɑɑ tul’ɑ yiikuo l kul pɑɑk nɑn l mɔktuk kul, k mɑɑn b tul’n ɑ, k n mun sɑɑ fit tul wun nbɑ k n luon.</verse>
				<verse number="7">Ŋɑnn, l i tie k ɑ gbɑɑn k jiɑnt’n, l kul sii tie ɑ yɑl e.»</verse>
				<verse number="8">K Yiesu jiin k yet’ɔ ɑ: «L diɑn Yennu lolkpel kɑdɑɑɔk ni ɑ: ‹Nilɔ i jiɑntl Yonmdɑɑnɔ Yennu kuukuɑ e, kii biɑ kii tuun kii tien ŋuɑ kuukuɑ.› »</verse>
				<verse number="9">Ŋɑnn e k Sɑɑtɑn biɑ jii’u k sɑɑn nɑn’ɔ Selusɑɑlenm, k sɑɑ donn’ɔ Yennu jɑɑnti ŋɑsɑɑkɑk mɔpinyelk pɑɑk, ŋɑɑn yet’ɔ ɑ: «L i tie k ɑ tie Yennu Bijɑ i e, fɑn yukl mɔb nnɑ nɑ,</verse>
				<verse number="10">k mɑɑn l diɑn Yennu lolkpel kɑdɑɑɔk ni ɑ: ‹U sɑɑ te k u *mɑlɑkɑɑnbɑ i guu’ɑ.›</verse>
				<verse number="11">L biɑ diɑn ɑ: ‹B sii diɑ’ɑ nɑn b nii k ɑ tɑɑl dɑɑ fɑɑ tɑnn k ɑ lɑɑt dɑnŋ.› »</verse>
				<verse number="12">K Yiesu jiin k yet’ɔ ɑ: «L yet Yennu kɑdɑɑɔk ni ɑ: ‹A dɑɑ biki Yonmdɑɑnɔ Yennu.› »</verse>
				<verse number="13">K Sɑɑtɑn nbɑ din jɑnm Yiesu k tɑn guo nɑ, k u dɑɑ nyik’ɔ sie yuo nbɑ k u ji tɑn sɑɑ lɑ yɑɑk.</verse>
				<verse number="14">K Yiesu din gbie nɑn Foŋɑnm pɑnŋ k tɑn ŋmɑt sɑɑn Gɑɑliile. K b din muɑnt u lɑbɑɑl k l yɑt tinŋ mɑnŋ kul kul po.</verse>
				<verse number="15">K u din wɑnt’b Yennu mɑɑn b *Suifnbɑ jɑɑnti diet ni, k niib kul piɑk’ɔ.</verse>
				<verse number="16">L puolpo e k Yiesu din sɑɑn Nɑɑsɑɑlet, siɑn nbɑ k b din wubi’ɔ. K *Fuondɑɑl k u din tɑn kuɑ Suifnbɑ jɑɑnti dieok ni nɑn wɑɑ ponŋ din tuu kuɑ biɑnŋ nbɑ nɑ, k tɑn fiil ɑ wun lii Yennu lolkpel kɑdɑɑɔk.</verse>
				<verse number="17">K b jii kɑdɑɑɔk nbɑ k *Yennu sɔkni Esɑɑyi din diɑn nɑ k tul’ɔ, k u pint kɑdɑɑɔk nɑ k lɑ siɑn nbɑ k l diɑn k yet ɑ</verse>
				<verse number="18">«Yonmdɑɑnɔ Siek be n ni, k u lukt’n ɑ n muɑnt lɑbɑmɑnn k tul nɑndɑnm nɑ. U tun’n ɑ n tɑn yet yonmi ɑ n sɑɑ nyinn’b yɑnn, k biɑ yet juɑni ɑ b sɑɑ nyuɑnt ɑ, k biɑ fɑt bin nbɑ be fɑlɑ ni k lu’b yɑnn,</verse>
				<verse number="19">k biɑ muɑnt ɑ l jɑnŋ nɑn Yonmdɑɑnɔ n fiel u niib ɑ.»</verse>
				<verse number="20">Yiesu nbɑ lii gbenn yuo nbɑ k u pin kɑdɑɑɔk nɑ k jiin tul Suifnbɑ jɑɑnti dieok tuontunnɔ, ŋɑɑn kɑl. K niib kul nbɑ be dieok nɑ ni ji din goli’ɔ.</verse>
				<verse number="21">K u piin piɑk k tien’m ɑ: «Mɑɑn nbɑ k n lii Yennu lolkpel kɑdɑɑɔk ni nɑ, l tɑn tien bɑlmɔni dinnɑ, yuo nbɑ k l bɑɑ i tubɑ ni nɑ.»</verse>
				<verse number="22">K b kul ji din piɑk’ɔ, k l bɑkt’b nɑn mɑɑn nbɑ k u pɑk nɑ, k b ji boi b lieb ɑ: «Suosiɑf bijɑ nɑ kɑɑ nɑ ɑɑ?»</verse>
				<verse number="23">L yuo nɑ k u yet’b ɑ: «Bilsuk kɑɑ nɑn i tɑn sɑɑ yet’n bɑljouk nɑ e ɑ: ‹Fin tebtuɑ, tebn ɑ mɔnŋ mɔnŋ,› k i biɑ tɑn sɑɑ yet’n ɑ: ‹Tient bɑktnɔunŋ tuonjɑɑnɑ duo nɑ nɑn tɑɑ gbɑt nɑn fɑɑ dɑɑn tun Kɑpelnɑunm nɑ.›</verse>
				<verse number="24">Bɑlmɔni e k n yien’i nɑ, niib k cɔln Yennu sɔkni u mɔnŋ mɔnŋ duo ni.</verse>
				<verse number="25">Bɑlmɔni e, pɑkɔi bonciɑnn din be Islɑɑel tinŋ ni, yuo nbɑ k Elii dɑɑ din be nɑ. L yuo mɑnŋ, sɑɑk din k bɑɑ binɑ ŋɑntɑ nɑn ŋmɑɑli ŋɑnluob, k kon din tɑn bɑɑ bonciɑnn tinŋ mɑnŋ ni kul,</verse>
				<verse number="26">ŋɑɑn Yennu din k tun Elii suɑ buol fɑb ɑ, tinŋ mɑnŋ ni. U din tun’ɔ pɑkuɑk nbɑ din be Sɑɑleptɑ nbɑ be Siidɔn tinŋ ni nɑ buol e.</verse>
				<verse number="27">Yuo nbɑ k Eliise dɑɑ din be nɑ, gbɑɑtɑ bonciɑnn din be Islɑɑel tinŋ ni, ŋɑɑn b suɑ din k lɑ pɑɑku tinŋ mɑnŋ ni. Nɑɑmɑn nbɑ din tie Siili juɑ nɑ, ŋuɑ kuukuɑ e din lɑ pɑɑku.»</verse>
				<verse number="28">K niib kul nbɑ din be Suifnbɑ jɑɑnti dieok mɑnŋ ni nbɑ gbɑt Yiesu mɑɑn mɑnŋ nɑ, k b ji din donn wutuol bonciɑnn u pɑɑk.</verse>
				<verse number="29">K b fiil bel’ɔ k nyinn’ɔ duo nɑ ni, k sɑɑ donn’ɔ kunkonn nbɑ k b din mɑɑ b duo nɑ pɑɑk, ɑ bin lu’u bɑɑɔk ni,</verse>
				<verse number="30">ŋɑɑn k u buut b ni k yɑɑt.</verse>
				<verse number="31">L puolpo k Yiesu din sik Kɑpelnɑunm nbɑ be Gɑɑliile tinŋ ni. Fuondɑɑl k u din tumi niib.</verse>
				<verse number="32">Wɑɑ din wɑnt’b bɑnnu nbɑ din bɑkt’b, k mɑɑn u din piɑk nɑn yiikuo.</verse>
				<verse number="33">K jɑsuɑ nbɑ k nɑlnbiiuk be u ni nɑ din be Suifnbɑ jɑɑnti dieok nɑ ni k tiɑn sɑnpɑɑpo ɑ</verse>
				<verse number="34">«Fin Yiesu nbɑ tie Nɑɑsɑɑlet nilɔ nɑ, tinm nɑn fin, nlee mɑntk i? A bɑɑl ɑ ɑ tɑn biil’t ee? N mi fɑɑ tie wun nbɑ. A tie Yennu niŋɑnɔ nɑ e.»</verse>
				<verse number="35">K Yiesu din yɑki nɑn nɑlnbiiuk mɑnŋ ɑ: «Ŋminin fuut, ŋɑɑn nyi juɑ mɑnŋ ni.» K nɑlnbiiuk nɑ lu juɑ nɑ tinŋ ni b nunm ni, k nyii u ni, ŋɑɑn k k tien’ɔ dɑnŋ.</verse>
				<verse number="36">K l din tien suɑ kul yɑɑl-lituk, k b boi b lieb ɑ: «Mɑbuol bee nɑ? U mɔk yiikuo nɑn pɑnŋ k tien nɑlnbiit mɔb, k b nyi niib ni.»</verse>
				<verse number="37">L pɑɑk, k b din muɑnt Yiesu sɑnn tinŋ mɑnŋ ni kul.</verse>
				<verse number="38">L yuo nɑ k Yiesu din nyii Suifnbɑ jɑɑnti dieok nɑ ni k sɑɑn Siimɔn ŋɑɑk. K b sɑɑ lɑ Siimɔn diɑnpuok k u yiɑl k u gbɑnɑnt ton bonciɑnn, k b bɑln Yiesu, puo nɑ po.</verse>
				<verse number="39">K Yiesu buɑn k got’ɔ, ŋɑɑn yɑki nɑn yiɑlu nɑ, k l gbenn, k puo nɑ fiil yiɑn ɑ k tien’m sɑɑɔnŋ.</verse>
				<verse number="40">Yuo nbɑ k yennu din tɑn bɑɑ, k bin nbɑ kul mɔk bɑɑtb b ŋei ni din jii’b k bɑɑl nɑn’m Yiesu buol, k b din yiɑl yiɑlbuolu buolu, k u yii u nii bɑɑtb nɑ kul pɑɑk yenɔ yenɔ k te k b pɑɑk.</verse>
				<verse number="41">Nɑlnbiit bonciɑnn din nyii niib ni. Bɑɑ nyii yuo nbɑ k b tiɑn sɑnpɑɑpo k yien ɑ: «A tie Yennu Bijɑ e.» Ŋɑɑn Yiesu din k cɑb’b k b pɑk jik, k mɑɑn b mi nɑn u tie *Klistu e.</verse>
				<verse number="42">Lɑɑ din yent k Yiesu nyii duo nɑ ni k sɑɑn muuk ni, k niib nɑ din tɑn lin luon’ɔ k sɑɑ lɑ’u. Bɑɑ din tɑn lɑ’u yuo nbɑ k b ji guɑl’ɔ ɑ u dɑɑ yɑɑtl ŋɑɑn nyikt’b.</verse>
				<verse number="43">Ŋɑɑn k u yet’b ɑ: «Sie k n sɑɑn digbɑnliɑ biɑk kii sɑɑ i muɑntl Yennu nɑɑn lɑbɑmɑnn po, k mɑɑn l pɑɑk e te k Yennu tun’n.»</verse>
				<verse number="44">Ŋɑnn e k u din lin Suude digbɑnɑ k kuɑ Suifnbɑ jɑɑnti diet ni k wɑnt niib mɑɑn mɑnŋ.</verse>
			</chapter>
			<chapter number="5">
				<verse number="1">Dɑsiɑl k Yiesu din sɑɑn sɑɑ sie Genesɑɑlet mɔkgbenŋl gbingbɑnn pɑɑk, k nibulciɑɔnŋ din tut gbin ɑ bin gbiint Yennu mɑɑn.</verse>
				<verse number="2">K u lɑ bulgbetɑ ŋɑnle din be mɔkgbenŋl mɑnŋ gbingbɑnn, k jɑnsuoltieb din nyik’l ŋɑɑn cɑt sɑɑn ɑ bin wuul b jɑnlɑɑnt.</verse>
				<verse number="3">K u kuɑ bulgbetl nbɑ tie Siimɔn yɑl ni nɑ, ŋɑɑn miɑl’ɔ ɑ wun cɑt wɑɑn k fɔkt nɑn gbingbɑnn. K Yiesu kɑl bulgbetl nɑ ni, ŋɑɑn wɑnt nibulciɑɔnŋ nɑ Yennu mɑɑn.</verse>
				<verse number="4">Wɑɑ din wɑnn niib k gbenn yuo nbɑ k u biɑ yet Siimɔn ɑ: «Jiln nyun sunsunŋ po k lu i jɑnlɑɑnt k suol jɑni.»</verse>
				<verse number="5">Ŋɑɑn k Siimɔn jiin k yet’ɔ ɑ: «Cɑnbɑɑ, wonn nyiɑɔk munn ɑ, t won yɑbl ɑ t suol jɑni, ŋɑɑn k fit suol siɑl. Tɔn, fɑɑ pɑk lin nbɑ nɑ, ŋɑnn ŋɑnin n sɑɑ lu k got.»</verse>
				<verse number="6">K Siimɔn nɑn u lieb nɑ ji din lu b jɑnlɑɑnt nɑ k suol jɑni bonciɑnn, k b jɑnlɑɑnt ji yɑɑ lin pɑt.</verse>
				<verse number="7">L pɑɑk, k b kɑbnt b lieb bulgbetliel nɑ ni ɑ bin bɑɑl k tɑn sonm’b. Bɑɑ bɑɑl yuo nbɑ k b din donn jɑni k tɑn gbien b bulgbetɑ ŋɑnle kul ɑ, k l din kpiɑk k b ji yɑɑ bin kpii nyun ni.</verse>
				<verse number="8">K Siimɔn Piɑl nbɑ din lɑ lin nbɑ tien nɑ, k u gbɑɑn Yiesu tuɑnn ŋɑɑn yet’ɔ ɑ: «N Yonmdɑɑnɔ, nyikn’min ŋɑɑn kii sɑɑ k mɑɑn n tie biitdɑɑnɔ e,»</verse>
				<verse number="9">k mɑɑn bɑɑ suol jɑni bonciɑnn biɑnŋ nbɑ nɑ, k l bɑkt Siimɔn Piɑl nɑn bin nbɑ din be nɑn’ɔ kul,</verse>
				<verse number="10">k l biɑ tie nnɑ e k tul Siimɔn lieb, Sɑɑk nɑn Sɑn nbɑ din tie Sebede wɑɑs nɑ. Ŋɑɑn k Yiesu yet Siimɔn ɑ: «Dɑɑ tiin jɑŋmɑɑni. Lɑɑ jii dinnɑ k sɑɑ, ɑ sɑɑ sɑɑn kii so niib.»</verse>
				<verse number="11">Ŋɑnn e k b ji din tut b bulgbetɑ mɑnŋ k donn gbingbɑnn, ŋɑɑn nyik b bonɑ kul lenŋ ŋɑɑn wɑɑ Yiesu.</verse>
				<verse number="12">Siɑn yuo k Yiesu din be dosɑu, k gbɑɑtl din be lenŋ k ŋɑɑɔk be u pɑɑk bonciɑnn. Wɑɑ din tɑn lɑ Yiesu yuo nbɑ, k u bɑɑl k gbɑɑn finfɑbl u tuɑnn k miɑl’ɔ ɑ: «N Yonmdɑɑnɔ, l i tie k ɑ luon ɑ sɑɑ fit te k n ŋɑɑɔk nɑ n gbenn.»</verse>
				<verse number="13">K Yiesu tɑnt u nuu ŋɑɑn sii’u k yet’ɔ ɑ: «N luon. A ŋɑɑɔk mɑnŋ n gbenn.» L tɑɑkpɑɑk ni k u ŋɑɑɔk nɑ set gbenn.</verse>
				<verse number="14">Ŋɑnn e k Yiesu yet’ɔ ɑ: «Dɑɑ piɑk suɑ mɑɑn nɑ, ŋɑɑn i sɑɑ Yennu mɑnntuɑ buol k jii ɑ mɔnŋ k wɑnn’ɔ, k biɑ mɑnn *mɑlunŋ k tul Yennu nɑn Muois nbɑ din senn k jiin gbɑɑtɑ pɑɑku po nɑ, k suɑ kul n bɑnn nɑn ɑ ŋɑɑɔk mɑnŋ set gbenn ɑ.»</verse>
				<verse number="15">Ŋɑɑn Yiesu sɑnn set din duo bonciɑnn k gɑl sinsinn yuo nɑ, k nibulciɑɔnŋ din lɑkn u buol ɑ bii gbiintl u mɑɑn k biɑ lɑ pɑɑku b yiɑli pɑɑk.</verse>
				<verse number="16">Ŋɑɑn u din tuu tun nyi k sɑɑ muuk ni k sɑɑ mei Yennu.</verse>
				<verse number="17">Siɑn yuo, Yiesu din tumi niib k Fɑɑliisiɑnnbɑ nɑn *senniwɑntieb mun din nyii Gɑɑliile doi kul ni, nɑn Suude doi kul ni, nɑn Selusɑɑlenm, k bɑɑl Yiesu buol k kɑl. L yuo k Yonmdɑɑnɔ Yennu pɑnŋ din be Yiesu ni ɑ wun te k niib n pɑɑk.</verse>
				<verse number="18">K nisiɑb din tɑn bɑɑt k jii gbɑnɑnkpienn dɑɑnɔ liɑnŋ pɑɑk, k b din kol ɑ bin jii’u k kuɑ nɑn’ɔ ŋɑɑk mɑnŋ ni k bil’ɔ Yiesu tuɑnn,</verse>
				<verse number="19">ŋɑɑn b din k lɑ yiɑl nbɑ sɑɑ kuɑ, k mɑɑn niib din yɑbt bonciɑnn. L pɑɑk k b din jii’u k duo nɑn’ɔ mɔpinn pɑɑk, k cuɑ luot mɔpinn yul pɑɑk, k sikn’ɔ nɑn liɑnŋ nɑ k tɑn bil’ɔ Yiesu tuɑnn, niib nɑ sinsuuk ni.</verse>
				<verse number="20">Yiesu nbɑ din lɑ b yɑdɑ nbɑ tie bɑnnu nbɑ nɑ, k u yet juɑ nɑ ɑ: «N yuɑk, n nyik cɑb ɑ biit ɑ.»</verse>
				<verse number="21">K *senniwɑntieb nɑn Fɑɑliisiɑnnbɑ nɑ ji din duki b pɑlɑ ni ɑ: «Nilɑnɔpo e mun piɑk nnɑ k piɑk biil Yennu? Ŋmee dɑɑ sɑɑ fit nyik cɑb nilɔ biit, k l k tie Yennu kuukuɑ kɑɑ?»</verse>
				<verse number="22">Yiesu ŋɑnin din mi bɑɑ duki biɑnŋ nbɑ, k u boi’b ɑ: «Bee k i duki nnɑ i pɑlɑ ni?</verse>
				<verse number="23">Mi i yet ɑ: ‹N nyik cɑb ɑ biit,› ɑmi mi i yet ɑ: ‹Fiit kii sonm,› mɑɑn munle nɑ sinsuuk ni lɑnn po e pɑɑl i?</verse>
				<verse number="24">Ŋɑɑn n luon k yin bɑnn nɑn *Nisɑɑlk Bijɑ mɔk yiikuo tingbounŋ nɑ ni k sɑɑ nyik cɑb niib b biit.» Ŋɑnn e k u yet gbɑnɑnkpienn dɑɑnɔ nɑ ɑ: «Fin, fiit k jii ɑ liɑnŋ kii kun ɑ ŋɑɑk ni.»</verse>
				<verse number="25">L tɑɑkpɑɑk ni k juɑ mɑnŋ din fiil k set b nunm po, k jii u liɑnŋ mɑnŋ, k kun. Wɑɑ sɑɑ nɑ k u piɑk dont Yennu.</verse>
				<verse number="26">K l yɑɑl ŋɑɑn lit b kul ɑ, k b piɑk dont Yennu k yien ɑ: «Dinnɑ t jiɑ lɑ *dulnyɑ.»</verse>
				<verse number="27">L puolpo e k Yiesu din nyii ŋɑɑk mɑnŋ ni k sɑɑ, k sɑɑ lɑ *lɑnpogɑɑltuɑ, k u sɑnn din tie Liefi, k u kɑl u tuonn pɑɑk lɑnpogɑɑldieok ni, k Yiesu yet’ɔ ɑ: «Fiit kii wɑɑ’n.»</verse>
				<verse number="28">K u nyik u bonɑ kul ŋɑɑn fiil k wɑɑ’u.</verse>
				<verse number="29">Ŋɑnn e k u tɑn tien jɑɑngbenŋl u ŋɑɑk ni k tul Yiesu, k *lɑnpogɑɑltieb nɑn niib bonciɑnn din bɑɑl k lɑkn di nɑn’m.</verse>
				<verse number="30">K Fɑɑliisiɑnnbɑ siɑb nɑn b *senniwɑntieb din bɑɑl k tɑn buln nɑn Yiesu *puolpoweitieb k boi’b ɑ: «Bee k i di k nyu nɑn lɑnpogɑɑltieb nɑn biitdɑnm i?»</verse>
				<verse number="31">K Yiesu din jiɑnt k yet’b ɑ: «Bin nbɑ mɔk lɑɑfiɑ k luon tebtuɑ, ŋɑɑn bin nbɑ yiɑl luon’ɔ.</verse>
				<verse number="32">N k bɑɑl ɑ n yet bin nbɑ be binbenŋɑnŋ ni kɑɑ ɑ bin mɔ kuɑŋɑɑn k lebt binbenŋ, ŋɑɑn n bɑɑl mɑɑ n yet biitdɑnm e ɑ bin mɔ kuɑŋɑɑn k lebt binbenŋ.»</verse>
				<verse number="33">Ŋɑnn e k nisiɑb din yet Yiesu ɑ: «Sɑn puolpoweitieb tun loln mɔi k mei Yennu, k t puolpoweitieb mun tie nnɑ, ŋɑɑn ɑ puolpoweitieb ŋɑnin di k nyu.»</verse>
				<verse number="34">K u jiin k boi’b ɑ: «Puociɑnu i i be, suɑ sɑɑ fit k te k sɑɑnm n lol mɔi yuo nbɑ k puoyuokl sɔlɔ dɑɑ be b buol ni wɑɑ ɑɑ? Aɑi.</verse>
				<verse number="35">Ŋɑɑn yuo sɑɑ bɑɑl k b tɑn sɑɑ nyinn puoyuokl sɔlɔ nɑ b buol, k l yuo mɑnŋ e k b sɑɑ lol mɔi.»</verse>
				<verse number="36">K Yiesu din yin’m bɑljouk biɑk ɑ: «Suɑ kɑn pɑt tɑpɑɑnn cɑbl k lik tɑkpel. L i tie k u tien nnɑ i e, u sɑɑ biil tɑpɑɑnn mɑnŋ, ŋɑɑn cɑbpɑɑnn nɑn tɑkpel mɑnŋ biɑ lek kii jɑn.</verse>
				<verse number="37">Nnɑ e mun k suɑ kɑn jii dɑpɑɑnin k liɑk dɑlenkpel ni. L i tie k u tien nnɑ i e, k dɑpɑɑnin nɑ tɑn mɔ yuo nbɑ, l sɑɑ yiel dɑlenkpel nɑ e, k dɑɑn mɑnŋ n muɑn yɑnn, k *linlenn nɑ mun n yiel.</verse>
				<verse number="38">Sie k ɑ jii dɑpɑɑnin k liɑk linlenpɑɑnn ni.</verse>
				<verse number="39">Tɔn, l i tie k wun nbɑ nyu dɑkpel i e, u i lɑ dɑpɑɑnin, u k fɑɑt’l, u sɑɑ yet ɑ: ‹Dɑkpel e mɑn.› »</verse>
			</chapter>
			<chapter number="6">
				<verse number="1">Tɔn, fuondɑsiɑl k Yiesu din gɑɑl dii kpɑɑnt ni, k u *puolpoweitieb nɑ din sonm kɔni dikɑlɑ k pini k ŋmɑn.</verse>
				<verse number="2">K Fɑɑliisiɑnnbɑ siɑb din boi’b ɑ: «Bee k i tuun lin nbɑ k t *senni wɑnt nɑn t dɑɑ tuun *Fuondɑɑl i?»</verse>
				<verse number="3">K Yiesu jiin k boi’b ɑ: «I k mi lii Yennu lolkpel kɑdɑɑɔk ni Dɑɑfiid nbɑ din tun biɑnŋ nbɑ yuo nbɑ k kon din mɔk ŋuɑ nɑn u juɑmu nɑ ɑɑ?</verse>
				<verse number="4">U din kuɑ Yennu ŋɑɑk ni k sɑɑ jii pɑɑnu nbɑ k b din tuu senn k l tie Yennu yɑl nɑ, k biɑ tul u juɑmu nɑ. K senni nɑ din k cɑb nɑn suɑ n di pɑɑnu mɑnŋ sie mɑnntieb kuukuɑ e.»</verse>
				<verse number="5">K Yiesu biɑ yet’b ɑ: « *Nisɑɑlk Bijɑ e yen Fuondɑɑl.»</verse>
				<verse number="6">Fuondɑliel k Yiesu din kuɑ *Suifnbɑ jɑɑnti dieok ni k tul niib wɑnnu, k jɑsuɑ din be lenŋ k u niidiitu kpo k guon.</verse>
				<verse number="7">K *senniwɑntieb nɑn Fɑɑliisiɑnnbɑ siɑb mun din be lenŋ, k goli Yiesu ɑ bin lɑɑn u sɑɑ te k wun pɑɑk Fuondɑɑl ii? K mɑɑn b din luon bin lɑ lin nbɑ k b sɑɑ tɑɑl’ɔ l po.</verse>
				<verse number="8">Ŋɑɑn Yiesu din mi b dudukt ni, k yet juɑ nbɑ k u nuu kpo nɑ ɑ: «Fiit k set suɑ kul tuɑnn po.» K juɑ mɑnŋ fiil k set.</verse>
				<verse number="9">K Yiesu yet’b ɑ: «N boi’i e, t senni sɑk ɑ t tun lɑnn e? T tun bonŋɑnn Fuondɑɑl ɑmi t tun bonbiil i? T fit fɑt nilɔ mɑnfuol ɑmi tin kpi’u u?»</verse>
				<verse number="10">Ŋɑnn e k u got lint niib mɑnŋ kul ɑ, ŋɑɑn yet niikpienn dɑɑnɔ mɑnŋ, «Tɑntl ɑ nuu mɑnŋ.» K u tɑnt, k u nuu mɑnŋ nɑɑt.</verse>
				<verse number="11">K *senniwɑntieb nɑn Fɑɑliisiɑnnbɑ nɑ ji din yɑɑ bin put nɑn wutuol, k b ji piin k piɑk yien lieb bɑɑ sɑɑ tien Yiesu biɑnŋ nbɑ.</verse>
				<verse number="12">L puolpo k Yiesu duo juɑl pɑɑk ɑ wun sɑɑ miɑl Yennu, k din sɑɑ mei Yennu nyiɑɔk nɑn lɑɑ tɑn yent.</verse>
				<verse number="13">K sɑn-nyiɑɔk ni k u din yiin u puolpoweitieb k tɑn lukt piik nɑn bɑnle k yi’b tuomiinbɑ.</verse>
				<verse number="14">U din gɑnn Siimɔn (wun nbɑ k u din pul’ɔ Piɑl nɑ) nɑn Siimɔn ninjɑ Andle, nɑn Sɑɑk nɑn Sɑn, nɑn Fiiliip nɑn Bɑɑltelemi,</verse>
				<verse number="15">nɑn Mɑɑtieo nɑn Tuomɑ, nɑn Sɑɑk nbɑ din tie Alfe bijɑ nɑ, nɑn Siimɔn (wun nbɑ din luon k Suifnbɑ ii yen b mɔnŋ nɑ),</verse>
				<verse number="16">nɑn Suudɑ nbɑ din tie Sɑɑk bik, nɑn Suudɑ Iskɑɑliɑɔt (wun nbɑ din tɑn nyii Yiesu puol nɑ).</verse>
				<verse number="17">Yiesu nbɑ din nyii juɑl nɑ pɑɑk k sik nɑn’m yuo nbɑ, k u din sɑɑn set pɑɑnu ni, k u puolpo juɑmu lɑkn bonciɑnn, k niib bonciɑnn mun dɔnŋ nyii Suude po nɑn Selusɑɑlenm nɑn Tiil nɑn Siidɔn nbɑ kpiɑ mɔkgbenŋl nɑ,</verse>
				<verse number="18">k din bɑɑl ɑ bin tɑn gbiint u mɑɑn, k biɑ luon wun te k bin pɑɑk. Bin nbɑ k nɑlnbiit dɑɑmi’b mun din bɑɑl k u te k b pɑɑk.</verse>
				<verse number="19">K suɑ kul luon wun sii’u, k mɑɑn pɑnŋ din nyi u ni k te k suɑ kul pɑɑkt.</verse>
				<verse number="20">L yuo nɑ k Yiesu got u puolpoweitieb ŋɑɑn yet ɑ «Yinm nɑndɑnm, pɑlpienn tie i yɑl e, k mɑɑn Yennu nɑɑn tie i yɑl e.</verse>
				<verse number="21">Yinm nbɑ k kon mɔk’i mɔtɑɑnɑ, pɑlpienn tie i yɑl e, k mɑɑn i tɑn sɑɑ gbuo. Yinm nbɑ mɔ mɔtɑɑnɑ, pɑlpienn tie i yɑl e, k mɑɑn i tɑn sii lɑɑ.</verse>
				<verse number="22">«Niib i nɑn’i k bɔktl’i k suki’i k biil i sɑnɑ, k mɑɑn yɑɑ wɑɑ Nisɑɑlk Bijɑ nɑ pɑɑk, pɑlpienn tie i yɑl e.</verse>
				<verse number="23">Ii yikn mɑn kii kpɑnm nɑn pɑlpienn mɑn l dɑɑl, k mɑɑn i nyuɑt tɑn sii yɑb *Yendɔunŋ ni. B yejɑnm mun din tie *Yennu sɔkniinbɑ nnɑ e.</verse>
				<verse number="24">«Yinm mɔktɑ, l tɑn sii bi i pɑɑk, k mɑɑn i dɔnŋ lɑ i yɑnbuɑbonɑ wɑɑ.</verse>
				<verse number="25">«Yinm nbɑ gbuo mɔtɑɑnɑ, l tɑn sii bi i pɑɑk, k mɑɑn kon tɑn sɑɑ gbɑt’i. Yinm nbɑ lɑɑ mɔtɑɑnɑ, l tɑn sii bi i pɑɑk, k mɑɑn i tɑn sii fɑbn k mɔ.»</verse>
				<verse number="26">«L tɑn sii bi i pɑɑk yuo nbɑ k niib kul piɑk’i k mɑɑn b yejɑnm mun din tie nnɑ e k tien fɑɑk sɔkniinbɑ.»</verse>
				<verse number="27">«Yinm nbɑ gbiintl n mɑɑn nɑ, n yien’i e, ii mɔk lonm nɑn i dɑtɑi mɑn, kii tuun lin nbɑ ŋɑn kii tien bin nbɑ nɑn’i.</verse>
				<verse number="28">Bin nbɑ polntl’i mɔpolɑ, yin yɑt yetŋɑnm b pɑɑk. Bin nbɑ sɑlkt’i, ii mei Yennu kii tien’m.</verse>
				<verse number="29">Wun nbɑ peb ɑ tɑnpɑk, fɑn ŋmɑnt liel po mun k wun peb. Wun nbɑ jii ɑ liɑtfuouk nbɑ tie gbɑktl, fɑn sɑk k wun gɑɑl ɑ suot mun biɑk.</verse>
				<verse number="30">Wun nbɑ kul miɑl’ɑ siɑl, fɑn tul’ɔ. Wun nbɑ fɑt ɑ bonɑ, ɑ ji dɑɑ wɑɑ gɑɑn.</verse>
				<verse number="31">Biɑnŋ nbɑ k i luon niib ii tuun kii tien’i nɑ, ii mun ii tuun nnɑ kii tien i lieb.</verse>
				<verse number="32">«L i tie k i luon bin nbɑ luon’i nɑ kuukuɑ i e, nlee k i sii guu nyuɑt i? Biit dɑnm mun luon bin nbɑ luon’m nɑ.</verse>
				<verse number="33">L i tie k i tuun bonŋɑnn k tien bin nbɑ tuun bonŋɑnn k tien’i nɑ, nlee k i sii guu nyuɑt i? Biit dɑnm mun tuun lin nbɑ nɑ.</verse>
				<verse number="34">L i tie k i kpentl k tien bin nbɑ k i dɑɑn nɑn b sɑɑ jiin ɑ, nlee k i sii guu nyuɑt i? Biit dɑnm mun kpentl nnɑ, k tien b lieb k biɑ tuu tɑn gɑɑl b bont biɑnŋ jinŋ.</verse>
				<verse number="35">«L pɑɑk, ii mɔk lonm nɑn i dɑtɑi mɑn, kii tuun bonŋɑnn kii tien’m, kii biɑ kii kpentl kii tien’m k dɑɑ dɑɑn nɑn b sɑɑ jiin ɑ. Nnɑ e k i nyuɑt sii yɑb k i biɑ sii tie Yennu wɑɑs, k mɑɑn ŋuɑ e tuun bonŋɑnn k tien bin nbɑ k tien’ɔ niipuouk, nɑn biitdɑnm.</verse>
				<verse number="36">Ii mɔk ninbɑtinu mɑn nɑn i Bɑɑ Yennu nbɑ mɔk ninbɑtinu biɑnŋ nbɑ nɑ.</verse>
				<verse number="37">«I dɑɑ kpɑɑn lieb biit nbɑ k i sɑɑ fit tɑɑl’b l pɑɑk, k Yennu mun dɑɑ tɑɑl’i ni. Dɑɑ piɑk nilɔ biil k gbent’ɔ, k Yennu kɑn biil k gben’ɑ ni. Nyikn cɑb niib k Yennu sɑɑ nyik cɑb’ɑ mun.</verse>
				<verse number="38">Ii tien niib mɑn, k Yennu mun sii tien’i. Yennu sɑɑ cɑɑt bonŋɑnn nɑn ŋmɑnbɑnŋ nbɑ gbie nɑn mɔgbɑnɑ k tul’i k mɑɑn Yennu sɑɑ cɑɑt k tul’i biɑnŋ nbɑ k i cɑɑtl k tien i lieb nɑ e.»</verse>
				<verse number="39">L puolpo k Yiesu din yin’m bɑljouk ɑ: «Juɑnŋ sɑɑ fit dɑɑl u luɑ wɑɑ? Aɑi, b kul tɑn sɑɑ bɑɑ buotuk ni wɑɑ.</verse>
				<verse number="40">Tumiituɑ k gɑl u wɑntuɑ, k tumiituɑ mun i bɑnn gbenn, ŋuɑ nɑn u wɑntuɑ sii jɑn e.</verse>
				<verse number="41">«Bee k ɑ goli lɑɑt muɑnu nbɑ be *ɑ luɑ ninbinn ni, ŋɑɑn k k lɑ jɑɑntɑlk nbɑ be ɑ mɔnŋ mɔnŋ ninbinn ni?</verse>
				<verse number="42">Nlee k ɑ sɑɑ yet ɑ luɑ ɑ: ‹N yuɑk, ŋɑɑnt k n nyinn muɑnu nbɑ be ɑ ninbinn ni,› ŋɑɑn k k lɑɑt jɑɑntɑlk nbɑ be ɑ mɔnŋ ninbinn ni? Fin, kpinkpɑnni dɑɑnɔ nɑ, nyint jɑɑntɑlk nbɑ be ɑ ninbinn ni nɑ sinsinn, k ji fit lɑ fɑnu k nyinn muɑnu nbɑ be ɑ luɑ ninbinn ni nɑ.</verse>
				<verse number="43">«Tiŋɑnŋ k luon luɑnbiit, k tibiiuk mun k luon luɑnŋɑnɑ.</verse>
				<verse number="44">Tiik luɑnɑ ni e k b bɑnt’ɔ. B k lɑɑt luɑnɑ nbɑ k b yi *fiig kunkonŋ pɑɑk k pɔ, k biɑ k lɑɑt *lɑɑsen penn pɑɑk k pɔ.</verse>
				<verse number="45">Niŋɑnɔ e tuun bonŋɑnn k mɑɑn u pɑl ni gbie nɑn bonŋɑnn mɑnŋ, k nibiiuk mun tuun bonbiil k mɑɑn u pɑl ni gbie nɑn bonbiil mɑnŋ. Lin nbɑ be nilɔ pɑl ni, ŋɑnn e nyi u mɔb ni.</verse>
				<verse number="46">«Bee k i yi’n Yonmdɑɑnɔ Yonmdɑɑnɔ ŋɑɑn k k tuun mɑɑ wɑnn’i biɑnŋ nbɑ?</verse>
				<verse number="47">Wun nbɑ kul bɑɑt n buol k gbiintl n mɑɑn k sɑɑk k tuun l biɑnŋ, n sɑɑ wɑnn’i wɑɑ nɑɑn wun nbɑ.</verse>
				<verse number="48">U nɑɑn nɑn juɑ nbɑ din mɑɑ u ŋɑɑk nɑ e. Sinsinn u din gbiil fiɑkl k l sunŋ, k sɑɑ tuu tɑnpiiuk, k ji fɔkn fiɑkl mɑnŋ l pɑɑk. L puolpo k sɑɑk tɑn bɑɑ bonciɑnn, k kpenu gbie nɑn nyunmɔnn k sɑɑ duo k liɑt ŋɑɑk mɑnŋ, ŋɑɑn k l k bɑɑ, k mɑɑn u din mɑɑ’l bonŋɑnn e.</verse>
				<verse number="49">Ŋɑɑn wun nbɑ gbiintl n mɑɑn ŋɑɑn k k tuun l biɑnŋ, u nɑɑn nɑn juɑ nbɑ mun din mɑɑ u ŋɑɑk tɑnbiini ni, ŋɑɑn k k gbiil fiɑkl nɑ e, k nyunmɔnn din tɑn gbie k sɑɑ duo k yil ŋɑɑk mɑnŋ, k l bɑɑ yiɑn ɑ k nɑn siɑl ɑ k tenn.»</verse>
			</chapter>
			<chapter number="7">
				<verse number="1">Yiesu nbɑ din wɑnn niib lin nbɑ nɑ kul k gbenn nɑ, k u ji din gɑl sɑɑn Kɑpelnɑunm.</verse>
				<verse number="2">K Luonm tinŋ sejenm yudɑɑnsuɑ din be lenŋ k mɔk dɑɑblonkɑk, k yiɑlu din suol’ɔ k u pel kuun ɑ.</verse>
				<verse number="3">L yuo mɑnŋ k sejenm yudɑɑnɔ nɑ gbɑt Yiesu po k tun *Suifnbɑ sɑɑkɑb u buol ni ɑ bin sɑɑn k sɑɑ bɑln’mɔ k wun bɑɑl k tɑn te k u dɑɑbl nɑ n pɑɑk.</verse>
				<verse number="4">K b din sɑɑn Yiesu buol k sɑɑ bɑln’mɔ bonciɑnn k yet’ɔ ɑ: «Juɑ mɑnŋ jɑnŋ nɑn fɑn sonm’ɔ wɑɑ,</verse>
				<verse number="5">k mɑɑn u luon t niib k biɑ te k b mɑɑ tinm Suifnbɑ jɑɑnti dieok k tul’t ɑ.»</verse>
				<verse number="6">Ŋɑnn e k Yiesu din wei’b sɑɑn. Wɑɑ din sɑɑ pel ŋɑɑk mɑnŋ yuo nbɑ, k sejenm yudɑɑnɔ mɑnŋ din tun u yuɑsnbɑ k yet’b ɑ bin yet Yiesu nnɑ ɑ: «N Yonmdɑɑnɔ, dɑɑ bɑknt ɑ mɔnŋ k bɑɑt, k mɑɑn n k ŋɑn nɑn fɑn bɑɑl kuɑ n ŋɑɑk ni.</verse>
				<verse number="7">Ŋɑnn e k n bo dukn nɑn n k ŋɑn nɑn k n nɑkn ɑ buol. Ŋɑɑn fɑn lek tul mɔb k n dɑɑbl sɑɑ pɑɑk ɑ.</verse>
				<verse number="8">K mɑɑn n mɔk bin nbɑ gɑl’n k yen’n, k n mun diɑ sejenm k yen’m, k fit yien yenɔ ɑ: ‹Bɑɑt,› k u bɑɑt, k yien luɑ ɑ: ‹Sɑɑnt,› k u sɑɑ, k biɑ yien n dɑɑbl: ‹Tient nnɑ,› k u tie.»</verse>
				<verse number="9">Yiesu nbɑ din gbɑt lin nbɑ nɑ, k l yɑɑl lit’ɔ, k u jiɑnt k got nibulciɑɔnŋ nbɑ wɑɑ u puolpo nɑ k yet’b ɑ: «N yien’i e, n dɑɑ k mi lɑ yɑdɑ nɑ buolu nɑ, nɑn Islɑɑeltieb sinsuuk ni wɑɑ.»</verse>
				<verse number="10">L yuo mɑnŋ e k tuomiinbɑ din ŋmɑt k sɑɑn sejenm yudɑɑnɔ mɑnŋ ŋɑɑk ni k sɑɑ bɑɑl suɑ dɑɑbl mɑnŋ pɑɑk ɑ.</verse>
				<verse number="11">L din yent e k Yiesu din sɑɑ duo nbɑ k b yi Nɑen nɑ, k u *puolpoweitieb nɑn nibulciɑɔnŋ din wɑɑ’u.</verse>
				<verse number="12">Wɑɑ din sɑɑ bɑɑl duo mɑnŋ tɑnmɔb ni yuo nbɑ, k u lɑ k b nyi duo mɑnŋ ni k jii kuun ɑ bin sɑɑn pii. Kpiemɔ mɑnŋ nɑɑ din tie pɑkuɑk e, k ŋuɑ e din tie u bijɑyenml k nibulciɑɔnŋ din ciɑnt pɑkuɑk mɑnŋ.</verse>
				<verse number="13">Yiesu nbɑ din lɑ pɑkuɑk nɑ, k ninbɑɑɔk suol’ɔ, k u yet’ɔ ɑ: «Dɑɑ mɔ,»</verse>
				<verse number="14">ŋɑɑn sɑɑn sii kuun liɑnŋ nɑ, k bin nbɑ jii’u nɑ set. K Yiesu yet ɑ: «Ŋɑɑjuɑ, n yien’ɑ e, fiit.»</verse>
				<verse number="15">K bik nbɑ kpo mɑnŋ nɑ fiil k kɑl k piin k piɑk. K Yiesu din jii’u k kubn’ɔ u nɑɑ.</verse>
				<verse number="16">K jɑŋmɑɑni ji din suol niib kul nbɑ be lenŋ nɑ, k b din dont Yennu sɑnn k yien lieb ɑ: « *Yennu sɔkniijɑɑnn be t sinsuuk ni,» k biɑ yien b lieb ɑ: «Yennu sik, ɑ wun sonm u niib.»</verse>
				<verse number="17">K Yiesu lɑbɑɑl nɑ din yɑt Suude tinŋ nɑn digbɑnkpini kpini nbɑ kpiɑ lenŋ mɑnŋ kul ɑ.</verse>
				<verse number="18">L puolpo e k Sɑn puolpoweitieb din sɑɑn k sɑɑ yet’ɔ l lɑbɑɑl kul, k u tɑn yiin u puolpoweitieb bɑnle b ni,</verse>
				<verse number="19">k tun’m Yonmdɑɑnɔ buol, ɑ bin sɑɑ boi’ɔ ɑ: «Fin e tie wun nbɑ yɑɑ wun tɑn bɑɑl nɑ ɑmi tii dɑɑ kii guu luɑ?»</verse>
				<verse number="20">Yuo nbɑ k b din bɑɑl Yiesu penŋ nɑ, k b yet’ɔ ɑ: «Sɑn, wun nbɑ wuul niib Yennu nyunwulu nɑ tun’t ɑ penŋ ɑ t tɑn boi’ɑ k lɑɑn fin e tie wun nbɑ yɑɑ wun tɑn bɑɑl nɑ ɑmi tii dɑɑ kii guu luɑ?»</verse>
				<verse number="21">L yuo l yuo nɑ k Yiesu din te k bɑɑtb nɑn yiɑlpɑɑli dɑnm bonciɑnn pɑɑk, k nyinn nɑlnbiit siɑb ni, k nyuɑnt juɑni bonciɑnn.</verse>
				<verse number="22">Ŋɑnn e k Yiesu jiin k yet Sɑn tuomiinbɑ nɑ: «Ii ŋmɑt mɑn k sɑɑ yet Sɑn lin nbɑ k i lɑ k biɑ gbɑt nɑ, ɑ i lɑ k juɑni nyuɑntl, k wɔbi tɑɑ nɑɑtl k b sonm, k gbɑɑtɑ ŋɑɑt gbent, k tuukpɑɑ ji gbiɑ, k kpienm fi kuun ni, k tɑlɑs-dɑnm gbiintl lɑbɑmɑnn muɑnti.</verse>
				<verse number="23">Pɑlpienn tie wun nbɑ kɑn nyi u yɑdɑ ni nɑ yɑl e.»</verse>
				<verse number="24">Sɑn tuomiinbɑ nbɑ din ŋmɑt nɑ puolpo e k Yiesu ji din piin k boi niib mɑnŋ buboit k jikt sɑɑ Sɑn po ɑ: «Yɑɑ dɑɑn sɑɑn muuk ni nɑ, i dɑɑn duki nɑn i sɑɑ sɑɑ lɑ bee? I dɑɑn mi ɑ i sɑɑ lɑ muuk nbɑ k wounŋ dɑnm nɑ ee?</verse>
				<verse number="25">Nnɑ i kɑɑ, i mɑntk jiɑ dɑɑn sɑɑn ɑ i sɑɑ lɑ bee? Nilɔ k u liɑ tɑŋɑnt ɑmi ii? Nnɑlɑ, niib nbɑ liɑ tɑŋɑnt k be b yɑmɑ ni nɑ be kpɑnbɑlɑ ŋei ni e.</verse>
				<verse number="26">I dɑɑn sɑɑn muuk nɑ ni ɑ i sɑɑ lɑ bee? Yennu sɔkni ɑmi ii? Bɑlmɔni e k n yien’i, Sɑn ŋɑnin gɑl sɔkni wɑɑ.</verse>
				<verse number="27">Ŋuɑ po e k b din diɑn Yennu lolkpel kɑdɑɑɔk ni ɑ: ‹Nnɑlɑ, n sɑɑ tun n *tuomi ɑ tuɑnn po, wun nbɑ sɑɑ gɑl k ŋɑnm ɑ bɑɑlu sɔnu.› »</verse>
				<verse number="28">K Yiesu biɑ din yet’b ɑ: «N yien’i e, b dɑɑ k mi mɑl suɑ k u cie Sɑn, ŋɑɑn wun nbɑ juont tɑlk Yennu nɑɑn ni cie’u.»</verse>
				<verse number="29">(Niib kul nɑn *lɑnpogɑɑltieb din gbiintl Sɑn mɑɑn k bɑɑ din ŋɑɑn k Sɑn wul’b Yennu nyunwulu nɑ, din wɑnn nɑn b sɑk ɑ Yennu e ŋɑn.</verse>
				<verse number="30">ŋɑɑn k Fɑɑliisiɑnnbɑ nɑn *senniwɑntieb din k gɑɑl lin nbɑ k Yennu lol tul’b, k mɑɑn b din k sɑk ɑ Sɑn n wul’b Yennu nyunwulu.)</verse>
				<verse number="31">K Yiesu biɑ yet’b ɑ: «Mɔtɑɑnɑ nigbounŋ nɑ, n sɑɑ bikn’m nɑn bee? B nɑɑn nɑn bee?</verse>
				<verse number="32">B nɑɑn nɑn wɑɑs nbɑ tuu tikl k kɑl dɑɑk ni k tiɑn lieb pɑɑk nɑ e ɑ: ‹T pieb yeli k tien’i, ŋɑɑn k i k wɑɑ. T yiin kuyɑni k tien’i, ŋɑɑn k i k mɔ fɑbn.›</verse>
				<verse number="33">K mɑɑn Sɑn din bɑɑl k k di pɑɑnu, k biɑ k nyu dɑmunŋ, ŋɑɑn k i yɑɑ ɑ u mɔk nɑlnbiiuk,</verse>
				<verse number="34">k *Nisɑɑlk Bijɑ mun tɑn bɑɑl k di k nyu, ŋɑɑn k i yɑɑ ɑ: ‹Gotl mɑn, u tie podɑɑnɔ nɑn dɑnyuuluk o. U biɑ tie lɑnpogɑɑltieb nɑn biitdɑnm yuɑk e.›</verse>
				<verse number="35">Tɔn, bin nbɑ kul gɑɑl Yennu yɑn tuu yɑɑ ɑ l ŋɑn.»</verse>
				<verse number="36">K Fɑɑliisiɑnsuɑ din be, k din tɑn yiin Yiesu ɑ wun bɑɑl k di jiet u ŋɑɑk ni, k Yiesu din sɑɑn juɑ nɑ ŋɑɑk ni, k b sɑɑ lɑkn kɑl k dii.</verse>
				<verse number="37">K puosuɑ mun din be duo mɑnŋ ni k tie puocunconn, k wɑɑ tɑn gbɑt ɑ Yiesu di jiet ŋɑɑk mɑnŋ ni, k u bɑɑl nɑn sɑlenŋɑnn nbɑ gbie nɑn tulɑɑli,</verse>
				<verse number="38">k din set Yiesu puol, u tɑɑ buol, ŋɑɑn mɔ, k u nyin-nyuut bɑɑ Yiesu tɑɑ pɑɑk k tɑn mɑɑk, k u din tɑn jii u yut k fiɑn Yiesu tɑɑ, k puul lol u tɑɑ, k tɑn but tulɑɑli nɑ u tɑɑ pɑɑk.</verse>
				<verse number="39">K Fɑɑliisiɑnjuɑ nbɑ yiin Yiesu nɑ din lɑ lin nbɑ nɑ, k u dukn u pɑl ni ɑ: «Juɑ nɑ i bo i tie Yennu sɔkni e nɑn bɑlmɔni, u bo sɑɑ bɑnn puo nbɑ sii’u nɑ nbɑ tie wun nbɑ. U bo sɑɑ bɑnn nɑn u tie biitdɑɑnɔ wɑɑ.»</verse>
				<verse number="40">Ŋɑnn e k Yiesu yet Fɑɑliisiɑnjuɑ mɑnŋ ɑ: «Siimɔn, n mɔk mɔbonsiɑl k yɑɑ n yet’ɑ.» K Siimɔn jiin k yet’ɔ ɑ: «Cɑnbɑɑ, yetl’n.»</verse>
				<verse number="41">K Yiesu yet’ɔ ɑ: «Jɑb bɑnle din be k mɔk lik-kpent-tuɑ pɑnn. Yenɔ din mɔk u pɑnn denienbɑ kobi ŋɑnŋmu (500), k luɑ nɑ mun din mɔk u pɑnn denienbɑ piiŋmu (50).</verse>
				<verse number="42">B bɑnle mɑnŋ suɑ din k fit pɑ. Ŋɑnn e k u din cɑb b kul ɑ, ɑ bii sɑɑ. Tɔn, ɑ duki nɑn ŋmee mɑntk sii luon lik-kpent-tuɑ mɑnŋ i?»</verse>
				<verse number="43">K Siimɔn jiin k yet’ɔ ɑ: «N dukn nɑn l sii tie wun nbɑ k u cɑb’ɔ k u pɑnn yɑb nɑ e.» K Yiesu yet’ɔ ɑ: «A mɔk mɔni,»</verse>
				<verse number="44">k din jiɑnt got puo nɑ, ŋɑɑn yet Siimɔn, «A lɑ puo nɑ wɑɑ? N kuɑ ɑ ŋɑɑk nnɑ, k ɑ k tul’n nyun k n fobt n tɑɑ, ŋɑɑn puo mɑnŋ ŋɑnin fobt n tɑɑ nɑn u nyin-nyuut, k biɑ jii u yut k fiɑl’n.</verse>
				<verse number="45">Fin ŋɑnin k puul wɔbn, ŋɑɑn ŋuɑ ŋɑnin k nyik n tɑɑ bɑlmu mɑɑ bɑɑl yuo nbɑ nɑ wɑɑ teee nɑn mɔtɑɑnɑ.</verse>
				<verse number="46">A biɑ lek k suɑl n yut nɑn kpɑn, ŋɑɑn puo mɑnŋ biɑ jii tulɑɑli k suɑl n tɑɑ.</verse>
				<verse number="47">L pɑɑk, n yien’ɑ e, wɑɑ luon’n bonciɑnn nɑ pɑɑk e wɑnt nɑn u lɑ nyikcɑbu u biit nbɑ yɑb nɑ pɑɑk, ŋɑɑn wun nbɑ lɑ nyikcɑbu u biit nbɑ k yɑb nɑ pɑɑk nɑ, mun luon’n wɑɑnm-nnɑ e.»</verse>
				<verse number="48">Ŋɑnn e k Yiesu jiɑnt k yet puo nɑ ɑ: «N nyik ɑ biit k cɑb’ɑ wɑɑ.»</verse>
				<verse number="49">K nilieb nbɑ kɑl k di nɑ ji din piin yien b lieb ɑ: «Juɑ nɑ tie ŋmee k sɑɑ fit nyik cɑb nilɔ u biit i?»</verse>
				<verse number="50">K Yiesu yet puo nɑ: «A yɑdɑ nɑ pɑɑk, ɑ lɑ fielu wɑɑ. L pɑɑk, i sɑɑ nɑn mɑnu.»</verse>
			</chapter>
			<chapter number="8">
				<verse number="1">L puolpo k Yiesu din lin digbɑnsɑɑkɑlɑ ni nɑn digbɑnbis ni, k muɑntl Yennu nɑɑn lɑbɑmɑnn k u tuomiinbɑ *piik nɑn bɑnle din wɑɑ’u.</verse>
				<verse number="2">Puob nbɑ k u din nyinn nɑlnbiit b ni, k biɑ te k b yiɑli nɑ gbenn nɑ mun din be lenŋ mɑnŋ k wɑɑ’u. Yenɔ din tie Mɑgdɑɑlɑ puo Mɑɑli, wun nbɑ k nɑlnbiit bɑnlole din nyii u ni,</verse>
				<verse number="3">k lieb mun din tie Suusɑ ŋɑɑpuo Sɑɑnn (Suusɑ din tie *Heluod ŋɑɑtuontunnɑ sɑɑkuɑ), nɑn Suusɑɑnn, nɑn puolieb bonciɑnn. K b kul ɑ din jikt b mɔnŋ mɔnŋ bonɑ k tien Yiesu k sonmt ŋuɑ nɑn u *puolpoweitieb.</verse>
				<verse number="4">Niib lek din nyi digbɑnn nɑn digbɑnn k bɑɑt Yiesu buol, k nibulciɑɔnŋ din lɑkn, k Yiesu yin’m bɑljouk ɑ:</verse>
				<verse number="5">«Jɑsuɑ din duo u kpɑɑb ni ɑ wun sɑɑ bul tɑn. Wɑɑ din buul nɑ, k bonbuoli nɑ yenn-nbɑ din yɑt bɑɑ sɑnjouk pɑɑk, k niib gɑɑl ŋmɑɑt l pɑɑk, k nuɑni biɑ tɔki k di.</verse>
				<verse number="6">K liel mun din bɑɑ tɑnpuut pɑɑk. Bonbuoli mɑnŋ nbɑ din tɑn piɑ yuo nbɑ, l tɑn kpo e, k mɑɑn l din k bɑɑ mɑɑtuk ni.</verse>
				<verse number="7">K liel mun din bɑɑ kunkoni ni, k tɑn lɑkn piɑ k kpɑɑt nɑn’m, ŋɑɑn k kunkoni ŋmɑbl’b.</verse>
				<verse number="8">Ŋɑɑn k liel mun bɑɑ tinŋɑnŋ ni, k piɑ k kpɑɑt bonŋɑnn, k tɑn nɑn nyik nyik nyik.» Yiesu nbɑ yin’m bɑljouk mɑnŋ k gbenn nɑ, k u yet ɑ: «Wun nbɑ mɔk tubɑ k sɑɑ gbɑt, wun gbiint.»</verse>
				<verse number="9">L puolpo e k Yiesu puolpoweitieb din boi’ɔ ɑ: «Bɑljouk nɑ pɑɑk tie bee?»</verse>
				<verse number="10">K u jiin k yet’b ɑ: «Yinm ŋɑnin, Yennu cɑb ɑ yin bɑnn wuol ni mɑɑn k jii jiin u nɑɑn po, ŋɑɑn nilieb ŋɑnin, n yii’m bɑljokt e, ɑ n te k: Bin got ŋɑɑn dɑɑ lɑɑt; Bin biɑ gbiint, ŋɑɑn dɑɑ bɑnt l pɑɑk.»</verse>
				<verse number="11">«Bɑljouk nɑ pɑɑk tie nnɑ e: Bonbuoli nbɑ nɑ e tie Yennu mɑɑn.</verse>
				<verse number="12">Bin nbɑ tie nɑn sɑnjokpinŋ nbɑ k bonbuoli bɑɑ lenŋ nɑ, tie bin nbɑ tuu gbɑt mɑɑn mɑnŋ, ŋɑɑn *Sɑɑtɑn n bɑɑl k nyinn’l b pɑlɑ ni ɑ b dɑɑ tie yɑdɑ k lɑ fielu.</verse>
				<verse number="13">K lieb mun nɑɑn nɑn tɑnpuut nɑ e. B tuu gbɑt mɑɑn mɑnŋ k gɑɑl’l nɑn pɑlpienn; ŋɑɑn b k ŋɑɑnt k l bɑɑ jiinɑ. B tuu tien yɑdɑ yuo wɑɑnm-nnɑ, ŋɑɑn nyik yɑdɑ mɑnŋ yuo nbɑ k jinjɑnmi bɑɑl b pɑɑk.</verse>
				<verse number="14">Bonbuoli nbɑ bɑɑ kunkoni ni nɑ nɑɑn nɑn bin nbɑ gbɑt mɑɑn mɑnŋ ŋɑɑn binbenŋ dɑɑmiu nɑn mɔktuk lonm nɑn niɑnbiiuk nbɑ be tingbounŋ nɑ ni tuu nyɑkn mɑɑn mɑnŋ b pɑlɑ ni, k lin ŋɑkt.</verse>
				<verse number="15">K lin nbɑ mun bɑɑ tinŋɑnŋ ni nɑ ŋɑnin nɑɑn nɑn bin nbɑ gbiint n mɑɑn k diɑ’l kenken nɑn bɑlmɔni b pɑlɑ ni, k b pɑlcienn ni b biɑ luon luɑnɑ.</verse>
				<verse number="16">«Suɑ k jokt fitl ŋɑɑn liknt bokt l pɑɑk, ɑmi k gul’l u gɑdo lɔunŋ ni. Sie k u jii’l k tuɑn bonsiɑl nbɑ fɔk pɑɑk, k niib i jik i kuɑ yuo nbɑ, bii lɑɑt yentu nɑ.</verse>
				<verse number="17">Bɑli nbɑ kul wuo, sie k l tɑn wuot nyii pɑɑnu ni, k lin nbɑ mun liik, sie k l tɑn likt k nyii.</verse>
				<verse number="18">«L pɑɑk, ii mi mɑn yɑɑ gbiintl Yennu mɑɑn biɑnŋ nbɑ. Wun nbɑ mɔk, u biɑ sɑɑ lɑ k pukn, ŋɑɑn wun nbɑ k mɔk, b sɑɑ jii bonmintk nbɑ k u mɔk nɑ e.»</verse>
				<verse number="19">L yuo nɑ k Yiesu nɑɑ nɑn u ninjɑnm din bɑɑl, ŋɑɑn k k fit lɑ sɔnu nbɑ k b sɑɑ nɑkn’ɔ, k mɑɑn niib nɑ din yɑbt ɑ.</verse>
				<verse number="20">K suɑ tɑn yet’ɔ ɑ: «A nɑɑ nɑn ɑ ninjɑnm be nɑn-yel po k luon bin lɑ’ɑ.»</verse>
				<verse number="21">Ŋɑnn e k u yet’b ɑ: «Bin nbɑ gbiɑ Yennu mɑɑn k sɑɑk k biɑ tuun l biɑnŋ, ŋɑnm e tie n nɑɑ nɑn n ninjɑnm.»</verse>
				<verse number="22">Dɑsiɑl k Yiesu nɑn u puolpoweitieb din kuɑ bulgbetl ni, k u yet’b ɑ: «Ŋɑɑnt mɑn k t puot k sɑɑn mɔkgbenŋl nɑ gbingbɑnliel po.» K b sɑɑn.</verse>
				<verse number="23">Bɑɑ sɑɑ yuo nbɑ k Yiesu duɑl guɑn. K wonpɑɑluk tɑn fikt k dɑ mɔkgbenŋl mɑnŋ ni, k nyunpɑnɑ pil k kuɑ bulgbetl nɑ ni k tɑn yɑɑ lin gbie, k b ji din kuɑ ninbɔnŋ ni.</verse>
				<verse number="24">K u puolpoweitieb din bɑɑl k fiin’ɔ k yi ɑ: «Cɑnbɑɑ, cɑnbɑɑ, t be kuun ni e.» K u fiil k tiɑn wounŋ nɑn nyunpɑnɑ nɑ pɑɑk ɑ bin ŋmin, k l ji din fuɑ k ŋmin suon nnɑ.</verse>
				<verse number="25">K u jiɑnt boi u puolpoweitieb ɑ: «I yɑdɑ be lee?» K jɑŋmɑɑni din suol’b, k l biɑ yɑɑl lit’b, k b boi b lieb ɑ: «Jɑbuolbee e nɑ, k u tɑn yet mɔb k tul wounŋ nɑn nyunpɑnɑ k b sɑk u mɔb u?»</verse>
				<verse number="26">Yiesu nɑn u puolpoweitieb din puot mɔkgbenŋl k bɑɑl Gelɑɑsɑ tinŋ ni, k set, ŋɑɑn k Gɑɑliile tinŋ biɑl puolpo.</verse>
				<verse number="27">K Yiesu nbɑ din nyii bulgbetl nɑ ni, k Gelɑɑsɑ jɑsuɑ din cet’ɔ, k nɑlnbiit din be juɑ mɑnŋ ni, k u din k liɑ siɑl i k l wei hei. U biɑ din k sɑɑk kɑɑl ŋɑɑk ni, ŋɑɑn duɑ kɑɑt ni.</verse>
				<verse number="28">Wɑɑ din lɑ Yiesu yuo nbɑ, k u yikn sɑnpɑɑpo wɑɑ, ŋɑɑn gbɑɑn Yiesu tuɑnn k tiɑn yet ɑ: «Yiesu, fin nbɑ tie Yɑbnt Yennu Bijɑ, min nɑn fin, nlee mɑntk i? N bɑln’mɑ e, dɑɑ muksl’n.»</verse>
				<verse number="29">U din yet nnɑ k mɑɑn Yiesu ponŋ tiɑn u pɑɑk k yet’ɔ ɑ wun nyi juɑ mɑnŋ ni. Yuo kul, nɑlnbiiuk mɑnŋ din tuu fiil e, k b din tuu bɑɑn u nii nɑn u tɑɑ nɑn jɑlt k guu’u, ŋɑɑn k u tuu yɑn jɑlt nɑ, k nɑlnbiiuk mɑnŋ biel’ɔ k kuɑnt’ɔ muuk ni.</verse>
				<verse number="30">K Yiesu boi’ɔ, «A sɑnn ii?» K u jiin ɑ: «N sɑnn yi bul e,» k mɑɑn nɑlnbiit bonciɑnn din kuɑ juɑ mɑnŋ ni.</verse>
				<verse number="31">L yuo nɑ k nɑlnbiit mɑnŋ ji din bɑln Yiesu hei ɑ, u dɑɑ te k b sɑɑ buotsunsunŋ ni.</verse>
				<verse number="32">K duoli bonciɑnn din be kunkonn nɑ pɑɑk k di, k nɑlnbiit nɑ bɑln Yiesu ɑ wun cɑb’b bin sɑɑn kuɑ duoli mɑnŋ ni, k Yiesu cɑb’b sɔnu.</verse>
				<verse number="33">Ŋɑnn e k nɑlnbiit nɑ nyii juɑ nɑ ni k sɑɑn sɑɑ kuɑ duoli nɑ ni, k duoli nɑ kul din tin bulbulbul k nyii kunkonn nɑ pɑɑk k sik k sɑɑ bɑɑ mɔkgbenŋl nɑ ni, k dii nyun.</verse>
				<verse number="34">Duokpɑɑli nɑ nbɑ din lɑ lin nbɑ tien mɑnŋ, k b ciɑl l yuo nɑ, k sɑɑ muɑnt l lɑbɑɑl duo ni nɑn kpɑɑnt ni.</verse>
				<verse number="35">K niib bɑɑl ɑ bin lɑ lin nbɑ tun nɑ, k sɑɑ bɑɑl Yiesu buol, k suɑ juɑ nbɑ k nɑlnbiit ponŋ nyii u ni nɑ, k u kɑl Yiesu buol nɑn lɑɑfiɑ nɑn u dudukt kul ɑ fɑnu, k ji liɑ tiɑt, k jɑŋmɑɑni suol niib nɑ.</verse>
				<verse number="36">K bin nbɑ lɑ’l nɑn b nuni nɑ yet’b biɑnŋ nbɑ k Yiesu te k juɑ nbɑ mɔk nɑlnbiit nɑ pɑɑk.</verse>
				<verse number="37">Ŋɑnn e k Gelɑɑsɑ tinŋ tieb kul din bɑɑl Yiesu buol k bɑln’mɔ ɑ wun siet nnɑ kii sɑɑ, k mɑɑn jɑŋmɑɑni suol’b hei. K Yiesu ji din kuɑ bulgbetl nɑ ni ɑ wun ŋmɑt.</verse>
				<verse number="38">Juɑ nbɑ k nɑlnbiit nyii u ni nɑ bɑln’mɔ ɑ wun ŋɑɑn k wun ciɑn’ɔ. Ŋɑɑn Yiesu din te k u nyik ŋɑɑn yet’ɔ ɑ</verse>
				<verse number="39">«I ŋmɑt kii kun k sɑɑ muɑnt bɑktnɔunŋ tuonjɑɑnn nbɑ k Yennu tun k tul’ɑ nɑ.» K u ŋmɑt k lin duo nɑ kul k muɑntl bɑktnɔunŋ tuonjɑɑnn nbɑ k Yiesu tun k tul’ɔ nɑ.</verse>
				<verse number="40">Yuo nbɑ k Yiesu din ŋmɑt k sɑɑ puot mɔkgbenŋl nɑ, k suɑ k nibulciɑɔnŋ din tuok’ɔ nɑn pɑlpienn, k mɑɑn b kul ponŋ din guu u bɑɑlu e.</verse>
				<verse number="41">Jɑsuɑ nnɑ din bɑɑl lenŋ k b din yi’u Sɑilus, k u din tie *Suifnbɑ jɑɑnti dieok sɑɑkuɑ, k u tɑn bɑɑl k gbɑɑn Yiesu tuɑnn k bɑln’mɔ ɑ wun bɑɑl u ŋɑɑk ni,</verse>
				<verse number="42">ɑ k mɑɑn u bonpoyenml nbɑ mɔk nɑn binɑ piik nɑn ŋɑnle nɑ yiɑl, k pel kuun ɑ. Yiesu nbɑ din sɑɑ nɑ k nibulciɑɔnŋ nɑ mun wɑɑ’u k gbin muk k tɑn tut’ɔ.</verse>
				<verse number="43">K puosuɑ nnɑ mun biɑ din be lenŋ, k siik fɑbounŋ k tɑn jɑnŋ binɑ piik nɑn ŋɑnle, k u din tɑn yɑt u bonɑ kul k tul tebtieb, ŋɑɑn b suɑ din k fit teb’ɔ k u pɑɑk,</verse>
				<verse number="44">k u tɑn bɑɑl Yiesu puol k sii u liɑtfuouk mɔgbɑnn k l tɑɑkpɑɑk ni, k u fɑbounŋ nɑ ji din jit.</verse>
				<verse number="45">K Yiesu boi ɑ: «Ŋmee sii’n i?» Suɑ kul nbɑ be lenŋ nɑ din noi, k Piɑl tɑn boi’ɔ ɑ: «Cɑnbɑɑ, ɑ k lɑ nibulciɑɔnŋ nbɑ muk’ɑ ni ii?»</verse>
				<verse number="46">Ŋɑɑn k Yiesu yet ɑ: «Suɑ sii’n ɑ, k mɑɑn n bɑnn nɑn pɑnsiɑk nyii n ni wɑɑ.»</verse>
				<verse number="47">Ŋɑnn e k puo nɑ ji din bɑnn nɑn u kɑn fit bɔl u mɔnŋ, k ji din nyii pɑɑnu ni k jekl, k tɑn gbɑɑn Yiesu tuɑnn, ŋɑɑn yet’ɔ suɑ kul nunm ni lin nbɑ pɑɑk k u sii’u, nɑn biɑnŋ nbɑ k u pɑɑk l tɑɑkpɑɑk ni.</verse>
				<verse number="48">K Yiesu yet’ɔ ɑ: «N bipuo, ɑ yɑdɑ nɑ pɑɑk e k ɑ pɑɑk. Ii sɑɑ nɑn mɑnu.»</verse>
				<verse number="49">Yuo nbɑ k Yiesu dɑɑ din sie k piɑk nɑ, k *tuomi nyii Suifnbɑ jɑɑnti dieok sɑɑkuɑ mɑnŋ ŋɑɑk ni k tɑn bɑɑl yet’ɔ ɑ: «A bonpobik nɑ tɑɑn kpo wɑɑ, k ɑ ji dɑɑ bɑknt Wɑntuɑ nɑ.»</verse>
				<verse number="50">K Yiesu gbɑt nnɑ mɑnŋ k jiɑnt yet Yennu jɑɑnti dieok sɑɑkuɑ nɑ ɑ: «Dɑɑ tiin jɑŋmɑɑni. Tient yɑdɑ kuukuɑ, k u sɑɑ fiil ɑ.»</verse>
				<verse number="51">Yiesu nbɑ din bɑɑl ŋɑɑk mɑnŋ nɑn-yel ni yuo nbɑ, u din k sɑk k suɑ n kuɑ, l i kii tie Piɑl nɑn Sɑn nɑn Sɑɑk k pukn bik nɑ bɑɑ nɑn u nɑɑ.</verse>
				<verse number="52">K bin nbɑ kul be lenŋ mɔ kumɔni k fɑbn bik mɑnŋ pɑɑk. Ŋɑnn e k Yiesu yet’b ɑ: «I dɑɑ mɔ mɑn. Bik nɑ k kpo kɑɑ, ŋɑɑn u guɑnt e.»</verse>
				<verse number="53">K niib nɑ lɑɑ’u; k mɑɑn b mi nɑn bik nɑ set kpo wɑɑ.</verse>
				<verse number="54">K Yiesu suol bik nɑ nuu ŋɑɑn yiin ɑ: «N bik, fiit.»</verse>
				<verse number="55">K u jen u mɑnfuol ni k fiil yiɑn ɑ, k Yiesu yet’b ɑ bin tul bik nɑ jiet k wun di.</verse>
				<verse number="56">L din bɑkt bik nɑ bɑɑ nɑn u nɑɑ bonciɑnn; ŋɑɑn Yiesu din yet’b nɑn ninmɔnn ɑ bii mi k bin yet suɑ lin nbɑ tien nɑ.</verse>
			</chapter>
			<chapter number="9">
				<verse number="1">L puolpo k Yiesu din tɑn yiin u tuomiinbɑ *piik nɑn bɑnle nɑ k lɑkn’m, k tul’b pɑnŋ nɑn yiikuo nbɑ k b sii nyint nɑlnbiit nbɑ kul be niib ni, kii biɑ kii te k bɑɑtb i pɑɑkt,</verse>
				<verse number="2">k ji din te k b yɑt ɑ bii lin kii muɑntl Yennu nɑɑn po, k biɑ te k bɑɑtb i pɑɑkt.</verse>
				<verse number="3">K u yet’b ɑ: «I dɑɑ jikt siɑl k sɑɑ nɑn’n. I dɑɑ diɑ pɑti, ɑmi pɑkɑ, ɑmi pɑɑnu, ɑmi likli, ɑmi liɑtfɔkt ŋɑnlele.</verse>
				<verse number="4">Ŋɑɑk nbɑ k i sɑɑ kuɑ, yin biɑl lenŋ nɑn yɑɑ tɑn sɑɑ nyi duo mɑnŋ ni.</verse>
				<verse number="5">Siɑn nbɑ kul k niib k tuok’i nɑn pɑlpienn, yin pit i tɑɑpɑnt ni tɑnt bil l duo ni yuo nbɑ k i nyi lenŋ, k l sii tie *siɑlɑ nbɑ wɑnt nɑn b mɔk biit.»</verse>
				<verse number="6">Ŋɑnn e k u *puolpoweitieb nɑ din nyii k lin digbɑnɑ ni k muɑntl Yennu lɑbɑmɑnn, k biɑ te k bɑɑtb pɑɑk l digbɑnɑ kul ni.</verse>
				<verse number="7">K Gɑɑliile kpɑnbɑl *Heluod din tɑn gbɑt lɑbɑɑl nbɑ din tun nɑ kul, k l ŋmɑt u yɑn ni, k mɑɑn yenm din yɑɑ ɑ Sɑn e fiil kuun ni,</verse>
				<verse number="8">k lieb yɑɑ ɑ yɑɑyuo ni sɔkni Elii e dɔkt, k lieb mun yɑɑ ɑ yɑɑyuo ni sɔkniinbɑ yenɔ e fiil kuun ni,</verse>
				<verse number="9">ŋɑɑn k Heluod yet ɑ: «N dɑɑn te k b pot Sɑn yul ɑ, ŋɑɑn ŋmee k n jin gbiɑ u po nɑ mun i?» K u ji din kol l yuo nɑ ɑ wun lɑ Yiesu.</verse>
				<verse number="10">Tuomiinbɑ piik nɑn bɑnle mɑnŋ nbɑ din tɑn jen k yet Yiesu lin nbɑ k b dɑɑn sɑɑn sɑɑ tun. K u ji din jii’b k b sɑɑn dosɑu nbɑ k b yi Betsɑidɑ, b kuukuɑ.</verse>
				<verse number="11">Ŋɑɑn nibul nɑ nbɑ din gbɑt nnɑ mɑnŋ, k b wei Yiesu k sɑɑn, k u tuok’b nɑn pɑlpienn, k wɑnn’b Yennu nɑɑn po, k biɑ te k bin nbɑ luon pɑɑku nɑ pɑɑk.</verse>
				<verse number="12">Yuo nbɑ k yennu din tɑn mɑɑkt nɑ, k u tuomiinbɑ *piik nɑn bɑnle nɑ bɑɑl u buol k tɑn yet’ɔ ɑ: «Ŋɑɑnt k nibul nɑ n sɑɑn doi nɑn digbɑnbis nbɑ kpiɑ nɑ ni k lɑ jiet nɑn dunduɑnbuol, k mɑɑn nnɑ nɑ tie muuk ni e.»</verse>
				<verse number="13">K u jiin yet’b ɑ: «I mɔnŋ n tul’b jiet k bin di.» K b yet’ɔ ɑ: «T k mɔk siɑl k pukn pɑɑni ŋɑnŋmu nɑn jɑni ŋɑnle nɑ po, k t nɔk sɑɑ sɑɑn dɑɑ jiet k tɑn dinn nibul nɑ kul ɑmi ii?»</verse>
				<verse number="14">(Jɑb nbɑ din be lenŋ nɑ din tie nɑn tusɑ ŋɑnŋmu nɑ.) K Yiesu yet u puolpoweitieb ɑ: «Ŋɑɑnt k niib nɑ n bɔkt kɑl piinŋmuŋmu.»</verse>
				<verse number="15">K u puolpoweitieb ŋɑɑn k b kul bɔkt kɑl kɑl.</verse>
				<verse number="16">K u jii pɑɑni ŋɑnŋmu nɑn jɑni ŋɑnle nɑ, ŋɑɑn yɑɑt got sɑnpɑɑpo, k tul Yennu niipuouk jiet nɑ pɑɑk, k ji din ŋmit ŋmit k tul u puolpoweitieb nɑ ɑ bii tuol nibul nɑ,</verse>
				<verse number="17">k b kul dii k jɑnŋ. K u puolpoweitieb lɑkn jiet nbɑ k niib nɑ dii k tɑn tenn nɑ, k l gbie kpɑncubt piik nɑn ŋɑnle.</verse>
				<verse number="18">Dɑsiɑl k Yiesu din mei Yennu u kuukuɑ, k u puolpoweitieb din tɑn bɑɑl u buol ni l yuo nɑ, k u boi’b ɑ: «Nibul nɑ yɑɑ ɑ n tie ŋmee?»</verse>
				<verse number="19">K b jiin k yet’ɔ ɑ: «Yenm yɑɑ ɑ ɑ tie Sɑn wun nbɑ din wuul niib Yennu nyunwulu nɑ e, k lieb mun yɑɑ ɑ ɑ tie Elii, k siɑb mun yɑɑ ɑ yɑɑyuo ni sɔkniinbɑ yenɔ e tɑn fiil kuun ni.»</verse>
				<verse number="20">K u boi’b ɑ: «K yinm ŋɑnin yɑɑ ɑ n tie ŋmee?» K Piɑl jiin k yet’ɔ ɑ: «Fin e tie Yennu *Klistu nɑ.»</verse>
				<verse number="21">Ŋɑnn e k Yiesu yet’b nɑn ninmɔnn ɑ b dɑɑ yien suɑ lɑbɑɑl mɑnŋ,</verse>
				<verse number="22">k biɑ yet’b ɑ: «L kpɑɑ tɑlɑs nɑn *Nisɑɑlk Bijɑ n di fɑlɑ bonciɑnn, k t tinŋ ni sɑɑkɑb nɑn Yennu mɑnntieb yudɑnm nɑn *senniwɑntieb sɑɑ yet’ɔ, k biɑ kpi’u wɑɑ, ŋɑɑn l dɑɑ ŋɑntɑ dɑɑl k u sɑɑ fiil kuun ni.»</verse>
				<verse number="23">Ŋɑnn e k u yet b kul ɑ: «Wun nbɑ i luon wun wei’n, sie k u yit u mɔnŋ sɑlk k jii u kuun dɑpunpunn dɑɑl kul kii wɑɑ’n,</verse>
				<verse number="24">k mɑɑn wun nbɑ luon wun kɔn u mɑnfuol pɑɑk, ŋuɑ e tɑn sɑɑ kɔnŋ’l, ŋɑɑn wun nbɑ yit u mɔnŋ sɑlk n pɑɑk, ŋuɑ e tɑn sɑɑ lɑ u mɑnfuol nɑn bɑlmɔni.</verse>
				<verse number="25">Nilɔ i lɑ tingbounŋ nɑ mɔktuk kul, ŋɑɑn biil u mɔnŋ binbenŋ k kɔnŋ u mɑnfuol, nyɔlɑnt po e k u sɑɑ lɑ?</verse>
				<verse number="26">Wun nbɑ tiin fei k jiin min nɑn n wɑnnu nɑ po, Nisɑɑlk Bijɑ i tɑnŋ i jen nɑn u *yudɑnt, nɑn u Bɑɑ yudɑnt nɑn u *mɑlɑkɑɑnbɑ yudɑnt, l yuo mɑnŋ u tɑn sɑɑ tin’ɔ fei mun.</verse>
				<verse number="27">Bɑlmɔni e k n yɑɑ n yien’i nɑ, siɑb be nnɑ k dɑɑ kɑn kpo sie k b tɑn lɑ Yennu nɑɑn sinsinn.»</verse>
				<verse number="28">Yiesu nbɑ din pɑk nnɑ k gbenn yuo nbɑ, l puolpo e k l tien nɑn dɑɑ ŋɑnniin nɑ, k u jii Piɑl nɑn Sɑn nɑn Sɑɑk, k duo nɑn’m juɑl pɑɑk ɑ bin sɑɑ miɑl Yennu.</verse>
				<verse number="29">Wɑɑ din mei Yennu nɑ k u nunm po tɑn kpint, k u tiɑt penn k nyilk.</verse>
				<verse number="30">L yuo nɑ k jɑb bɑnle nnɑ lekt lenŋ. L din tie Muois nɑn Elii e,</verse>
				<verse number="31">k b tiɑt nɑn b gbɑnɑnt nyili. B din piɑk nɑn Yiesu k jikt sɑɑ bɑnnu nbɑ k u sɑɑ kpo Selusɑɑlenm k tun u tuonn k gbenn.</verse>
				<verse number="32">Guɑn din suol Piɑl nɑn u lieb bonciɑnn, k b guɑn k tɑn kpil yelk k fiil, k lɑ k yentsɑɑkɑl yent k lint Yiesu, k b biɑ lɑ jɑb bɑnle nbɑ din sie u buol nnɑ.</verse>
				<verse number="33">Jɑb mɑnŋ nbɑ din tɑn nyikt Yiesu nɑ, k Piɑl yet’ɔ ɑ: «Cɑnbɑɑ, l ŋɑn nɑn tii be nnɑ nɑ. T sɑɑ fɑɑ lɑnbont ŋɑntɑ e, k yenn i tie ɑ yɑl, k liel i tie Muois yɑl, k liel mun i tie Elii yɑl.» Piɑl nbɑ din piɑk lin nbɑ mɑnŋ, u din gbiɑ ɑ u piɑk e.</verse>
				<verse number="34">Wɑɑ din dɑɑ piɑk nnɑ mɑnŋ, k sɑnpɑgbɑnn dɔkt k tɑn piin’m, k jɑŋmɑɑni din suol u puolpoweitieb nɑ nɑn sɑnpɑgbɑnn nbɑ dɔkt k piin’m nɑ.</verse>
				<verse number="35">K b din gbɑt kunkɔl sɑnpɑgbɑnn nɑ ni, k l yet ɑ: «N Bijɑ wun nbɑ k n lukt’ɔ e nɑ. Ii sɑɑk u mɔb mɑn.»</verse>
				<verse number="36">Kunkɔl nɑ nbɑ din pɑk gbenn yuo nbɑ, k b ji lɑ k Yiesu kuɑ e biɑl sie. L puolpo e k b ji din biɑl ŋmin k jikt sɑɑ lin nbɑ k b lɑ nɑ po, ŋɑɑn k k kumi suɑ lɑbɑɑl mɑnŋ l yuo nɑ.</verse>
				<verse number="37">L din tɑn yent k Yiesu nɑn u puolpoweitieb nyii juɑl nɑ pɑɑk k sik, k nibulciɑɔnŋ din tuok’ɔ.</verse>
				<verse number="38">K jɑsuɑ din be nibul nɑ ni, k din tɑn tiɑn yiin Yiesu ɑ: «Wɑntuɑ, n bɑln’mɑ e, tɑn gotl n bijɑ nɑ, k mɑɑn ŋuɑ e kpɑn tie n biyenml,</verse>
				<verse number="39">k nɑlnbiiuk tuu te k wun kpil yikn k lu’u, k u tɑbt, k mɔsɑnkunkuounŋ nyi u mɔb ni, k u dint’ɔ wɑhɑlɑ k l gbiɑ’u k tuu tɑn wolk’ɔ wɑɑnm-nnɑ, ŋɑɑn k k nyikt’ɔ.</verse>
				<verse number="40">N bɑln ɑ puolpoweitieb ɑ bin nyinn nɑlnbiiuk mɑnŋ, k b gbɑl.»</verse>
				<verse number="41">K Yiesu jiin k yet’b ɑ: «Yinm biitdɑnm, yinm nbɑ kɑɑ yɑdɑ. N sɑɑ wei nɑn’i nlee k di suklu nɑn’i mɑntk i?» K u biɑ yet juɑ mɑnŋ ɑ: «Bɑɑt nɑn ɑ bijɑ nɑ.»</verse>
				<verse number="42">K bik nɑ nbɑ din bɑɑt Yiesu buol ni yuo nbɑ k nɑlnbiiuk nɑ libl’ɔ nɑn tinŋ gbɑb, k u bɑɑ duɑ k tɑbt. Ŋɑɑn k Yiesu tiɑn nɑlnbiiuk nɑ pɑɑk, k te k bik nɑ pɑɑk, k jii’u k tul’ɔ u bɑɑ.</verse>
				<verse number="43">Ŋɑnn e k l yɑɑl lit niib nɑ kul nɑn Yennu nbɑ mɔk pɑnŋ biɑnŋ nbɑ nɑ. L dɑɑ din bɑkt nibul nɑ nɑn wɑɑ tuun biɑnŋ nbɑ kul nɑ pɑɑk, k Yiesu ŋmɑt yet u puolpoweitieb nɑ ɑ</verse>
				<verse number="44">«Luotl i tubɑ mɑn k gbɑt fɑnu lin nbɑ k n yɑɑ n pɑk k tul’i nɑ. B tɑn sɑɑ jii Nisɑɑlk Bijɑ k kubn’ɔ niib nuu ni.»</verse>
				<verse number="45">Ŋɑɑn b lek din k bɑnn l pɑɑk, k mɑɑn siɑl din dɔkn b yɑn e, ɑ b dɑɑ bɑnt, k b biɑ tiin jɑŋmɑɑni nɑn bin boi Yiesu l mɑɑn pɑɑk.</verse>
				<verse number="46">L puolpo e k mɔniɑɔk din tɑn bɑɑl Yiesu puolpoweitieb nɑ sinsuuk ni, k b noi ɑ bin lɑɑn ŋmee tie nijɑɑnn b sinsuuk ni.</verse>
				<verse number="47">K Yiesu bɑnn bɑɑ duki biɑnŋ nbɑ. L pɑɑk k u jii bik nnɑ k senn’ɔ u nunm ni,</verse>
				<verse number="48">ŋɑɑn yet’b ɑ: «Wun nbɑ gɑɑl bik nbɑ nɑ n sɑnn pɑɑk, u gɑɑl min e, k wun nbɑ mun sɑk k gɑɑl’n, u gɑɑl wun nbɑ tun’n nɑ e mun biɑk. K mɑɑn wun nbɑ tie tɑlk i ni, ŋuɑ e tie nijɑɑnn k gɑl i kul ɑ.»</verse>
				<verse number="49">Ŋɑnn e k Sɑn din yet’ɔ ɑ: «Cɑnbɑɑ, t dɑɑn lɑ k jɑsuɑ mun tɑɑn ɑ sɑnn k nyint nɑlnbiit niib ni, k t yet’ɔ ɑ wun nyik, k mɑɑn u k tie t ni yenɔ.»</verse>
				<verse number="50">K Yiesu jiin k yet’ɔ ɑ: «I dɑɑ tɑb’ɔ mɑn, k mɑɑn wun nbɑ kul k kɔn nɑn’i ni, u sie i puol e.»</verse>
				<verse number="51">Tɔn, yuo nbɑ k l din tɑn pel nɑn Yiesu n do *Yendɔunŋ ni, k u din tɑn fɑɑ pɑl k suol sɔnu ɑ wun sɑɑn Selusɑɑlenm,</verse>
				<verse number="52">k u tun tuomiinbɑ ɑ bin gɑl *Sɑɑmɑɑli niib digbɑnbik nbɑ be liik ɑ bin tien siil nɑn u bɑɑlu,</verse>
				<verse number="53">ŋɑɑn lenŋ niib din k luon bin gɑɑl’ɔ, k mɑɑn b din mi nɑn u sɑɑ Selusɑɑlenm e.</verse>
				<verse number="54">K u puolpoweitieb Sɑɑk nɑn Sɑn nbɑ gbɑt nnɑ mɑnŋ k b boi’ɔ ɑ: «Yonmdɑɑnɔ, ɑ luon k t te k muu n nyi sɑnpɑɑpo k sik di biil’b ii?»</verse>
				<verse number="55">Ŋɑɑn Yiesu jiɑnt gɑɑl jɑt b pɑɑk ɑ bin nyik ɑ, [k yet ɑ: «I k mi siek nbɑ te k i mɔk l dudukt.</verse>
				<verse number="56">K mɑɑn Nisɑɑlk Bijɑ k bɑɑl ɑ wun buon niib sei kɑɑ, ŋɑɑn u bɑɑl ɑ wun fiel’b e,»] k b nyik, ŋɑɑn sɑɑn digbɑnliel po.</verse>
				<verse number="57">Yuo nbɑ k b din sɑɑ mɑnŋ k jɑsuɑ tɑn yet Yiesu ɑ: «N sɑɑ wei’ɑ siɑn nbɑ kul po k ɑ sɑɑ.»</verse>
				<verse number="58">K Yiesu yet’ɔ ɑ: «Lunlonɑ mɔk fɔli, k nuɑni mun biɑ mɔk tiɑt, ŋɑɑn Nisɑɑlk Bijɑ k mɔk dunduɑnbuol.»</verse>
				<verse number="59">K u biɑ tɑn yet jɑluɑ ɑ: «I wɑɑ’n.» K juɑ mɑnŋ yet’ɔ ɑ: «N Yonmdɑɑnɔ, ŋɑɑnt k n sɑɑn k sɑɑ pii n bɑɑ sinsinn ɑ.»</verse>
				<verse number="60">K Yiesu jiin yet’ɔ ɑ: «Ŋɑɑnt k kpienm i pii b kpienlieb. Fin, i sɑɑ wɑɑ, kii sɑi muɑntl niib Yennu nɑɑn po.»</verse>
				<verse number="61">K luɑ mun yet’ɔ ɑ: «N Yonmdɑɑnɔ, n sɑɑ wei’ɑ wɑɑ, ŋɑɑn ŋɑɑnt k n kun k sɑɑ cɑb n ŋɑɑtieb sinsinn ɑ k ji fit wei’ɑ.»</verse>
				<verse number="62">K Yiesu yet’ɔ ɑ: «Wun nbɑ diɑ nɑɑsɔk k ko ŋɑɑn goli puolpo, l dɑɑnɔ k ŋɑn nɑn Yennu nɑɑn tuontumu.»</verse>
			</chapter>
			<chapter number="10">
				<verse number="1">L puolpo e k Yonmdɑɑnɔ din lukt nilieb piinlole nɑn bɑnle k tun’m bɑnlele ɑ bin dɔnŋ gɑl doi ni, siɑn nbɑ po kul k u sɑɑ bɑɑl.</verse>
				<verse number="2">Ŋɑnn e k u yet’b ɑ: «Dii nɑ biel k yɑb ɑ, ŋɑɑn k dijɑɑntieb wɑɑl. L pɑɑk, ii mei mɑn dii nɑ dɑɑnɔ k wun ŋɑnm pukn dijɑɑntieb k te k bin sɑɑn jɑɑn u dii mɑnŋ.</verse>
				<verse number="3">Ii sɑɑ mɑn. Gotl, n tuun’i, k i sii tie nɑn pebis nbɑ be kinkɑtɑ sinsuuk ni nɑ.</verse>
				<verse number="4">Ŋɑɑn i dɑɑ jikt likbuɑli ɑmi pɑkɑ ɑmi tɑɑsɑliɑ. I biɑ dɑɑ sie sɔnu ni k fuont niib k kpɑmi.</verse>
				<verse number="5">Ŋɑɑk nbɑ yɑɑ ni k i sɑɑ kuɑ, yin fuont k yet ɑ: ‹Mɑnu ii be ŋɑɑk nɑ niib pɑɑk.›</verse>
				<verse number="6">K ŋɑɑdɑɑnɔ i luon mɑnu, u sɑɑ gɑɑl. L i kii tie nnɑ, mɑnu mɑnŋ biɑ sɑɑ jen i pɑɑk nɑ.</verse>
				<verse number="7">L i tie k i kuɑ ŋɑɑk nbɑ yɑɑ ni, ii be lenŋ kii di kii nyu lin nbɑ k b tien’i, k mɑɑn tuontunnɔ ŋɑn k wun gɑɑl u pɑɑɔk o. I dɑɑ lin k luɑn ŋei k duɑ.</verse>
				<verse number="8">L i tie k i bɑɑl duo nbɑ yɑɑ ni k b tuok’i nɑn pɑlpienn, ŋɑɑn tɑn tul’i jiet nbɑ, yin di.</verse>
				<verse number="9">I te k bɑɑtb n pɑɑk lenŋ ŋɑɑn kii yien niib mɑnŋ ɑ: ‹Yennu nɑɑn nɑkn’i wɑɑ.›</verse>
				<verse number="10">Ŋɑɑn l i tie k i bɑɑl duo nbɑ ni k niib nɑ k gɑɑl’i, yin nyi sɔni pɑɑk ŋɑɑn kii yien ɑ:</verse>
				<verse number="11">‹T tɑɑ nbɑ tɑb i duo nɑ tɑnbiini nɑ, t pit ŋɑnn e k lubn k cɑbt’i. Ŋɑɑn ii mi mɑn nɑn Yennu nɑɑn ponŋ nɑkn’i wɑɑ.›</verse>
				<verse number="12">N yien’i e nɑn buut bunu dɑɑl, duo mɑnŋ niib tubdɑtu tɑn sɑɑ gɑl Suodonmtieb yɑl ɑ.»</verse>
				<verse number="13">«L sii bi yinm Kolɑsentieb pɑɑk. L sii bi yinm Betsɑidɑtieb mun yɑɑ pɑɑk. K mɑɑn mi i bo i tun bɑktnɔunŋ tuonjɑɑnɑ Tiil nɑn Siidɔn doi ni nɑn mɑɑ dɑɑn tun i doi ni nɑ, b bo sɑɑ mɔ kuɑŋɑɑn yiɑn ɑ k jii bɔtuot k liɑ liɑ k puk b mɔnŋ tɑnpen k wɑnn nɑn b luon k bin lebt binbenŋ.</verse>
				<verse number="14">Dɑɑl nbɑ k Yennu tɑn sɑɑ bu niib buut nɑ, i tubdɑtu tɑn sɑɑ gɑl Tiil nɑn Siidɔn tieb yɑl ɑ.</verse>
				<verse number="15">Yinm Kɑpelnɑunmtieb, i duki nɑn i tɑn sɑɑ do sɑnpɑɑpo wɑɑ? Aɑi, i tɑn sɑɑ sik muu nbɑ kɑɑ gbennu ni e.»</verse>
				<verse number="16">L yuo nɑ k Yiesu din yet u *puolpoweitieb ɑ: «Wun nbɑ gbiin i mɑɑn, u gbiin min e, ŋɑɑn wun nbɑ yet’i, u yet min e, ŋɑɑn wun nbɑ yet’n, u yet Yennu nbɑ tun’n nɑ e mun biɑk.»</verse>
				<verse number="17">Ŋɑnn e k jɑb piinlole nɑn bɑnle mɑnŋ din tɑn jen nɑn pɑlpienn k yet’ɔ ɑ: «Yonmdɑɑnɔ, ɑ sɑnn ni e k nɑlnbiit tɑn sɑɑk t mɔi.»</verse>
				<verse number="18">K Yiesu yet’b ɑ: «N lɑ k *Sɑɑtɑn nyii sɑnpɑɑpo k tɑn bɑɑ nɑn sɑnyiknti nɑ.</verse>
				<verse number="19">Gbiintl mɑn, n ponŋ tul’i yiikuo k i sii ŋmɑɑt wɑi nɑn nɑni pɑɑk, kii nyɑni i dɑtɑɑk pɑnŋ kul, k siɑl kɑn tien’i ni.</verse>
				<verse number="20">Ŋɑɑn i dɑɑ mɔk pɑlpienn nɑn nɑlnbiit nbɑ sɑk i mɔi nɑ pɑɑk, ŋɑɑn kii jik i mɔk pɑlpienn mɑn nɑn Yennu ponŋ diɑn i sɑnɑ *Yendɔunŋ ni nɑ.»</verse>
				<verse number="21">L yuo mɑnŋ k Foŋɑnm din te k Yiesu mɔk pɑlpienn hei, k yet ɑ: «N Bɑɑ wun nbɑ tie sɑnpɑɑpo nɑn tingbounŋ nɑ Yonmdɑɑnɔ, n piɑk’ɑ, k mɑɑn ɑ bɔl lɑbɑɑl mɑnŋ subndɑnm nɑn mitieb buol e, ŋɑɑn fiit wɑnn wɑɑs. Nnn Cɑnbɑɑ, nnɑ e k ɑ luon k ɑ tun, k l mɑn’ɑ.»</verse>
				<verse number="22">Yiesu biɑ din ŋɑnm yet ɑ: «N Bɑɑ e wɑnn’n mɑɑn kul ɑ. Suɑ k mi Bijɑ nɑ nbɑ tie wun nbɑ sie Bɑɑ mɑnŋ, k suɑ mun biɑ k mi Bɑɑ mɑnŋ nbɑ tie wun nbɑ, sie Bijɑ nɑ, nɑn bin nbɑ k Bijɑ luon wun fiit Bɑɑ mɑnŋ wɑnn’b nɑ.»</verse>
				<verse number="23">L yuo nɑ k Yiesu ji din ŋmɑt got u puolpoweitieb ŋɑɑn yet’b b kuukuɑ ɑ: «Pɑlpienn tie i yɑl e, k mɑɑn i ninbinɑ nbɑ lɑ lin nbɑ k i lɑɑt nɑ.</verse>
				<verse number="24">N yien’i e nɑn *Yennu sɔkniinbɑ nɑn kpɑnbɑlɑ bonciɑnn din luon bin lɑ lin nbɑ k i lɑɑt nɑ, ŋɑɑn din k lɑ, k biɑ din luon bin gbɑt lɑbɑɑl nbɑ k i gbiɑ nɑ, ŋɑɑn din k gbɑt.»</verse>
				<verse number="25">Dɑsiɑl k *senniwɑntɔsuɑ din fiil k set k luon wun bikn Yiesu k boi’ɔ ɑ: «Wɑntuɑ, n sɑɑ tien nlee k lɑ mɑnfuol nbɑ kɑɑ gbennu?»</verse>
				<verse number="26">K Yiesu jiin k boi’ɔ ɑ: «L diɑn nlee Yennu *senni ni? A lii k lɑɑt nlee?»</verse>
				<verse number="27">K juɑ nɑ jiin ɑ: «Fii mɑntk kii luon Yonmdɑɑnɔ Yennu nɑn ɑ pɑl kul ɑ, kii biɑ kii luon’ɔ nɑn ɑ siek kul ɑ, nɑn ɑ pɑnŋ kul ɑ, nɑn ɑ dudukt kul ɑ, kii biɑ kii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.»</verse>
				<verse number="28">K Yiesu yet’ɔ ɑ: «A jiinu ŋɑn. Ii tuun nnɑ k tɑn lɑ mɑnfuol mɑnŋ.»</verse>
				<verse number="29">Ŋɑɑn k *senniwɑntuɑ nɑ lek din luon wun wɑnn nɑn u tie niŋɑnɔ Yennu buol ni, k boi Yiesu ɑ: «Tɔn, k ŋmee tie n luɑ?»</verse>
				<verse number="30">K Yiesu jiin k yet’ɔ ɑ: «Jɑsuɑ din nyii Selusɑɑlenm k siik Seliiko, k fɑt-tieb tɑn pikn’ɔ k liɑt u tiɑt k fɑt, ŋɑɑn buo’u bonciɑnn, k tɑn tenn u kuun dɑlk dɑlk nnɑ, ŋɑɑn nyik’ɔ.</verse>
				<verse number="31">L puolpo e k tɑn suɑ k Yennu mɑnntɔsuɑ nnɑ mun tɔk l sɔnu k siik bɑɑt k tɑn lɑ juɑ nɑ k u duɑ, k u lɔk gɑl ŋɑɑn nyik’ɔ.</verse>
				<verse number="32">L biɑnŋ e nɑ biɑk, k Liefi buolu ni jɑsuɑ mun din bɑɑt lenŋ k tɑn lɑ juɑ mɑnŋ, k mun biɑ lɔk k gɑl ŋɑɑn nyik’ɔ.</verse>
				<verse number="33">Ŋɑɑn *Sɑɑmɑɑli jɑsuɑ mun din tɔk l sɔnu k bɑɑt k tɑn dɔkt juɑ mɑnŋ pɑɑk k lɑ’u, k ninbɑɑɔk suol’ɔ bonciɑnn,</verse>
				<verse number="34">k u bɑɑl k jii kpɑn nɑn dɑɑn k wuul u fiɑt nɑ ŋɑɑn fin tɑnɑ, k jii’u k pɑɑn’ɔ u bonŋ pɑɑk k sɑɑn nɑn’ɔ sɑɑnm dieok ni k sɑɑ got’ɔ.</verse>
				<verse number="35">Lɑɑ din tɑn yent yuo nbɑ k u jii denienbɑ ŋɑnle k tul wun nbɑ din goli sɑɑnm dieok nɑ, ŋɑɑn yet’ɔ: ‹Ii goli juɑ nɑ, k mi i tɑnŋ i jen dɑɑl nbɑ, n sɑɑ pukn’ɑ lin nbɑ k ɑ din’ɔ k pukn nɑ pɑɑk.› »</verse>
				<verse number="36">Yiesu nbɑ pɑk nnɑ k gbenn, k u boi *senniwɑntuɑ nɑ ɑ: «Jɑb bɑntɑ nɑ ni, ŋmee wɑnt nɑn u tie wun nbɑ k fɑt-tieb fɑt’ɔ nɑ luɑ?»</verse>
				<verse number="37">K u jiin ɑ: «Wun nbɑ din tin’ɔ ninbɑɑɔk nɑ.» K Yiesu yet’ɔ ɑ: «Tɔn, fin, i sɑɑ kii tuun l biɑnŋ mun.»</verse>
				<verse number="38">Yiesu nɑn u puolpoweitieb din sɑɑ b sɔnu, k b sɑɑ bɑɑl digbɑnbisiɑk nnɑ ni, k puosuɑ din be lenŋ k b yi’u Mɑɑlt, k u din gɑɑl Yiesu nɑn pɑlpienn u ŋɑɑk ni.</verse>
				<verse number="39">U din mɔk niipuo k u sɑnn tie Mɑɑli, k Mɑɑli nɑ din bɑɑl k tɑn kɑl tinŋ ni k nɑkn Yonmdɑɑnɔ tɑɑ po k gbiintl u mɑɑn.</verse>
				<verse number="40">Ŋɑɑn k Mɑɑlt mun din gbɑɑ nɑn sɑɑncɑntuk kul kul, k u tɑn bɑɑl yet Yiesu ɑ: «N Yonmdɑɑnɔ, mɑɑ gbɑɑ nɑn sɑɑɔnŋ cɑntuk n kuukuɑ, ŋɑɑn k n niipuo nɑ k sonmt’n, ɑ bɑkɑ kɑɑ l po oo? Yet’ɔ k wun bɑɑl k tɑn sonm’n.»</verse>
				<verse number="41">K Yonmdɑɑnɔ jiin k yet’ɔ ɑ: «Mɑɑlt, Mɑɑlt, n mi nɑn ɑ gbɑɑ nɑn bonɑ bonciɑnn, k l muks’ɑ hei,</verse>
				<verse number="42">ŋɑɑn bon-yenn kuukuɑ e kpɑɑ tɑlɑs. Mɑɑli gɑnn lin nbɑ ŋɑn, k suɑ kɑn fɑt’l.»</verse>
			</chapter>
			<chapter number="11">
				<verse number="1">Dɑɑsiɑl k Yiesu din be siɑl po k mei Yennu. Wɑɑ miɑl gbenn yuo nbɑ, k u *puolpoweitieb yenɔ tɑn yet’ɔ ɑ: «Yonmdɑɑnɔ, wɑnt’t tɑɑ sii mei Yennu biɑnŋ nbɑ nɑn Sɑn nbɑ mun din wɑnn u puolpoweitieb biɑnŋ nbɑ nɑ.»</verse>
				<verse number="2">K Yiesu yet’b ɑ: «Yɑɑ tuu sii mei Yennu biɑnŋ nbɑ e nɑ: Bɑɑ, ɑ sɑnn n lɑ dontl. Ŋɑɑnt k ɑ nɑɑn n bɑɑl.</verse>
				<verse number="3">Tul’t mɑnn dɑɑl kul</verse>
				<verse number="4">Nyikn cɑb t biit nɑn tɑɑ mun nyikt k cɑbt bin nbɑ biil’t nɑ. A dɑɑ te k t kuɑ jɑnmi ni.»</verse>
				<verse number="5">Yiesu biɑ yet’b ɑ: «T sɑɑ yet ɑ i yenɔ mɔk u yuɑk k sɑɑn u ŋɑɑk ni nyiɑɔk tɑnsuuni k yet’ɔ ɑ: ‹N yuɑk, kpentl’n pɑɑni ŋɑntɑ,</verse>
				<verse number="6">k mɑɑn n yuɑs nbɑ ni yenɔ nyii sɔnu k bɑɑl n ŋɑɑk ni, ŋɑɑn k n k mɔk siɑl k sɑɑ tul’ɔ.›</verse>
				<verse number="7">K wun nbɑ be ŋɑɑk ni jiin ɑ: ‹Dɑɑ muks’n. N ponŋ kpɑl gɑnn ɑ, k min nɑn n wɑɑs biɑ duɑl ɑ. N kɑn fit fiil k tul’ɑ pɑɑnu.›</verse>
				<verse number="8">Gotl, n yien’i e, u kɑn sɑk fiil k tul’ɔ jiet mɑnŋ, wɑɑ tie u yuɑk nɑ pɑɑk, ŋɑɑn wɑɑ k tiin fei k biɑ mei’ɔ nɑ, sie k u tɑn tɑt fiil k tul’ɔ biɑnŋ nbɑ k u luon.</verse>
				<verse number="9">«L pɑɑk, n biɑ yien’i, miɑt mɑn, k b sɑɑ tul’i. Lomin mɑn, k i sɑɑ lɑ wɑɑ. Kpɑɑn gɑnn mɑn, k b sɑɑ luot k tul’i,</verse>
				<verse number="10">k mɑɑn wun nbɑ kul mei, gɑɑn e, k wun nbɑ mun luon, u lɑɑt e, k wun nbɑ kpɑɑn gɑnn, b luotl tien’ɔ.</verse>
				<verse number="11">Yinm bɑɑnbɑ, i ŋmee k u bijɑ sɑɑ miɑl’ɔ jɑnŋ k wun jii wɑɑɔk k tul’ɔ?</verse>
				<verse number="12">Ami ŋmee k u sɑɑ miɑl’ɔ jenn k wun jii nɑnŋ k tul’ɔ?</verse>
				<verse number="13">K l i tie k yinm nbɑ tie biitdɑnm nɑ mi biɑnŋ nbɑ k i sɑɑ tul i wɑɑs bonŋɑnɑ, k i Bɑɑ Yennu nbɑ be sɑnpɑɑpo nɑ ŋɑnin kɑn jii Foŋɑnm k tul bin nbɑ mei’ɔ l po nɑ ɑɑ?»</verse>
				<verse number="14">Yiesu din nyint nɑlnbiiuk nbɑ din be jɑsuɑ ni k tien’ɔ muuk nɑ. Yuo nbɑ k nɑlnbiiuk nɑ nyii u ni k gbenn, k juɑ nɑ muut k piin k piɑk. K l bɑkt nibul nɑ bonciɑnn.</verse>
				<verse number="15">Ŋɑɑn k yenm din yet ɑ: «Nɑlnbiit bɑt Beelsebuul e tien’ɔ yiikuo k u nyint nɑlnbiit niib ni.»</verse>
				<verse number="16">Ŋɑɑn k yenm mun din luon k bin bikn Yiesu, k yɑɑ ɑ wun wɑnn’b *nyinn nbɑ nyii *Yendɔunŋ ni.</verse>
				<verse number="17">K Yiesu bɑnn bɑɑ duki lin nbɑ, k yet’b ɑ: «Nɑɑn niib i ŋmɑt k kɔn tuokt b lieb, b nɑɑn mɑnŋ sɑɑ biil ɑ, k ŋɑɑk niib i mun i ŋmɑt kɔn nɑn lieb, l kɑn set.</verse>
				<verse number="18">Tɔn, l i tie k *Sɑɑtɑn ŋmɑt kɔn nɑn u lieb, nlee k u nɑɑn sɑɑ set i? N yet nnɑ k mɑɑn i yɑɑ ɑ Beelsebuul e tien’n yiikuo ɑ mii nyint nɑlnbiit niib ni.</verse>
				<verse number="19">L i tie k n nyint nɑlnbiit niib ni nɑn Beelsebuul yiikuo nɑ, ŋmee yiikuo ni e k i mɔnŋ mɔnŋ wɑɑs nyint nɑlnbiit niib ni i? Ŋɑnn e k b tuonɑ wɑnt nɑn i k mɔk mɔni.</verse>
				<verse number="20">Ŋɑɑn l i tie k l tie Yennu yiikuo ni k n nyint nɑlnbiit niib ni, l wɑnt nɑn Yennu nɑɑn ponŋ bɑɑl i buol ni wɑɑ.</verse>
				<verse number="21">«Jɑwɑktl nbɑ tien siil nɑn u jɑtiɑt k guu u ŋɑɑk, u bonsiɑl kul kɑn sii,</verse>
				<verse number="22">ŋɑɑn u pɑɑlɔ mun i tɑnŋ i pikn’ɔ k pɑɑk’ɔ, u sɑɑ fɑt u jɑtiɑt nbɑ k u dɑɑn l pɑɑk nɑ e, k biɑ jii u mɔktuk k tol niib.</verse>
				<verse number="23">«Wun nbɑ k sie n puol, u kɔn nɑn’n e, k wun nbɑ mun k tiki niib k tien’n, u yɑt’b e.»</verse>
				<verse number="24">«L i tie k nɑlnbiiuk tɑn nyii nilɔ ni, u tuu yiek e k lin mɔkuounŋ ni, k luon fuonbuol, ŋɑɑn k k lɑɑt. L pɑɑk, u tuu tɑn yet u mɔnŋ e ɑ: ‹N sɑɑ ŋmɑt sɑɑn ŋɑɑk nbɑ ni k n dɑɑn nyii nɑ ni e.›</verse>
				<verse number="25">U ji kii ŋmɑt tɑn bɑɑl, wun lɑ k b piɑl k ŋɑnm ɑ,</verse>
				<verse number="26">u ji sɑɑ ŋmɑt nyi e k sɑɑ yiin nɑlnbilieb bɑnlole, bin nbɑ bi k cie u pɑɑk, k bɑɑl nɑn’m, k bin kuɑ k lɑkn be, k nilɔ mɑnŋ binbenŋ ji sii bi bonciɑnn k gɑl wɑɑ dɑɑn tuu be sinsinn biɑnŋ nbɑ nɑ wɑɑ.»</verse>
				<verse number="27">Yiesu nbɑ din dɑɑ yien nnɑ mɑnŋ, k puosuɑ nnɑ be nibul nɑ ni, k yet sɑnpɑɑpo wɑɑ ɑ: «Puo nbɑ mɑl’ɑ k muɑn’ɑ nɑ, pɑlpienn tie u yɑl e.»</verse>
				<verse number="28">K Yiesu jiin yet’ɔ ɑ: «Bin nbɑ gbiɑ Yennu mɑɑn k sɑɑk’l, ŋɑnm e k pɑlpienn tie b yɑl.»</verse>
				<verse number="29">Nibul nbɑ din gbin Yiesu buol ni yuo nbɑ nɑ, k u yet’b ɑ: «Mɔtɑɑnɑ nigbounŋ nɑ tie biitdɑnm e, k mɑɑn b luon bin lɑ nyinn, ŋɑɑn b kɑn lɑ nyinsiɑl, l i kii tie Suonɑ nyinn nɑ i kɑɑ.</verse>
				<verse number="30">Biɑnŋ nbɑ k Suonɑ din tien nyinn k tul Niiniif tieb nɑ, l biɑnŋ e mun k *Nisɑɑlk Bijɑ mun sɑɑ tien nyinn k tul mɔtɑɑnɑ nigbounŋ nɑ.</verse>
				<verse number="31">Buut dɑɑl, puosuɑ nbɑ din tie kpɑnbɑl nbɑ din nyii gɑnŋ po nɑ tɑn sɑɑ set wɑnn nɑn mɔtɑɑnɑ tingbounŋ nɑ niib mɔk biit, k mɑɑn u din nyii digbɑnbɑnfɔkl e wɑɑ k tɑn bɑɑl ɑ wun gbiint kpɑnbɑl Sɑɑlomɔn yɑnfuon nɑ pinpɑɔk, k gotl mɑn, wun nbɑ cie Sɑɑlomɔn nɑ be nnɑ.</verse>
				<verse number="32">Buut dɑɑl, Niiniiftieb tɑn sɑɑ set wɑnn nɑn mɔtɑɑnɑ nigbounŋ nɑ mɔk biit, k mɑɑn Suonɑ muɑnti pɑɑk k b din mɔ kuɑŋɑɑn k lebt binbenŋ, k gotl mɑn, wun nbɑ cie Suonɑ be nnɑ.»</verse>
				<verse number="33">«B k jokt fitl ŋɑɑn jikt k tie wuol ni, ɑmi k liknt bokt l pɑɑk. Sie k b jii’l k tuɑnn bonsiɑl nbɑ fɔk nɑ pɑɑk k lin yent, k niib i jik i kuɑ yuo nbɑ, bii lɑɑt yentu nɑ.</verse>
				<verse number="34">A ninbinɑ e tie ɑ gbɑnɑnt fitl. A ninbinɑ i ŋɑn, ɑ gbɑnɑnt kul sii mɔk yentu, ŋɑɑn ɑ ninbinɑ i kii ŋɑn, ɑ gbɑnɑnt kul sii be bunbɔnn ni e.</verse>
				<verse number="35">Ii mi mɑn k yentu nbɑ be i ni nɑ dɑɑ kpɑntl tie bunbɔnn.</verse>
				<verse number="36">Tɔn, ɑ gbɑnɑnt kul i yien bonŋɑnn k siɑl po k be bunbɔnn ni, l sii yien e k nyili pilpilpil, k nɑɑn nɑn fitl nbɑ yien k tien’ɑ yienŋɑnu nɑ.»</verse>
				<verse number="37">Yuo nbɑ k Yiesu pɑk gbenn nɑ, k Fɑɑliisiɑnsuɑ din yet’ɔ ɑ wun wei’ɔ k bin sɑɑ di jiet. K u din wei sɑɑn k sɑɑ kuɑ k kɑl ɑ wun di.</verse>
				<verse number="38">K l din tien Fɑɑliisiɑn mɑnŋ bɑktnɔunŋ wɑɑ lɑ k Yiesu k fobt nɑn b kɑɑl nbɑ tie bɑnnu nbɑ nɑ, ŋɑɑn yɑɑ wun di nɑ.</verse>
				<verse number="39">K Yonmdɑɑnɔ yet’ɔ ɑ: «Yinm Fɑɑliisiɑnnbɑ nɑ, i tuu soki ŋmɑni nɑn seni puolpo kuukuɑ e, ŋɑɑn k i pɑlɑ ni gbie nɑn fɑtu nɑn bonbiil.</verse>
				<verse number="40">Yinm jɑtt nɑ. Wun nbɑ din nɑn puolpo nɑ, ŋuɑ kɑɑ din nɑn nuɑk ni mun ii?</verse>
				<verse number="41">Tuln tɑlɑs-dɑnm lin nbɑ be i ŋmɑni ni nɑn i seni ni, k i nɑn-yel po nɑn nuɑk ni kul sii yien.</verse>
				<verse number="42">«Yinm Fɑɑliisiɑnnbɑ, l sii bi i pɑɑk. I jikt ment nɑn luu nɑn kpinliet nbɑ k b buul gungounŋ ni l buolu kul ni bɔktu piik ni bɔkyenn kuɑ, k tien Yennu, ŋɑɑn bɑkn lin nbɑ tuok, k biɑ k luon Yennu. L bo sii ŋɑn k yii tuun ŋɑnn, k dɑɑ nyikt lin nbɑ tenn.</verse>
				<verse number="43">«Yinm Fɑɑliisiɑnnbɑ, l sii bi i pɑɑk, k mɑɑn i luon nijɑɑnɑ kinkɑɑni boɑ *Suifnbɑ jɑɑnti diet ni, k biɑ luon niib i fuont’i nɑn nibɑɑkl fuonti dɑi ni.</verse>
				<verse number="44">L sii bi i pɑɑk. I tie nɑn kɑɑt nbɑ k niib tuu ŋmɑɑ k do l pɑɑk ŋɑɑn kɑn bɑnn’l nɑ e.»</verse>
				<verse number="45">Ŋɑnn e k *senniwɑntɔyenɔ yet’ɔ ɑ: «Wɑntuɑ, fɑɑ yet nnɑ nɑ, ŋɑnn ɑ sukl’t e nɑ mun.»</verse>
				<verse number="46">K Yiesu jiin yet’ɔ ɑ: «Yinm *senniwɑntieb, l sii bi i pɑɑk mun, k mɑɑn i jint niib jik-kpiɑtɑ nbɑ pɑɑl nɑn bin jii, ŋɑɑn i mɔnŋ k sɑɑk k yii siin jikɑ mɑnŋ kii sonmt’b.</verse>
				<verse number="47">L sii bi i pɑɑk, k mɑɑn i mɑɑ sɔkniinbɑ kɑɑt k sent bonŋɑnn. Ŋɑnm mɑnŋ e tie sɔkniinbɑ nbɑ k i yejɑnm din kpii’b mɑnŋ.</verse>
				<verse number="48">Yɑɑ tuun lin nbɑ mɑnŋ, ŋɑnn e wɑnt niib nɑn i set sɑk i yejɑnm nbɑ din tun biɑnŋ nbɑ nɑ wɑɑ. Ŋɑnm e din kpii sɔkniinbɑ mɑnŋ, k i mun sɑɑn sɑɑ mɑɑ b kɑɑt mɑnŋ.</verse>
				<verse number="49">L pɑɑk, k Yɑndɑɑnɔ Yennu din yet ɑ: ‹N sɑɑ tun sɔkniinbɑ nɑn tuomiinbɑ b buol ni, k b sɑɑ kpi siɑb ŋɑɑn muks lieb,›</verse>
				<verse number="50">ɑ mɔtɑɑnɑ nigbounŋ n tɑn lɑ tubdɑtu sɔkniinbɑ kul kpinu nɑ pɑɑk. Kpinu mɑnŋ din piin *dulnyɑ nɑmu yuo e wɑɑ,</verse>
				<verse number="51">Kɑɑen nbɑ din kpii Abel yuo nbɑ nɑ, k l jii k tɑn bɑɑl Sɑɑkɑɑli kpinu, wun nbɑ k b din kpii’u Yennu *mɑnnu binbintl nɑn Yennu jɑɑnti ŋɑsɑɑkɑk sinsuuk ni nɑ. N yien’i nɑn bɑlmɔni e, mɔtɑɑnɑ nigbounŋ nɑ tɑn sɑɑ lɑ tubdɑtu lin nbɑ nɑ kul pɑɑk.</verse>
				<verse number="52">«Yinm *senniwɑntieb, l sii bi i pɑɑk, k mɑɑn i mɔk pienu nbɑ sɑɑ fit luot minu gɑnn. I k kuɑ lenŋ k i biɑ k cɑb bin nbɑ luon bin kuɑ.»</verse>
				<verse number="53">Yiesu nbɑ siet lenŋ mɑnŋ, k senniwɑntieb nɑn Fɑɑliisiɑnnbɑ wutuol ji din duo bonciɑnn, k b ji din piin boi’ɔ buboit k jikt sɑɑ lɑbɑɑl bonciɑnn po,</verse>
				<verse number="54">k b lek din kol ɑ bin lɑ u mɔbonkpetl k fit tɑɑl’ɔ.</verse>
			</chapter>
			<chapter number="12">
				<verse number="1">L yuo mɑnŋ k niib tusɑ tusɑ din muk lɑkn lieb, k tɑn ŋmɑɑt lieb tɑɑgbinɑ, k Yiesu din pɑk nɑn u *puolpoweitieb sinsinn k yɑɑ ɑ: «Ii lɔktl mɑn Fɑɑliisiɑnnbɑ tumiiu nbɑ k tuok nɑ, b tie kpinkpɑnni dɑnm e.</verse>
				<verse number="2">Bɑlsɑi kɑɑ k duɑk k tɑn kɑn nyi pɑɑnu ni. Siɑl mun k be wuol ni k b tɑn kɑn bɑnn’l.</verse>
				<verse number="3">L pɑɑk, lɑbɑɑl nbɑ k i pɑk bunbɔnn ni nɑ tɑn sɑɑ nyi yentu ni. Lin nbɑ k i lek lɔkn diet ni, ŋɑɑn l tɑn sɑɑ wuot k muɑnt nyi wɑɑ.»</verse>
				<verse number="4">«N yuɑsnbɑ, n yien’i e, i dɑɑ tiin bin nbɑ kpi gbɑnɑnt kuukuɑ nɑ jɑŋmɑɑni mɑn, k mɑɑn b kpi i gbɑnɑnt kuukuɑ e, k l puolpo b kɑn fit tien’i siɑl.</verse>
				<verse number="5">N sɑɑ wɑnn’i wun nbɑ k i sii tiin’ɔ. Tinin wun nbɑ fit kpi i gbɑnɑnt k biɑ mɔk yiikuo nbɑ k sɑɑ fit lu’i muu nbɑ kɑn mi kpien nɑ ni. N yien’i e, tinin ŋuɑ e mɑn.»</verse>
				<verse number="6">«B k kɔi nuɑnbit bɑnŋmu kujɑ ŋɑnle ee? Ŋɑɑn Yennu k mi tɑnm nɑn b yenɔ kuɑ po wɑɑ.</verse>
				<verse number="7">Setk nɑn mɔni Yennu ponŋ mi i yulɑ pɑɑk yut kɑnn. I dɑɑ tiin jɑŋmɑɑni, k mɑɑn i mɔk nyuɑt k gɑl nuɑnbit bonciɑnn.»</verse>
				<verse number="8">«N yien’i e, wun nbɑ nyint u mɔnŋ pɑɑnu ni niib ni nɑn u tie n weilɔ e, *Nisɑɑlk Bijɑ mun tɑn sɑɑ nyinn’ɔ pɑɑnu ni Yennu *mɑlɑkɑɑnbɑ buol ni, nɑn u tie u yuɑ e,</verse>
				<verse number="9">ŋɑɑn wun nbɑ yɑɑ ɑ u k tie n weilɔ, niib ni, Nisɑɑlk Bijɑ mun tɑn sɑɑ yet ɑ u k mi’u, Yennu mɑlɑkɑɑnbɑ mɑnŋ buol ni.</verse>
				<verse number="10">«Wun nbɑ kul pɑk mɔbonn k biil Nisɑɑlk Bijɑ nɑ, Yennu sɑɑ nyik cɑb’ɔ wɑɑ, ŋɑɑn wun nbɑ pɑk biil Foŋɑnm nɑ, Yennu kɑn nyik cɑb’ɔ.</verse>
				<verse number="11">«B i suol’i k bɑɑl nɑn’i *Suifnbɑ jɑɑnti diet ni ɑmi kpɑnbɑlɑ buol ɑmi tinŋ yudɑnm buol, i dɑɑ te k l dɑɑnm’i nɑn yɑɑ sɑɑ pɑk jiin biɑnŋ nbɑ, ɑmi yɑɑ sɑɑ pɑk lin nbɑ,</verse>
				<verse number="12">k mɑɑn l yuo nɑ e k Foŋɑnm tɑn sɑɑ wɑnn’i biɑnŋ nbɑ k i sɑɑ pɑk.»</verse>
				<verse number="13">L yuo mɑnŋ k jɑsuɑ din yet Yiesu nibul nɑ ni ɑ: «Wɑntuɑ, yetl n yuɑlɔ nɑ k wun bɔkt t bɑɑ fɑɑl k tul’n.»</verse>
				<verse number="14">K Yiesu yet’ɔ ɑ: «N yuɑk, ŋmee tien’n bɑlbuulɔ ɑ n bu k bɔkt i fɑɑl mɑnŋ i?»</verse>
				<verse number="15">Ŋɑnn e k Yiesu ŋɑnm pɑk nibul nɑ ɑ: «Ii mi mɑn mɔktuk lonm po. K mɑɑn mɔktuk bonciɑnn kɑɑ sɑɑ te k nilɔ i mɔk mɑnfuol.»</verse>
				<verse number="16">Ŋɑnn e k Yiesu yin’m bɑljouk ɑ: «Mɔktsuɑ din be k mɔk u kpɑɑb, k u kpɑɑb nɑ din tien’ɔ jiet bonciɑnn,</verse>
				<verse number="17">k u tɑn dukn dudukt ɑ: ‹N sɑɑ tien nlee, k mɑɑn n k mɔk yiɑl nbɑ k ji sɑɑ tien n jiet nɑ kul lenŋ.›</verse>
				<verse number="18">K u yet u mɔnŋ ɑ: ‹N sɑɑ tien nnɑ e. N sɑɑ yiel n bɔkpelɑ nɑ e ŋɑɑn ŋɑnm mɑɑ bɔpɑɑnɑ nbɑ yɑb. Lenŋ e k n ji sɑɑ tien n dii nɑn n bonkokuot kul ɑ,</verse>
				<verse number="19">k n biɑ sɑɑ yet n mɔnŋ ɑ: N mɔk jiet nbɑ sɑɑ jɑnŋ nɑn binɑ sɑɑn ɑ. N ji sii foi k di k nyu kii mɔk pɑlpienn.›</verse>
				<verse number="20">Ŋɑnn e k Yennu yet’ɔ ɑ, ‹Jɑjɑtuk nɑ. Nyiɑɔk nɑ, ɑ mɑnfuol sɑɑ kɑt. Ŋɑɑn lɑɑn, ɑ mɔktuk nbɑ k ɑ mɔk nɑ, ŋmee sɑɑ yent i?›</verse>
				<verse number="21">«Tɔn, wun nbɑ kul tiki mɔktuk k tien u mɔnŋ, ŋɑɑn k mɔk mɔktuk Yennu buol, l mun sii tie nnɑ e k tul’ɔ.»</verse>
				<verse number="22">Ŋɑnn e k Yiesu yet u puolpoweitieb biɑk, «L pɑɑk k n yien’i, i dɑɑ te k l muks’i i binbenŋ po nɑn yɑɑ sɑɑ di lin nbɑ, k biɑ dɑɑ te k l muks’i i gbɑnɑnt po nɑn yɑɑ sɑɑ liɑ lin nbɑ,</verse>
				<verse number="23">k mɑɑn mɑnfuol gɑl dinu wɑɑ, k gbɑnɑnt mun gɑl tiɑt ɑ.</verse>
				<verse number="24">Gotl kinkɑɑt, b k buul. B biɑ k jɑɑn. B biɑ k mɔk dii nɑɑpɑɑt ɑmi sukɑ, ŋɑɑn Yennu dint’b. I k mɔk nyuɑt bonciɑnn k gɑl kinkɑɑt ii?</verse>
				<verse number="25">I ŋmee sɑɑ fit fɔkn u mɑnfuol u dudukt ni nbɑ muks’ɔ nɑ pɑɑk i?</verse>
				<verse number="26">Yɑɑ k fit tun bonbik nɑ, bee k l sii dɑɑmi’i nɑn bongbenŋl tumu?</verse>
				<verse number="27">Gotl mɑn tipuuk nɑn l ŋɑnt, ŋɑɑn b k tuun k luu b mɔnŋ cincenɑ, ŋɑɑn n yien’i nɑ, kpɑnbɑl Sɑɑlomɔn nbɑ din lek mɔk tɑŋɑnɑ biɑnŋ nbɑ, u din k mi liɑ tiɑt k l ŋɑn nɑn tipuuk nɑ.</verse>
				<verse number="28">Muɑt nbɑ be dinnɑ, ŋɑɑn wonn k b sɑɑ juo muu nɑ, Yennu nbɑ te k l fɑn biɑnŋ nbɑ nɑ, k u kɑn lɑnn yinm ii? Yinm yɑdɑ-kɑnpuɑnɑ dɑnm nɑ.</verse>
				<verse number="29">«I biɑ dɑɑ gbɑɑ nɑn yɑɑ sɑɑ di lin nbɑ ɑmi yɑɑ sɑɑ nyu lin nbɑ, k biɑ dɑɑ muks i dudukt,</verse>
				<verse number="30">k mɑɑn niib nbɑ k wɑɑ Yennu nɑ tuu muks b dudukt lin nbɑ nɑ pɑɑk e. Ŋɑɑn yinm ŋɑnin, i Bɑɑ ponŋ mi nɑn i luon lin nbɑ nɑ.</verse>
				<verse number="31">L pɑɑk, ŋɑɑnt k i bɑkɑ ii be Yennu nɑɑn ni, k u sɑɑ jii bonɑ nbɑ nɑ k tul’i.</verse>
				<verse number="32">«N niib nbɑ k yɑb nɑ, i dɑɑ tiin jɑŋmɑɑni, k mɑɑn i Bɑɑ lɑ nɑn l ŋɑn wun tul’i nɑɑn mɑnŋ ɑ.</verse>
				<verse number="33">Kɔin i bonɑ nbɑ k i mɔk k jii l likli k tul tɑlɑs-dɑnm. Lomin mɑn likbuɑli nbɑ kɑn biil, kii biɑ kii mɔk mɔktuk *Yendɔunŋ ni, siɑn nbɑ k l kɑn wɑt, k nɑn-yukɔ kɑn kpiɑn lenŋ, k bonŋmiŋmɑbt biɑ kɑn muɑ’l.</verse>
				<verse number="34">Siɑn nbɑ k ɑ mɔktuk be nɑ, ɑ dudukt mun be lenŋ e.</verse>
				<verse number="35">«Siknt gbounŋ siɑk ni mɑn, k ŋɑɑn k i fitɑ ii di,</verse>
				<verse number="36">kii tie nɑn niib nbɑ tuu guu b cɑnbɑɑ nbɑ tuu nyi puociɑnu k kpen k tɑn bɑɑl yiin ɑ bin luot gɑnn tul’ɔ, k bin luot gɑnn yiɑn ɑ nɑ.</verse>
				<verse number="37">Tuontunnɑ nbɑ k b cɑnbɑɑ kpen k lɑ’b k b guu u kpenu nɑ, pɑlpienn tie b yɑl e. Bɑlmɔni e k n yien’i nɑ, b cɑnbɑɑ nɑ sɑɑ te k u dɑɑbɑ n kɑl k wun bɑɑl nɑn jiet k tul’b k bin di.</verse>
				<verse number="38">L i tie k b cɑnbɑɑ tɑn kpen tɑnsuuni ɑmi kojomuɑk, k lɑ k b guu’u, pɑlpienn sii tie tuontunnɑ mɑnŋ yɑl e.</verse>
				<verse number="39">«Nnɑlɑ, l i tie k ŋɑɑdɑɑnɔ ponŋ mi yuo nbɑ k nɑn-yukɔ sɑɑ bɑɑl i e, u kɑn ŋɑɑn k wun bɑɑl kuɑ.</verse>
				<verse number="40">Yinm mun n tien siil kii guu, k mɑɑn Nisɑɑlk Bijɑ tɑn sɑɑ jen yuo nbɑ k i k duki ɑ u sɑɑ jen e.»</verse>
				<verse number="41">Ŋɑnn e k Piɑl boi Yiesu ɑ: «N Yonmdɑɑnɔ, ɑ yiin tinm e bɑljouk nɑ ɑmi suɑ kul ee?»</verse>
				<verse number="42">K Yonmdɑɑnɔ jiin k yet’ɔ ɑ: «Tuontunlɑnɔ e tie yɑndɑɑnɔ k tuun u cɑnbɑɑ nbɑ wɑnt’ɔ biɑnŋ nbɑ? Ŋuɑ e tie wun nbɑ k u cɑnbɑɑ sɑɑ tien’ɔ tuontun-yudɑɑnɔ ɑ u goli tuontunnɑ kul nbɑ be u ŋɑɑk ni, kii tien’m mɑnn yuo kul nbɑ jɑnŋ.</verse>
				<verse number="43">L i tie k u cɑnbɑɑ tɑn kpen k lɑ k u tuun nnɑ, pɑlpienn sii tie tuontunnɔ mɑnŋ yɑl e.</verse>
				<verse number="44">Bɑlmɔni e k n yien’i nɑ, ŋɑɑdɑɑnɔ mɑnŋ sɑɑ jii u mɔktuk kul k tien tuontunnɔ mɑnŋ nuu ni ɑ wuu goli’l.</verse>
				<verse number="45">Ŋɑɑn l i tie k tuontunnɔ mɑnŋ yet u mɔnŋ ɑ u cɑnbɑɑ kɑn jen yiɑn, k ji piin k buo u tuontunliɑ nɑ, jɑb, puob, k u buo’b, k biɑ di k nyu dɑɑn k tɑn yib,</verse>
				<verse number="46">u cɑnbɑɑ tɑn sɑɑ jen dɑɑl nbɑ nɑn yuo nbɑ k tuontunnɔ mɑnŋ k duki ɑ u sɑɑ jen, k tɑn sɑɑ dɑt u tubl bonbiil, k tien’ɔ nɑn wɑɑ tuu tien mɔyetdɑnm biɑnŋ nbɑ nɑ.</verse>
				<verse number="47">«Tuontunnɔ i mi lin nbɑ k u cɑnbɑɑ luon wun tun, ŋɑɑn k tien u mɔnŋ siil, k biɑ k tun, b sɑɑ buo’u gbɑnn bonbiil.</verse>
				<verse number="48">Tuontunnɔ nbɑ k mi lin nbɑ k u cɑnbɑɑ luon wun tun, ŋɑɑn kpet tun bonkpetl nbɑ jɑnŋ nɑn buot, b sɑɑ buo’u wɑɑnm-nnɑ. «Wun nbɑ k b tul’ɔ sɑɑn, ŋuɑ e k b tɑn sɑɑ boi gɑɑl sɑɑn. Wun nbɑ k b kubn’ɔ sɑɑn ɑ, ŋuɑ e k b tɑn sɑɑ boi k gɑɑl bonciɑnn mun.»</verse>
				<verse number="49">«Min Yiesu, n bɑɑl mɑɑ n lu muu e tingbounŋ nɑ ni, ŋɑɑn n sunmɑn k l ponŋ yinn ɑ mɑn.</verse>
				<verse number="50">Wulsɑu be k n sɑɑ wul, ŋɑɑn l muks n dudukt e mɔkmɔk nɑn lɑɑ tɑn sɑɑ gbenn.</verse>
				<verse number="51">I duki mi ɑ n bɑɑl nɑn mɑnu tingbounŋ nɑ ni ee? Aɑi. N yien’i e, n bɑɑl nɑn bɔktu e.</verse>
				<verse number="52">Lɑɑ jii dinnɑ k sɑɑ, niib bɑnŋmu tɑn sii be ŋɑɑk ni, k b tɑn sɑɑ bɔkt. Bɑntɑ sɑɑ kɔn nɑn bɑnle, k bɑnle mun sɑɑ kɔn nɑn bɑntɑ.</verse>
				<verse number="53">Bɑɑ tɑn sɑɑ kɔn nɑn u bijɑ, k bijɑ mun tɑn sɑɑ kɔn nɑn u bɑɑ. Nɑɑ tɑn sɑɑ kɔn nɑn u bipuo, k bipuo mun tɑn sɑɑ kɔn nɑn u nɑɑ. Siponɑɑ tɑn sɑɑ kɔn nɑn u sipopuok, k sipopuok nɑ mun tɑn sɑɑ kɔn nɑn u siponɑɑ.»</verse>
				<verse number="54">L yuo mɑnŋ k Yiesu pɑk tul nibul nɑ k yet ɑ: «Yuo nbɑ k i tuu tɑn lɑ sɑnpɑgbɑnt k lin do yenbɑɑpo, k i tuu yet yiɑn ɑ, ɑ sɑɑk sɑɑ bɑɑ wɑɑ, k u set tɑn bɑɑ.</verse>
				<verse number="55">Yuo nbɑ k i lɑɑt k gɑnŋ po wounŋ dɑ, i tuu yɑɑ ɑ nɑɑɔk sii be, k l set tɑn ton.</verse>
				<verse number="56">Yinm kpinkpɑnni dɑnm nɑ, i fit gbɑt lin nbɑ tien tingbounŋ ni nɑn sɑnpɑɑpo nɑ pɑɑk ɑ, ŋɑɑn bee tien k i kɑn fit bɑnn mɔtɑɑnɑ yuo nɑ pɑɑk i?</verse>
				<verse number="57">«Bee tien k i kɑn fit dukn i mɔnŋ k senn lin nbɑ tuok i?</verse>
				<verse number="58">L i tie k fin nɑn suɑ mɔk mɑɑn k sɑɑ bɑlbuulɔ buol, yɑɑ dɑɑ be sɔnu pɑɑk k sɑɑ nɑ, l ŋɑn k ɑ kot ɑ mɔnŋ k ŋɑnm fin nɑn ŋuɑ sinsuuk ni. L i kii tie nnɑ i kɑɑ, u sɑɑ dɑt’ɑ bɑɑl nɑn’ɑ bɑlbuulɔ buol, k bɑlbuulɔ nɑ mun sɑɑ jii’ɑ k tien’ɑ dɑnsɑlguulɔ nuu ni, k dɑnsɑlguulɔ nɑ mun sɑɑ kuɑn’ɑ dɑnsɑlk.</verse>
				<verse number="59">N yien’ɑ e, b kɑn mi ŋɑɑ’ɑ ni, sie k ɑ tɑn pɑ likli kul nbɑ k b jiɑl’ɑ nɑ, k kuuk kɑn tenn.»</verse>
			</chapter>
			<chapter number="13">
				<verse number="1">L yuo nɑ k nisiɑb din bɑɑl k yet Yiesu k jikt sɑɑ Gɑɑliile tieb nbɑ k *Piilɑɑt din kpii’b yuo nbɑ k b din mɑnn *mɑlunŋ k tien Yennu nɑ.</verse>
				<verse number="2">K Yiesu boi’b ɑ: «Bɑɑ din kpii Gɑɑliile tieb mɑnŋ biɑnŋ nbɑ nɑ, i duki ɑ b mɑntk din tie biitdɑnm k gɑl b lieb kul nɑ ee?</verse>
				<verse number="3">Aɑi, ŋɑɑn n yien’i e, l i tie k i k mɔ kuɑŋɑɑn k lebt binbenŋ i kɑɑ, i kul mun tɑn sɑɑ kpo nnɑ e.</verse>
				<verse number="4">Dɔnfuouk nbɑ din be Siiloe k tɑn bɑɑ k nyɑk niib piik nɑn bɑnniin k kpii’b nɑ, i duki ɑ niib mɑnŋ din jiɑ mɑntk tie biitdɑnm k gɑl lieb kul nbɑ be Selusɑɑlenm nuɑk ni ɑmi?</verse>
				<verse number="5">Aɑi, ŋɑɑn n yien’i e, l i tie k i k mɔ kuɑŋɑɑn k lebt binbenŋ i kɑɑ, b mun tɑn sɑɑ kpi’i nnɑ e.»</verse>
				<verse number="6">Ŋɑnn e k Yiesu din yin’m bɑljouk k yet ɑ: «Jɑsuɑ din wuu fiigie u kpɑɑb nbɑ k u wuu tilonti nbɑ k b yi *fiinyɑ nɑ ni, k tɑn bɑɑl ɑ wun puɑl fiignbɑ, ŋɑɑn k k lɑ siɑl.</verse>
				<verse number="7">Ŋɑnn e k u yet u kpɑguulɔ nɑ ɑ: ‹Nnɑlɑ, binɑ ŋɑntɑ e nɑ k n tun bɑɑt fiigie nɑ buol mɑɑ n tuu puɑl fiignbɑ, ŋɑɑn k k lɑɑt siɑl. Cuɑn’mɔ lu. Bee k l sii sie biil tinŋ yɑnn i?›</verse>
				<verse number="8">K u kpɑguulɔ nɑ jiin yet’ɔ ɑ: ‹Cɑnbɑɑ, dɑɑ nyikn binn nɑ dɑɑnn k n gbiil l nyɑkl ni k pii luln.</verse>
				<verse number="9">Pɑsiɑl binn nbɑ wɑɑ nɑ u sɑɑ lon luɑnɑ. L i tie k l k lon i e, fɑn ji tɑn ŋɑɑn k bin cuɑ’u.›»</verse>
				<verse number="10">Fuondɑsiɑl k Yiesu din tumi niib *Suifnbɑ jɑɑnti dieok ni,</verse>
				<verse number="11">k puosuɑ din be dieok mɑnŋ ni, k nɑlnbiiuk din be u ni k tien’ɔ wɑɑgolk binɑ piik nɑn ŋɑnniin, k u k fit nɑɑtl u mɔnŋ fɑb ɑ.</verse>
				<verse number="12">Yiesu nbɑ tɑn lɑ’u, k u yiin’ɔ ɑ wun bɑɑl, k yet’ɔ ɑ: «A yiɑlu mɑnŋ ŋɑɑ’ɑ wɑɑ,»</verse>
				<verse number="13">ŋɑɑn jii u nii k yii puo mɑnŋ pɑɑk, k l tɑɑkpɑɑk ni k u fiil set nɑɑt u mɔnŋ k ji piɑk Yennu.</verse>
				<verse number="14">Ŋɑnn e k Suifnbɑ jɑɑnti dieok yudɑɑnɔ wutuol din duo, k mɑɑn Yiesu nbɑ te k puo nɑ pɑɑk *Fuondɑɑl nɑ pɑɑk, k u yet niib nɑ ɑ: «Dɑɑ ŋɑnluob k t sii tuun tuonn. I tuu bɑɑl l dɑɑ ni kii lɑɑt pɑɑku, ŋɑɑn i dɑɑ bɑɑt Fuondɑɑl ɑ wun te k i pɑɑk.»</verse>
				<verse number="15">K Yonmdɑɑnɔ jiin yet’ɔ ɑ: «Yinm kpinkpɑnni dɑnm, i kul nɑ tuu k luotl i nei nɑn i boni bonkobloi ni k dɑɑl sɑɑ nɑn’m k sɑɑ nyunt’b Fuondɑɑl ii?</verse>
				<verse number="16">K puo nɑ nbɑ tie Ablɑɑhɑɑnm yɑɑbuonn nɑ, ŋuɑ e k *Sɑɑtɑn din tien’ɔ yonmk binɑ piik nɑn ŋɑnniin, l bo k jɑnŋ nɑn k n nyinn’ɔ yomsn nɑ ni Fuondɑɑl ii?»</verse>
				<verse number="17">Yiesu nbɑ din pɑk lin nbɑ mɑnŋ, k mɔnɔnoilɑ nɑ kul ɑ ji din dii fei, ŋɑɑn nibul nɑ kul ji din mɔk pɑlpienn nɑn wɑɑ tuun bɑktnɔunŋ tuonɑ kul mɑnŋ.</verse>
				<verse number="18">L puolpo k Yiesu boi niib mɑnŋ ɑ: «N sɑɑ bikn Yennu nɑɑn nɑn lɑnn po e? N sɑɑ nɑn’l nɑn biɑ?</verse>
				<verse number="19">L nɑɑn nɑn kpint tiik nbɑ k b yi’l *muutɑɑld nɑ binn nbɑ k nilɔ jii k bul u gungounŋ ni, k l kpɑɑt k tien tiik, k nuɑni bɑɑt k tiɑ tiɑt l yiini pɑɑk nɑ e.»</verse>
				<verse number="20">K Yiesu biɑ ŋɑnm boi’b ɑ: «N sɑɑ bikn Yennu nɑɑn nɑn lɑnn po e?</verse>
				<verse number="21">Yennu nɑɑn tie nɑn * dɑtinŋ nbɑ k puo jii k ŋmɑt nɑn pɑɑnu yon nbɑ yɑb, k lin tɑn miik mɔkmɔk nɑn lɑɑ tuu tɑn pukl nɑ e.»</verse>
				<verse number="22">Yuo nbɑ k Yiesu din be sɔnu pɑɑk k sɑɑ Selusɑɑlenm nɑ, u din gɑl digbɑngbenŋɑ nɑn digbɑnbis ni, k tumi niib,</verse>
				<verse number="23">k suɑ tɑn boi’ɔ ɑ: «Cɑnbɑɑ, niib nbɑ tɑn sɑɑ lɑ fielu nɑ, b tɑn sii tie wɑɑnm-nnɑ ɑmi ii?» K u yet’b ɑ</verse>
				<verse number="24">«Sie k i muks i mɔnŋ k yebn k kuɑ tɑnmɔyebk nɑ ni. K mɑɑn n yien’i e, niib bonciɑnn tɑn sii luon bin kuɑ lenŋ, ŋɑɑn tɑn gbɑl l kuɑnu.</verse>
				<verse number="25">Ŋɑɑdɑɑnɔ i tɑnŋ i fiil k luon tɑnmɔb nɑ, i sɑɑ biɑl sie nɑn-yel po, k kpɑɑn tɑnmɔb k yi k yɑɑ: ‹Cɑnbɑɑ, luotl tul’t,› ŋɑɑn l yuo, u tɑn sɑɑ jiin yet’i ɑ: ‹N k mi yɑɑ nyii siɑn nbɑ.›</verse>
				<verse number="26">K i tɑn sɑɑ jiin yet’ɔ ɑ: ‹T din tuu di k nyu nɑn’ɑ, k ɑ tuu tumi’t t doi ni.›</verse>
				<verse number="27">K u biɑ tɑn sɑɑ jiin k yet’i ɑ: ‹N k mi yɑɑ nyii siɑn. Yinm biitdɑnm kul nɑ, sietl n buol ni nɑ mɑn.›</verse>
				<verse number="28">Lenŋ e k i tɑn sii fɑbn mɔ k nyiitl nyɑnɑ yuo nbɑ k i sɑɑ lɑ Ablɑɑhɑɑnm nɑn Isɑɑk nɑn Sɑɑkɔb nɑn sɔkniinbɑ kul ɑ Yennu nɑɑn ni, ŋɑɑn b tɑn sɑɑ jii’i k lu’i nɑn-yel.</verse>
				<verse number="29">K niib tɑn sɑɑ nyi yendopo nɑn yenbɑɑpo nɑn diitu po nɑn gɑnŋ po k tɑn kuɑ Yennu nɑɑn ni k kɑl k di jiet.</verse>
				<verse number="30">L yuo nɑ, nisiɑb nbɑ juont tɑn sɑɑ dɔnŋ sɑɑn liik, k siɑb nbɑ mun dɔnŋ sɑɑn liik tɑn sɑɑ juont.»</verse>
				<verse number="31">L yuo nɑ k Fɑɑliisiɑnnbɑ siɑb din bɑɑl Yiesu buol k yet’ɔ ɑ: «Sie k ɑ nyii nnɑ k sɑɑn siɑl po, k mɑɑn *Heluod luon k wun kpi’ɑ.»</verse>
				<verse number="32">K Yiesu yet’b ɑ: «Ŋuɑ wonŋ nɑɑnɑɑt nɑ, ii sɑɑ mɑn, k sɑɑ yet’ɔ ɑ: ‹Gotl, dinnɑ nɑn wonn e k n sii biel nɑlnbiit niib ni ŋɑɑn biɑ kii te k bii pɑɑkt, k dɑɑ ŋɑntɑ dɑɑl k n sɑɑ gbenn n tuonn.›</verse>
				<verse number="33">Lɑɑ jii dinnɑ nɑn wonn nɑn dɑɑlpo, sie k n lek fɑbl sonm n sonm ɑ, k mɑɑn l k ŋɑn k bin kpi *Yennu sɔkni siɑl po l i kii tie Selusɑɑlenm i kɑɑ.</verse>
				<verse number="34">«Selusɑɑlenm tieb, nbɑɑyuoo! Yinm nbɑ kpi Yennu sɔkniinbɑ, k biɑ jɑɑt u tuomiinbɑ nbɑ k u tun’m i buol ni nɑ tɑnɑ, biknu biknu tɑɑl munŋɑ e k n gbɑɑ mɑɑ n lɑkn’i yonm nɑn kolk nbɑ tuu lɑkn u kobis u kpinkpɑnt ni nɑ, k i k sɑk.</verse>
				<verse number="35">Gotl mɑn, i ŋɑɑk sɑɑ duɑl yɑnn e. N yien’i e nɑ, lɑɑ nyii dinnɑ k jii sɑɑ, i ji kɑn mi k lɑ’n k sɑɑ tuu dɑɑl nbɑ k i tɑn sɑɑ yet ɑ: ‹Yennu yetŋɑnm ii be wun nbɑ bɑɑt Yonmdɑɑnɔ sɑnn ni nɑ pɑɑk.› »</verse>
			</chapter>
			<chapter number="14">
				<verse number="1">Tɔn, fuondɑsiɑl k Yiesu din tɑn kuɑ Fɑɑliisiɑnnbɑ yudɑɑnsuɑ ŋɑɑk ni ɑ wun di jiet, k bin nbɑ be ŋɑɑk mɑnŋ ni din diisl’ɔ.</verse>
				<verse number="2">L yuo nɑ k bɑɑtsuɑ bɑɑl u tuɑnn, wun nbɑ k bonwuunkɑl wuun’ɔ.</verse>
				<verse number="3">Ŋɑnn e k Yiesu boi *senniwɑntieb nɑn Fɑɑliisiɑnnbɑ mɑnŋ ɑ: «T *senni sɑk ɑ nilɔ n te k bɑɑtɔ n pɑɑk *Fuondɑɑl ii?»</verse>
				<verse number="4">Ŋɑɑn k b ŋmin ɑ. K Yiesu gɑɑl bɑɑtɔ mɑnŋ k te k u pɑɑk. L puolpo k u cɑb’ɔ ɑ wuu sɑɑ.</verse>
				<verse number="5">Ŋɑnn e k u yet’b ɑ: «I yenɔ i mɔk bijɑ ɑmi nɑɑb k u tɑn bɑɑ bunbunn ni Fuondɑɑl, u kɑn donn’ɔ Fuondɑɑl mɑnŋ i?»</verse>
				<verse number="6">Ŋɑɑn k b k fit jiin’ɔ siɑl.</verse>
				<verse number="7">L yuo nɑ k Yiesu lɑ k bin nbɑ k b yiin’m nɑ luon bin gɑnn yudɑnm kɑɑni buol k kɑl. L pɑɑk, k u yin’m bɑljouk ɑ</verse>
				<verse number="8">«B i yiin’ɑ puociɑnu k ɑ bɑɑl, fɑɑ dɑɑ kɑɑl yudɑɑnɔ kɑɑnu buol, k mɑɑn pɑsiɑl b ponŋ bo yiin suɑ e wɑɑ, wun nbɑ cie’ɑ,</verse>
				<verse number="9">k yiintuɑ mɑnŋ sɑɑ bɑɑl ɑ buol ni k tɑn yet’ɑ ɑ: ‹Fiit ŋɑɑn tul’ɔ u kɑɑnu.› L yuo nɑ, k fɑn ji di fei k ji fiil k sɑɑn kɑl kpinŋ.</verse>
				<verse number="10">Tɔn, b i yiin’ɑ puociɑnu k ɑ bɑɑl, fɑn kɑl kpinŋ, k yiintuɑ n tɑn fit k bɑɑl k yiin’ɑ: ‹N yuɑk, bɑɑt nɑ k tɑn kɑl yudɑnm kɑɑni buol.› L yuo nɑ k ɑ sɑɑ lɑ nibɑɑkl ɑ lieb mɑnŋ buol ni.</verse>
				<verse number="11">K mɑɑn wun nbɑ kul dont u mɔnŋ, b tɑn sɑɑ sikn’ɔ, ŋɑɑn wun nbɑ siknt u mɔnŋ, b tɑn sɑɑ donn’ɔ.»</verse>
				<verse number="12">Ŋɑnn e k Yiesu biɑ yet wun nbɑ yiin’ɔ nɑ ɑ: «L i tie k ɑ yiin jɑɑnm, fɑɑ dɑɑ yi ɑ yuɑsnbɑ ɑmi ɑ yuɑlb ɑmi ɑ ninjɑnm ɑmi ɑ mɔktlieb, k mɑɑn ŋɑnm mɑnŋ tɑn sɑɑ jiin’ɑ b jiinu wɑɑ, k ɑ tɑn sɑɑ gɑɑl lin nbɑ k ɑ dɑɑn tien nɑ pɑnn.</verse>
				<verse number="13">Ŋɑɑn l i tie k ɑ yiin jɑɑnm u e, fɑn yiin tɑlɑs-dɑnm nɑn wɔbi nɑn diɑni nɑn juɑni,</verse>
				<verse number="14">k ɑ sii mɔk pɑlpienn. B i kii fit jiin’ɑ ŋɑɑn ɑ sɑɑ gɑɑl ɑ jiinu Yennu buol ni, dɑɑl nbɑ k Yennu tɑn sɑɑ fiin bin nbɑ tie niŋɑnm u buol ni kuun ni.»</verse>
				<verse number="15">Bin nbɑ k b din yiin’m k b din di nɑn Yiesu nɑ yenɔ nbɑ gbɑt lin nbɑ k Yiesu pɑk nɑ k u yet’ɔ ɑ: «Wun nbɑ sɑɑ di jiet Yennu nɑɑn ni, pɑlpienn sii tie u yɑl e.»</verse>
				<verse number="16">K Yiesu yet’ɔ ɑ: «Jɑsuɑ din be k tɑn yɑɑ wun di u jɑɑngbenŋl, k poi niib bonciɑnn.</verse>
				<verse number="17">Jɑɑnm nɑ yuo nbɑ tɑn bɑɑl k u tun u tuontunnɔ ɑ wun sɑɑn yiin niib nbɑ k u dɑɑn yiin’m nɑ, ɑ bin bɑɑl nɑ, ɑ k jiet nɑ kul tien siil ɑ.</verse>
				<verse number="18">K b kul tɑɑn dukn dudukyent, k mei’ɔ ɑ wun cɑb’b k b dɑɑ bɑɑt, k sinsinn yuɑ nɑ yet tuontunnɔ nɑ ɑ: ‹N dɑɑ kpɑpɑɑnŋ. L pɑɑk, cɑb min k n sɑɑn sɑɑ got,›</verse>
				<verse number="19">k luɑ yet’ɔ ɑ: ‹N dɑɑ nɑɑkuoki piik. L pɑɑk, cɑb min k n sɑɑn bikn’m,›</verse>
				<verse number="20">k luɑ mun biɑ yet’ɔ ɑ: ‹N dɑɑ yonn n puopɑɑnŋ e, k l pɑɑk e te k n kɑn fit bɑɑl.›</verse>
				<verse number="21">«Ŋɑnn e k tuontunnɔ mɑnŋ ŋmɑt k sɑɑ yet u cɑnbɑɑ lin nbɑ nɑ kul. K u cɑnbɑɑ mɑnŋ wutuol duo bonciɑnn, k u yet u tuontunnɔ nɑ ɑ: ‹Nyimin k sɑɑn duo ni yiɑn yiɑn, k sɑɑ got sɔni ni, k yiin tɑlɑs-dɑnm nɑn wɔbi nɑn diɑni nɑn juɑni k jen nɑn’m nɑ.›</verse>
				<verse number="22">L puolpo e k u tuontunnɔ nɑ yet ɑ: ‹Cɑnbɑɑ, n tien fɑɑ yet lin nbɑ nɑ wɑɑ, ŋɑɑn k yiɑl dɑɑ be.›</verse>
				<verse number="23">Ŋɑnn e biɑk k u cɑnbɑɑ nɑ yet u tuontunnɔ nɑ ɑ: ‹Nyimin biɑk k sɑɑ got pɑnɑ pɑɑk nɑn sɑnjobis ni nɑn kpɑɑnt ni, k mɑbn niib k bin bɑɑl, k n ŋɑɑk n gbie.</verse>
				<verse number="24">N yien’ɑ e, bin nbɑ k n dɑɑn yiin’m nɑ, b suɑ ponŋ tɑn kɑn lenm n jɑɑnm nɑ jiet nɑ kɑɑ wɑɑ.› »</verse>
				<verse number="25">Nibulciɑɔnŋ din wɑɑ Yiesu, k u tɑn jiɑnt k yet’b ɑ</verse>
				<verse number="26">«Wun nbɑ luon k wuu be nɑn’n, sie k u luon’n bonciɑnn k gɑl wɑɑ luon u cɑnbɑɑ, nɑn u nɑɑ, nɑn u puo, nɑn u wɑɑs, nɑn u yuɑlb, nɑn u wɑɑli, nɑn u mɔnŋ mɑnfuol biɑnŋ nbɑ nɑ. L i kii tie nnɑ i kɑɑ, u kɑn fit k tien n *puolpoweituɑ.</verse>
				<verse number="27">Wun nbɑ k jii u kuun dɑpunpunn k buk k wɑɑ’n, u kɑn fit k tien n puolpoweituɑ.</verse>
				<verse number="28">«Wun nbɑ luon k wun mɑɑ detuɑtuk, sie k wun kɑl sinsinn, k dukn wɑɑ sɑɑ tien biɑnŋ nbɑ k suol l mɔb, k lɑɑn u likli sɑɑ jɑnŋ ɑmi l kɑn jɑnŋ,</verse>
				<verse number="29">k mɑɑn l i tie k u fɔkn fiɑkl nɑ ŋɑɑn tɑn k fit kɑɑl mɑɑlu mɑnŋ, niib ji sii lɑɑ’u e k sɑlkt’ɔ.</verse>
				<verse number="30">B ji sii yien ɑ: ‹Juɑ nɑ dɑɑn fɔkn u dɔunŋ ŋɑɑn tɑn gbɑl kɑɑlu.›</verse>
				<verse number="31">«Kpɑnbɑl i mɔk niib tusɑ piik (10.000) k sɑɑn nɑn’m ɑ wun tuok u kpɑnbɑl luɑ nɑn u niib tusɑ piinle (20.000) mun, nlee k kpɑnbɑl nbɑ mɔk niib tusɑ piik (10.000) nɑ sɑɑ tien i? Sie k u kɑl sinsinn k dukn k bɑnn bɑɑ sɑɑ jɑnŋ nɑn bɑɑ kɑn jɑnŋ nɑn u tuoku.</verse>
				<verse number="32">B i kii jɑnŋ i e, sie k wun tun *tuomi k bin ŋɑk fɑɑɔk, wɑɑ dɑɑ be bɑnfɔkl nɑ.</verse>
				<verse number="33">«Tɔn, nilɔ i kii nyik u mɔktuk kul, u kɑn fit tien n puolpoweituɑ.</verse>
				<verse number="34">«Yɑɑln mɑn, ŋɑɑn l mɑnu i tɑnŋ i biil, nlee k l ji sii mɑn i?</verse>
				<verse number="35">L lek k ŋɑn k ɑ jii’l k pɑk kpɑɑb ni, k biɑ k ŋɑn k ɑ pukn luln po. Sie k ɑ lu. Wun nbɑ mɔk tubɑ, wun gbiint.»</verse>
			</chapter>
			<chapter number="15">
				<verse number="1">Siɑn yuo k *lɑnpogɑɑltieb nɑn biitdɑnm bonciɑnn din bɑɑt Yiesu buol ni k gbiintl u mɑɑn.</verse>
				<verse number="2">K Fɑɑliisiɑnnbɑ nɑn *senniwɑntieb din buln k yien ɑ: «Juɑ nɑ gɑɑl biitdɑnm k biɑ di nɑn’m.»</verse>
				<verse number="3">L pɑɑk, k Yiesu yin’m bɑljouk nɑ ɑ</verse>
				<verse number="4">«I yenɔ i mɔk pei kobk, k yenɔ n tɑn bot, u sɑɑ tien nlee? Sie k u nyik pei piin-yiɑ nɑn bɑn-yiɑ nɑ muuk ni, ŋɑɑn sɑɑn lon peyeunŋ mɑnŋ nbɑ bot nɑ nɑn wɑɑ tɑn sɑɑ lɑ’u.</verse>
				<verse number="5">Wɑɑ ji tɑn lɑ’u yuo nbɑ k u ji mɔk pɑlpienn. L yuo k u jii’u k buk’ɔ u bɔpiɑt pɑɑk</verse>
				<verse number="6">k kun ŋɑɑk ni. L yuo nɑ k u yiin u yuɑsnbɑ nɑn u ŋɑkpiɑsnbɑ k lɑkn’m k yɑɑ ɑ: ‹Ii mɔk pɑlpienn mɑn, k mɑɑn n lɑ n pebotkɑɔk mɑnŋ ɑ.›</verse>
				<verse number="7">«Ŋɑnn e mun, k n yien’i biɑk, biit dɑɑn-yenɔ i mɔ kuɑŋɑɑn k lebt binbenŋ, pɑlpienn sii be *Yendɔunŋ ni l dɑɑnɔ pɑɑk, k gɑl lɑɑ sii be biɑnŋ nbɑ bin nbɑ tie niŋɑnm Yennu buol ni piin-yiɑ nɑn bɑn-yiɑ nbɑ k l k siɑn nɑn b sii mɔ kuɑŋɑɑn k lebt binbenŋ nɑ pɑɑk.</verse>
				<verse number="8">«K puo mun ii mɔk likbinɑ piik, k yenn tɑn bot, u sɑɑ tien nlee? Sie k u juo fitl k piɑl u dieok k lon fɑnu nɑn wɑɑ tɑn sɑɑ lɑ’l.</verse>
				<verse number="9">Wɑɑ ji tɑn lɑ’l yuo nbɑ, k u ji yiin u yuɑsnbɑ nɑn u ŋɑkpiɑsnbɑ k lɑkn’m k yet’b ɑ: ‹Ii mɔk pɑlpienn mɑn, k mɑɑn n lɑ n likbin nɑ wɑɑ.›</verse>
				<verse number="10">«Nnɑ e mun k n yien’i biɑk, l i tie k biitdɑɑn-yenɔ mɔ kuɑŋɑɑn k lebt binbenŋ, Yennu *mɑlɑkɑɑnbɑ sii mɔk pɑlpienn u pɑɑk e.»</verse>
				<verse number="11">Ŋɑnn e k Yiesu ŋɑnm yet ɑ: «Jɑsuɑ din mɔk bonjɑi bɑnle,</verse>
				<verse number="12">k wɑɑlɔ po tɑn yet u bɑɑ ɑ: ‹N bɑɑ, n luon k ɑ jii fɑɑl nbɑ k n bo tɑn sɑɑ gɑɑl ɑ kuun puolpo nɑ e k tul’n.› L yuo mɑnŋ k u bɑɑ bɔkt b fɑɑl mɑnŋ k tul’b.</verse>
				<verse number="13">Ŋɑnn e l k wei k wɑɑlɔ po nɑ jii u mɔktuk kul k yɑɑt sɑɑn digbɑnn bɑnfɔkl ɑ. Lenŋ e k u binbenŋ din k ŋɑn, k u biil u likli yiɑn yiɑn ɑ.</verse>
				<verse number="14">Wɑɑ gbenn u likli yuo nbɑ nɑ, k kon bɑɑ tinŋ mɑnŋ ni bonciɑnn, k suol’ɔ hei.</verse>
				<verse number="15">Ŋɑnn e k u ji sɑɑn be jɑsuɑ ŋɑɑk duo mɑnŋ ni, k u tuun’ɔ u kpɑɑb ni ɑ wuu dint u duoli.</verse>
				<verse number="16">K u tuu luon wun di duoli dɑbint nɑ k gbuo, ŋɑɑn suɑ din k tien’ɔ siɑl.</verse>
				<verse number="17">L puolpo k u yɑn jen, k u yet u mɔnŋ ɑ: ‹N bɑɑ tuontunnɑ kul ɑ lɑɑt jiet di k l jɑnŋt’b, k biɑ tent, ŋɑɑn k n tɑn kpenn kon nnɑ nɑ.›</verse>
				<verse number="18">Lɑɑ ji be nɑ, n sɑɑ kun n bɑɑ buol e k sɑɑ yet’ɔ ɑ: «N cɑnbɑɑ, n tun bonbiil k biil Yennu nɑn’ɑ wɑɑ.</verse>
				<verse number="19">N ji k ŋɑn nɑn k ɑ yiin’n ɑ bijɑ. Tient’n ɑ tuontun-yenɔ.»</verse>
				<verse number="20">Ŋɑnn e k u ji fiil k ŋmɑt k kun u bɑɑ buol. «Yuo nbɑ k u dɑɑ din be bɑnfɔkl k kun nɑ, k u cɑnbɑɑ lɑ’u, k ninbɑɑɔk suol’ɔ bonciɑnn, k u ciɑl k bɑɑl suol u bik nɑ bɔpiɑt k puul wɔb’ɔ.</verse>
				<verse number="21">Ŋɑnn e k bik nɑ yɑɑ ɑ: ‹N cɑnbɑɑ, n tun bonbiil k biil Yennu nɑn’ɑ wɑɑ. N ji k ŋɑn nɑn k ɑ yiin’n ɑ bijɑ.›</verse>
				<verse number="22">Ŋɑɑn k u bɑɑ yiin u tuontunnɑ, ‹Tient yiɑn ɑ k jii cincenŋɑnn, nɑn bɑnŋ, nɑn tɑɑsɑɑt nɑ, k tɑn gbɑbn’ɔ, ŋɑɑn piln’mɔ bɑnŋ nɑn tɑɑsɑɑt nɑ,</verse>
				<verse number="23">ŋɑɑn kii sɑɑ mɑn k sɑɑ suol nɑɑjɑkpɑnml nɑ nɑ k tɑn kpi’u k tin tien jɑɑnm.</verse>
				<verse number="24">N tuu miɑ n bijɑ nɑ kpo e, ŋɑɑn k u be, k biɑ miɑ u bot e, ŋɑɑn k u tɑn jen ɑ.› Ŋɑnn e k b ji piin b jɑɑnm dinu nɑn pɑlpienn.</verse>
				<verse number="25">«L yuo nɑ k u bijɑkpel nɑ dɑɑ din be kpɑɑb ni e, k ji din tɑn kpent k pel ŋɑɑk k gbɑt fuut, k siɑk wɑɑ k jinjeluk jeln.</verse>
				<verse number="26">K u yiin u bɑɑ tuontun-yenɔ k tɑn boi’ɔ ɑ: ‹Bee fuut e fu ŋɑɑk nnɑ?›</verse>
				<verse number="27">K tuontunnɔ nɑ yet’ɔ ɑ: ‹A wɑɑlɔ nɑ e kpen, k ɑ bɑɑ te k b kpii nɑɑjɑkpɑnml, k mɑɑn u jen nɑn lɑɑfiɑ e.›</verse>
				<verse number="28">Ŋɑnn e k u yuɑlɔ mɑnŋ wutuol ji duo hei, k u yet ŋɑɑk ni kuɑnu. K u cɑnbɑɑ nyii k bɑln’mɔ ɑ wun bɑɑl kuɑ.</verse>
				<verse number="29">Ŋɑɑn k u jiin u cɑnbɑɑ ɑ: ‹Nnɑlɑ, min e tuun’ɑ hei binɑ bonciɑnn. N biɑ k mi yet ɑ mɔb u, ŋɑɑn ɑ ponŋ tɑn k mi tul’n bubik k n kpii k yiin n nɑɑsin-yuɑsnbɑ k t tɑn dii k mɔk pɑlpienn.</verse>
				<verse number="30">Ŋɑɑn ɑ bijɑ nɑ e mɑntk biil ɑ fɑɑl kul k wei jɑntonɑ, k wɑɑ tɑn jen yuo nbɑ, k ɑ biɑ kpii nɑɑjɑkpɑnml k tul’ɔ.›</verse>
				<verse number="31">K u bɑɑ yet’ɔ ɑ: ‹N bik, fin ŋɑnin ponŋ tuu be nɑn’n yuo kul ɑ, k lin nbɑ kul k n tuu mɔk, l tuu tie ɑ yɑl e.</verse>
				<verse number="32">L ponŋ ŋɑn nɑn tin tien jɑɑnm kii mɔk pɑlpienn, k mɑɑn, ɑ wɑɑlɔ dɑɑn kpo wɑɑ ŋɑɑn jen u mɑnfuol ni; u biɑ dɑɑn bot ɑ ŋɑɑn k n tɑn lɑ’u.› »</verse>
			</chapter>
			<chapter number="16">
				<verse number="1">K Yiesu din yet u *puolpoweitieb ɑ: «Mɔktsuɑ din be k mɔk u kɑlɑci, k b din tɑn kumi mɔktɔ nɑ ɑ u kɑlɑci nɑ biil u likli nɑn u bonɑ.</verse>
				<verse number="2">Ŋɑnn e k mɔktɔ nɑ din yiin’ɔ k tɑn boi’ɔ ɑ: ‹Bee tien k n gbiɑ ɑ po nnɑ? I sɑɑ k sɑɑ diɑn fɑɑ tuu tuun nɑn n mɔktuk biɑnŋ nbɑ, k mɑɑn ɑ ji kɑn mi k tien n kɑlɑci.›</verse>
				<verse number="3">K kɑlɑci mɑnŋ tɑn dukn dudukt ɑ: ‹N cɑnbɑɑ yɑɑ wun bel’n u tuonn ni e. N sɑɑ tien nlee? N k mɔk pɑnŋ nbɑ k n sɑɑ ko, k n biɑ tiin fei nɑn mii mei.</verse>
				<verse number="4">N mi mɑɑ sɑɑ tien biɑnŋ nbɑ k niib n gɑɑl’n b ŋei ni yuo nbɑ k n cɑnbɑɑ nyik’n gbenn.›</verse>
				<verse number="5">Ŋɑnn e k u yiin u cɑnbɑɑ pɑndɑnm kul yenɔ yenɔ, k tɑn boi sinsinn yuɑ ɑ: ‹A mɔk n cɑnbɑɑ pɑnn yinŋɑ e?›</verse>
				<verse number="6">K u jiin k yet’ɔ ɑ: ‹Kpɑn ɑnkɔlɑ kobk (100).› K u yet’ɔ ɑ: ‹Jiin ɑ kɑdɑɑɔk k sɑɑn kɑl yiɑn yiɑn k diɑn ɑnkɔlɑ piinŋmu (50).›</verse>
				<verse number="7">K u biɑ yiin luɑ k tɑn boi’ɔ ɑ: ‹Fin, yinŋɑ e k ɑ mɔk n cɑnbɑɑ pɑnn i?› K u jiin’ɔ ɑ: ‹Dii bɔtuot kobk (100).› K u yet’ɔ ɑ: ‹Jiin ɑ kɑdɑɑɔk k diɑn dii bɔtuot piiniin (80).›</verse>
				<verse number="8">Tɔn, yuo nbɑ k cɑnbɑɑ nɑ gbɑt u kɑlɑci fobdiilɔ nɑ nbɑ tun biɑnŋ nbɑ nɑ, k u pɑk’ɔ, ɑ u tun nɑn yɑn e. Bin nbɑ wɑɑ tingbounŋ nɑ sɔnu e mɔk yɑn b mɔnŋ niib sinsuuk ni k gɑl bin nbɑ wɑɑ yentu sɔnu nbɑ mɔk biɑnŋ nbɑ.</verse>
				<verse number="9">Min e yien’i nɑ, i jii tingbounŋ nɑ mɔktuk kii tuun nɑn’n kii so niib yuɑs, k mɔktuk mɑnŋ i tɑnŋ i gbenn yuo nbɑ, Yennu sɑɑ gɑɑl’i ŋei nbɑ kɑɑ gbennu nɑ ni.</verse>
				<verse number="10">«Wun nbɑ tuun fɑnu bonbis ni, u biɑ sii tuun fɑnu e bonsɑɑkɑ ni, k wun nbɑ mun k tuun fɑnu bonbis ni, u mun biɑ kɑn tun fɑnu bonsɑɑkɑ ni.</verse>
				<verse number="11">L i tie k ɑ tuun nɑn tingbounŋ nɑ mɔktuk k biil, ŋmee sɑɑ jii mɔmɔnm mɔktuk k tien ɑ nuu ni.</verse>
				<verse number="12">L i tie k ɑ di fobt nɑn lieb yɑl, ŋmee sɑɑ tul’ɑ ɑ mɔnŋ mɔnŋ yɑl i?</verse>
				<verse number="13">«Tɔn, tuontunnɔ kɑn fit tun k tul cɑnbɑɑnbɑ bɑnle. U sii luon yenɔ k gɑl luɑ, ɑmi u sii sɑɑk yenɔ mɔb ŋɑɑn kii sɑlkt luɑ nɑ. A kɑn fit wɑɑ Yennu nɑn likli biɑk.»</verse>
				<verse number="14">Yuo nbɑ k Fɑɑliisiɑnnbɑ din gbɑt lin nbɑ nɑ, k b ji din dɑɑn Yiesu nyɑtuk, k mɑɑn b din tie liklonnɑ e.</verse>
				<verse number="15">K Yiesu yet’b ɑ: «Yinm, i wɑnt i mɔnŋ niib ni nɑn i tie niŋɑnm e Yennu buol ni, ŋɑɑn Yennu mi i pɑlɑ ni. Lin nbɑ k nilɔ duki nɑn l tie bonjɑɑnn e, ŋɑɑn l nubl e Yennu buol.</verse>
				<verse number="16">«Yennu *senni nɑn u sɔkniinbɑ diɑni din mɔk yiikuo mɔkmɔk nɑn Sɑn nbɑ din tɑn bɑɑl. Lɑɑ nyii Sɑn bɑɑlu yuo ni e wɑɑ, k b muɑntl lɑbɑmɑnn k jikt sɑɑ Yennu nɑɑn po, k suɑ kul muksl u mɔnŋ ɑ wun kuɑ Yennu nɑɑn mɑnŋ ni.</verse>
				<verse number="17">Sɑnpɑɑk nɑn tinŋ tɑn sɑɑ fit bot k l k pɑɑl, ŋɑɑn Yennu senni bonmintk nnɑ kɑn mi k bot fɑb ɑ.</verse>
				<verse number="18">«Wun nbɑ yet u ŋɑɑpuo ŋɑɑn kuɑn puogɑnɔ, tun * boncuncontuonn nɑ, k wun nbɑ mun kuɑn puo nbɑ k u sɔlɔ yet’ɔ nɑ, mun biɑ tun boncuncontuonn nɑ.»</verse>
				<verse number="19">K Yiesu biɑ yet’b ɑ: «Mɔktsuɑ din be, k dɑɑl-yejɑŋɑɑk kul k u liɑ tɑŋɑnt, k be u yɑmɑ ni nɑn pɑlpienn.</verse>
				<verse number="20">K tɑlɑs-dɑɑnsuɑ mun din be, k u sɑnn yi Lɑɑsɑɑl, k u din mɔk fiɑt hei. K b din tuu bɑɑl nɑn’ɔ k wun kɑl mɔktɔ nɑ ŋɑɑtɑmɔyɑnŋl ni,</verse>
				<verse number="21">k tuu luon wun di mɔktɔ nɑ jebulɑbulɑ nbɑ tuu bɑɑ nɑ, k bɔi tuu bɑɑl k leni u fiɑt nɑ.</verse>
				<verse number="22">«L puolpo e k tɑlɑs-dɑɑnɔ nɑ tɑn kpo, k Yennu *mɑlɑkɑɑnbɑ jii’u k sɑɑn nɑn’ɔ Ablɑɑhɑɑnm buol *Yendɔunŋ ni. K mɔktɔ nɑ mun tɑn kpo, k b pii’u,</verse>
				<verse number="23">k u din sɑɑn fɑlɑ buol muu ni, k din di fɑlɑ bonciɑnn. K u tɑn yɑɑt got k lɑ Ablɑɑhɑɑnm bɑnfɔkl ɑ, nɑn Lɑɑsɑɑl k u be Ablɑɑhɑɑnm buol ni.</verse>
				<verse number="24">Ŋɑnn e k mɔktɔ nɑ yikn yet ɑ: ‹N yejɑ Ablɑɑhɑɑnm, tin’n ninbɑɑɔk, k tun Lɑɑsɑɑl k wun pɑk u niibl nyun ni, k tɑn tien n jeln pɑɑk k lin mɑɑk, k mɑɑn n di fɑlciɑɔnŋ o muu ni nnɑ.›</verse>
				<verse number="25">Ŋɑɑn Ablɑɑhɑɑnm yet’ɔ ɑ: ‹N bik, tiɑt fɑɑ din tuu be ɑ mɑnfuol ni nɑ, ɑ din tuu mɔk ɑ bonŋɑnɑ e, ŋɑɑn Lɑɑsɑɑl mun din tuu tie fɑlɑ e. Mɔtɑɑnɑ u be u yɑmɑ ni e nnɑ nɑ, ŋɑɑn fin e tɑn be fɑlciɑɔnŋ ni nɑ.</verse>
				<verse number="26">K lin nbɑ pukn, buotsunsunŋ be tinm nɑn fin sinsuuk ni, k suɑ kɑn fit nyi k luɑl sɑɑn ɑ buol ni, k suɑ mun kɑn fit nyi ɑ buol ni k luɑl t buol ni nnɑ nɑ.›</verse>
				<verse number="27">Ŋɑnn e k mɔktɔ nɑ yet’ɔ ɑ: ‹N yejɑ, l i tie nnɑ e i e, n bɑln’mɑ e, tumin Lɑɑsɑɑl n cɑnbɑɑ ŋɑɑk ni,</verse>
				<verse number="28">k mɑɑn n ninjɑnm bɑnŋmu be. Ŋɑɑnt wun sɑɑn kpɑɑn’m, k b ji tɑn dɑɑ bɑɑt fɑlɑ buol nɑ ni jik.›</verse>
				<verse number="29">K Ablɑɑhɑɑnm yet’ɔ ɑ: ‹A ninjɑnm mɔk Muois nɑn *Yennu sɔkniinbɑ mɑɑn. Bin gbiint mɑɑn mɑnŋ.›</verse>
				<verse number="30">K mɔktɔ nɑ yet’ɔ ɑ: ‹N yejɑ Ablɑɑhɑɑnm, ɑɑi, ŋɑɑn suɑ i fiil kuun ni k sɑɑn b buol ni, ŋɑnn b sɑɑ mɔ kuɑŋɑɑn k lebt binbenŋ ɑ.›</verse>
				<verse number="31">K Ablɑɑhɑɑnm yet’ɔ ɑ: ‹B i kii gbiint mɑɑn nbɑ diɑn Muois kɑdɑɑɔk ni nɑn *Yennu sɔkniinbɑ kɑdɑɑt ni, nilɔ i lek i fiil kuun ni, ŋɑɑn b kɑn sɑk u mɔb.› »</verse>
			</chapter>
			<chapter number="17">
				<verse number="1">Yiesu yet u *puolpoweitieb ɑ: «Jinjɑnmi nbɑ te k niib tuun biit nɑ sɑɑ bɑɑl, ŋɑɑn l sii bi k tien wun nbɑ te k jinjɑnmi bɑɑt niib pɑɑk.</verse>
				<verse number="2">B i bo i jii nɑɑl k lɑnn u tulu ni k lu’u mɔkl ni, l bo sii sɔ nɑn wɑɑ bo sɑɑ te k wɑɑs nɑ yenɔ kuɑ n tun biit.</verse>
				<verse number="3">Suot i mɔnŋ. «A nɑɑ bik i tun bonbiil, fɑn kpɑɑn’ɔ nɑn ninmɔnn, k l i tie k u yɑɑ ɑ u biil’ɑ, fɑn nyik u biit k cɑb’ɔ.</verse>
				<verse number="4">L i tie k u tun k biil’ɑ tɑɑl munlole dɑɑl nuɑk ni, ŋɑɑn tuu bɑɑl ɑ buol ni tɑɑl munlole k yɑɑ ɑ u biil’ɑ k mɔ kuɑŋɑɑn, fɑn nyik cɑb’ɔ.»</verse>
				<verse number="5">L yuo mɑnŋ k Yonmdɑɑnɔ tuomiinbɑ yet’ɔ ɑ: «Puknt’t yɑdɑ.»</verse>
				<verse number="6">K u jiin k yet’b ɑ: «L i tie k i bo mɔk yɑdɑ k l yɑb k bɑɑl nɑn jinjuklu binn nɑ, i bo sɑɑ fit k yet tiik nbɑ k b yi siikomɔl nɑ ɑ: ‹Ŋɑbt ɑ mɔnŋ k sɑɑn wuu mɔkgbenŋl ni,› k siikomɔl mɑnŋ sɑɑ sɑk i mɔb.</verse>
				<verse number="7">«Tɔn, i yenɔ i mɔk tuontunnɔ k u ko tɑnmɔnn ɑmi k kpɑɑl pei, k tuontunnɔ nɑ nyii kpɑɑb ni k kpen ŋɑɑk ni, u sɑɑ yet’ɔ ɑ bɑɑt yiɑn k tɑn kɑl k di jiet ii?</verse>
				<verse number="8">U sɑɑ yet’ɔ ɑ: ‹Liɑtl ɑ kpɑkotiɑt k bil, ŋɑɑn liɑ tɑyieni, k tien n jiet k senn’n k n bɑɑl nɑ k tɑn di k nyu. L puolpo k ɑ mun sɑɑ di k nyu.›</verse>
				<verse number="9">A duki nɑn cɑnbɑɑ mɑnŋ sɑɑ tul u tuontunnɔ nɑ niipuouk k mɑɑn wɑɑ sɑk u mɔb nɑ pɑɑk ii?</verse>
				<verse number="10">L mun biɑ tie nnɑ e i buol ni. Yuo nbɑ k i tun tuonn nbɑ k b tul’i nɑ k gbenn, yin yet ɑ: ‹T tie dɑɑbɑ e. T kpɑn tuu tun lin nbɑ k t bo sɑɑ tun nɑ kuukuɑ e.› »</verse>
				<verse number="11">Yiesu nbɑ din sɑɑ Selusɑɑlenm yuo nbɑ nɑ, k u din gɑl *Sɑɑmɑɑli nɑn Gɑɑliile sinsuuk ni,</verse>
				<verse number="12">k din tɑn bɑɑl digbɑnsiɑl, k gbɑɑtɑ piik din cet’ɔ lenŋ, k din set bɑnfɔkl ɑ,</verse>
				<verse number="13">ŋɑɑn yikn sɑnpɑɑpo wɑɑ, k yien ɑ: «Cɑnbɑɑ Yiesu, tin’t ninbɑɑɔk.»</verse>
				<verse number="14">K Yiesu nbɑ lɑ’b yuo nbɑ k u yet’b ɑ: «Ii sɑɑ mɑn Yennu mɑnntieb buol ni k bin bikn’i got.» L yuo mɑnŋ k b ŋmɑt sɑɑ, k b ŋɑɑt mɑnŋ ji sɑɑ gbenn sɔnu ni.</verse>
				<verse number="15">K b yenɔ nbɑ bɑnn nɑn u ŋɑɑɔk gbenn nɑ, k u ŋmɑt Yiesu penŋ k sɑɑ pɑk Yennu nɑn kunkɔsɑɑkɑl,</verse>
				<verse number="16">ŋɑɑn bɑɑl gbɑɑn finfɑbl Yiesu tuɑnn k tul’ɔ niipuouk. Juɑ mɑnŋ din tie Sɑɑmɑɑli nilɔ e.</verse>
				<verse number="17">K Yiesu din boi ɑ: «Niib piik kɑɑ bo lɑ pɑɑku uu? Ŋɑɑn k niib bɑn-yiɑ nbɑ tenn nɑ be liɑ?</verse>
				<verse number="18">B suɑ k jen ɑ bin tɑn tul Yennu niipuouk sie Sɑɑmɑɑli juɑ nɑ kuukuɑ ee?»</verse>
				<verse number="19">Ŋɑnn e k u yet juɑ mɑnŋ ɑ: «Fiit kii sɑɑ. A yɑdɑ nɑ pɑɑk e k ɑ lɑ pɑɑku.»</verse>
				<verse number="20">Tɔn, k Fɑɑliisiɑnnbɑ din boi Yiesu ɑ: «Yennu nɑɑn sɑɑ bɑɑl nlee yuo e?» Ŋɑnn e k u din jiin k yet’b ɑ: «Yennu nɑɑn kɑn bɑɑl bɑnnu nbɑ k i sɑɑ fit lɑ’l kɑɑ.</verse>
				<verse number="21">Suɑ kɑn yet ɑ: ‹Gotl, ŋɑnn i nɑ,› ɑmi: ‹L be nɑ wɑɑ,› k mɑɑn Yennu nɑɑn be i ni.»</verse>
				<verse number="22">Ŋɑnn e k u yet u puolpoweitieb ɑ: «Yuo bɑɑt k i tɑn sii sunmɑn k i lɑ *Nisɑɑlk Bijɑ, ŋɑɑn kɑn lɑ.</verse>
				<verse number="23">B tɑn sɑɑ yet’i: ‹Gotl, u be lenŋ,› ɑmi: ‹Gotl, u be nnɑ nɑ.› I dɑɑ sɑɑ goli, k biɑ dɑɑ wɑɑ’b,</verse>
				<verse number="24">k mɑɑn Nisɑɑlk Bijɑ bɑɑlu tɑn sii tie nɑn sɑnyiknti nbɑ tuu nyiknt k yent sɑnpɑɑpo kul nɑ e.</verse>
				<verse number="25">Ŋɑɑn sinsinn, u tɑn sɑɑ di fɑlɑ bonciɑnn, k mɔtɑɑnɑ nigbounŋ biɑ tɑn sɑɑ yet’ɔ.</verse>
				<verse number="26">Noe yuo nbɑ din tie biɑnŋ nbɑ nɑ, l mun biɑ tɑn sii tie nnɑ e Nisɑɑlk Bijɑ bɑɑlu yuo.</verse>
				<verse number="27">Noe yuo e k b din di jiet k nyu, k kuɑnt puob, k jikt b wɑɑs k tien’m jɑb, k tɑn tuu dɑɑl nbɑ k Noe din kuɑ ŋɑlngbenŋl ni ŋɑɑn nyik’b, k nyunciɑɔnŋ bɑɑl k dii b kul ɑ.</verse>
				<verse number="28">Lɔt yuo nɑ mun biɑ din tie nnɑ e. B din di k nyu, k dɑɑ bonɑ k kɔi bonkukɔit, k buul tɑn, k mɑɑ ŋei,</verse>
				<verse number="29">ŋɑɑn dɑɑl nbɑ k Lɔt din tɑn nyii Suodonm, k sɑlwuutɑ nyii sɑnpɑɑpo k tɑn bɑɑ nɑn muu k dii b kul ɑ.</verse>
				<verse number="30">K dɑɑl nbɑ k Nisɑɑlk Bijɑ tɑn sɑɑ dɔkt, l mun tɑn sii tie nnɑ e.</verse>
				<verse number="31">«L dɑɑl mɑnŋ, juɑ nbɑ be dituɑtuk pɑɑk, u dɑɑ siik k kuɑ u dieok ni ɑ wun sɑɑ jii u bonɑ, k wun nbɑ mun biɑ be kpɑɑb ni, u dɑɑ ŋmɑt lin nbɑ be puolpo nɑ buol.</verse>
				<verse number="32">Tiɑtl Lɔt ŋɑɑpuo mɑɑn po mɑn.</verse>
				<verse number="33">Tɔn, wun nbɑ k yit u mɔnŋ sɑlk n pɑɑk, u tɑn sɑɑ kɔnŋ u mɑnfuol, ŋɑɑn wun nbɑ yit u mɔnŋ sɑlk n pɑɑk, ŋuɑ e tɑn sɑɑ lɑ mɑnfuol nɑn bɑlmɔni.</verse>
				<verse number="34">N yien’i e, yuo nbɑ k n sɑɑ bɑɑl nɑ, niib bɑnle tɑn sii duɑ dunduɑn-yenu pɑɑk, k *mɑlɑkɑɑnbɑ tɑn sɑɑ jii yenɔ ŋɑɑn nyik luɑ.</verse>
				<verse number="35">Puob bɑnle tɑn sii be k nɑɑn dii, k b tɑn sɑɑ jii yenɔ ŋɑɑn nyik luɑ.</verse>
				<verse number="36">Jɑb bɑnle mun tɑn sii be kpɑɑb ni, k b tɑn sɑɑ jii yenɔ ŋɑɑn nyik luɑ.»</verse>
				<verse number="37">K u puolpoweitieb boi’ɔ ɑ: «Yonmdɑɑnɔ, lee?» K u jiin k yet’b ɑ: «Bonkpienn nbɑ be siɑn, lenŋ e k juut tiki.»</verse>
			</chapter>
			<chapter number="18">
				<verse number="1">Yiesu yin Fɑɑliisiɑnnbɑ bɑljouk ɑ wun wɑnn’b nɑn l ŋɑn k bii mei Yennu yuo kul ɑ, ŋɑɑn dɑɑ mɔk kpinkpɑngbɑtuk u,</verse>
				<verse number="2">k yet’b ɑ: «Bɑlbuulɔ din be digbɑnsiɑl k din tuu k tiin Yennu k tɑn boi ɑ u bɑɑkt nilɔ.</verse>
				<verse number="3">Pɑkuɑk mun biɑ din be duo mɑnŋ ni, k din tuu tun bɑɑt u buol yuo kul k yien’ɔ ɑ: ‹Min nɑn nilɔ mɔk mɑɑn, bun k tul’n.›</verse>
				<verse number="4">Ŋɑɑn k u tuu yet. L puolpo k u tɑn dukn dudukt ɑ: ‹N ponŋ tɑɑn k tiin Yennu, k biɑ k bɑɑkt nilɔ,</verse>
				<verse number="5">ŋɑɑn pɑkuɑk nɑ dɑɑmiu pɑɑk, n sɑɑ tɑt k bu u mɑɑn mɑnŋ nɑn l sɔnu k tul’ɔ. Nnɑ i kɑɑ u sii bɑɑt e tieee k n tɑn bɑk.› »</verse>
				<verse number="6">K Yonmdɑɑnɔ ŋɑnm yet’b ɑ: «Gbiintl bɑlbutounŋ dɑɑnɔ nbɑ piɑk biɑnŋ nbɑ.</verse>
				<verse number="7">K Yennu mun ii? U nigɑnnkɑb nbɑ mei’ɔ yennu nɑn nyiɑɔk nɑ, u kɑn bu k tul’b ii?</verse>
				<verse number="8">N yien’i e, u sɑɑ bu b buut yiɑn yiɑn. Ŋɑɑn *Nisɑɑlk Bijɑ i bɑɑl yuo nbɑ, u sɑɑ lɑ bin nbɑ mɔk yɑdɑ tingbounŋ nɑ ni wɑɑ ɑɑ?»</verse>
				<verse number="9">Ŋɑnn e k Yiesu yin bɑljouk k tul bin nbɑ duki nɑn b tie niŋɑnm, ŋɑɑn sɑlkt b lieb nɑ, ɑ</verse>
				<verse number="10">«Jɑb bɑnle din sɑɑn sɑɑ kuɑ Yennu jɑɑnti ŋɑsɑɑkɑk ni ɑ bin miɑl Yennu, k yenɔ din tie Fɑɑliisiɑn, k luɑ mun din tie lɑnpogɑɑltuɑ.</verse>
				<verse number="11">K Fɑɑliisiɑn nɑ set k miɑl u mɔnŋ po k yet ɑ: ‹Yennu, n tien’ɑ niipuouk nɑn mɑɑ k tie nɑn nilieb nɑ. N k tie nɑn-yukɔ, k biɑ k tie biitdɑɑnɔ, k mun biɑ k tuun boncuncontuonɑ. Niipuouk nɑn mɑɑ k tie nɑn lɑnpogɑɑltuɑ nɑ nɑ.</verse>
				<verse number="12">N loln n mɔb tɑɑl munle dɑɑ ŋɑnlole nuɑk ni, k mɑɑ tuu lɑ lin nbɑ, n biɑ tien’ɑ yenn kuɑ piik nuɑk ni.›</verse>
				<verse number="13">K lɑnpogɑɑltuɑ nɑ ŋɑnin din set bɑnfɔkl ɑ, k din k luon wun yɑɑt got sɑnpɑɑpo, ŋɑɑn pɑk yul k yet ɑ: ‹Yennu, tin’n ninbɑɑɔk, k mɑɑn n tie biitdɑɑnɔ e.› »</verse>
				<verse number="14">K Yiesu ŋɑnm yet’b ɑ: «N yien’i e, Yennu ponŋ din nyik cɑb juɑ nɑ wɑɑ, ŋɑɑn yet Fɑɑliisiɑn nɑ miɑlu. K mɑɑn wun nbɑ kul dont u mɔnŋ, b tɑn sɑɑ sikn’ɔ, ŋɑɑn wun nbɑ mun siknt u mɔnŋ, b tɑn sɑɑ donn’ɔ.»</verse>
				<verse number="15">Tɔn, k nisiɑb din bɑɑt nɑn b wɑɑs Yiesu buol ni, ɑ wun tɑn yɑt yetŋɑnm b pɑɑk, ŋɑɑn k u *puolpoweitieb nbɑ lɑ k b bɑɑt nɑn wɑɑs mɑnŋ nɑ, k b tiɑn b pɑɑk.</verse>
				<verse number="16">Ŋɑɑn k Yiesu te k wɑɑs mɑnŋ bɑɑl u buol ni, ŋɑɑn yet u puolpoweitieb nɑ ɑ: «Ŋɑɑnt mɑn k wɑɑs mɑnŋ i bɑɑt n buol nɑ mɑn, k dɑɑ tiɑn’m, k mɑɑn b buolu e yen Yennu nɑɑn.</verse>
				<verse number="17">Bɑlmɔni e k n yien’i nɑ, wun nbɑ k gɑɑl Yennu nɑɑn nɑn bik nɑ, u kɑn mi kuɑ l ni fɑb ɑ.»</verse>
				<verse number="18">L yuo nɑ k yudɑɑnsuɑ din bɑɑl Yiesu buol ni k tɑn boi’ɔ ɑ: «Wɑntɔŋɑnɔ, n sɑɑ tien nlee k tɑn lɑ mɑnfuol nbɑ kɑɑ gbennu?»</verse>
				<verse number="19">K Yiesu ŋmɑt boi’ɔ ɑ: «Bee k ɑ yi’n niŋɑnɔ? Niŋɑnsuɑ kɑɑ sie Yennu kuukuɑ.</verse>
				<verse number="20">A ponŋ mi Yennu *senni: Dɑɑ tuun boncuncontuonɑ, dɑɑ kpi, dɑɑ jɑɑn, dɑɑ tie fɑɑk siɑl ɑ, bɑɑkt ɑ bɑɑ nɑn ɑ nɑɑ.»</verse>
				<verse number="21">K juɑ mɑnŋ jiin k yet’ɔ ɑ: «N ponŋ sɑk lin nbɑ nɑ kul n bisn ni e wɑɑ.»</verse>
				<verse number="22">Yiesu nbɑ gbɑt u jiinu nɑ k u yet’ɔ ɑ: «Bon-yenn kuɑ e pɔt’ɑ, kɔin lin nbɑ kul k ɑ mɔk k jii l likli k tul tɑlɑs-dɑnm, k ɑ tɑn sɑɑ lɑ mɔktuk *Yendɔunŋ ni. L puolpo k ɑ jen ɑ kii wɑɑ’n.»</verse>
				<verse number="23">Wɑɑ gbɑt lin nbɑ nɑ k u pɑl ji biil, k mɑɑn u din mɔk mɔktuk bonciɑnn.</verse>
				<verse number="24">Yiesu nbɑ bɑnn nɑn u mɔk pɑlbiil nɑ, k u yet ɑ: «L pɑɑl nɑn mɔktɑ n kuɑ Yennu nɑɑn ni.</verse>
				<verse number="25">L biɑ pɑɑl nɑn mɔktɔ n kuɑ Yennu nɑɑn ni nɑn yuyouk nbɑ kɑn fit kuɑ kpɑlpienu miɑl ni nɑ.»</verse>
				<verse number="26">Niib nbɑ gbɑt wɑɑ piɑk biɑnŋ nbɑ nɑ k b boi’ɔ ɑ: «L i tie nnɑ e i e, ŋmee ji sɑɑ fit k lɑ fielu?»</verse>
				<verse number="27">K u yet’b ɑ: «Lin nbɑ k nilɔ kɑn fit tun, ŋɑɑn Yennu sɑɑ fit tun’l ɑ.»</verse>
				<verse number="28">K Piɑl yet’ɔ ɑ: «Nnɑlɑ, t din nyik lin nbɑ k t din mɔk nɑ ŋɑɑn wɑɑ’ɑ.»</verse>
				<verse number="29">K Yiesu yet’b ɑ: «Bɑlmɔni e k n yien’i, wun nbɑ kul nyik u ŋɑɑk ɑmi u bɑɑ ɑmi u nɑɑ ɑmi u puo ɑmi u wɑɑs ɑmi u yuɑlb ɑmi u wɑɑli Yennu nɑɑn pɑɑk,</verse>
				<verse number="30">u biɑ sɑɑ lɑ bonɑ bonciɑnn tingbounŋ nɑ ni, k lin gɑl wɑɑ nyik lin nbɑ nɑ, k yuo nbɑ bɑɑt nɑ, u tɑn sɑɑ lɑ mɑnfuol nbɑ kɑɑ gbennu.»</verse>
				<verse number="31">Yiesu yiin u puolpoweitieb k nyii nɑn’m kpinŋ k sɑɑ yet’b ɑ: «Nnɑlɑ, t sɑɑ Selusɑɑlenm e, k lenŋ e k b sɑɑ tien Nisɑɑlk Bijɑ lin nbɑ kul k *Yennu sɔkniinbɑ din diɑn u po biɑnŋ nbɑ nɑ.</verse>
				<verse number="32">B tɑn sɑɑ suol’ɔ k tien’ɔ bin nbɑ k tie *Suifnbɑ nuu ni, k b tɑn sɑɑ dɑɑn’ɔ nyɑtuk k suki’ɔ k siin mɔsɑnt u pɑɑk,</verse>
				<verse number="33">k biɑ buo’u gbɑnn, k biɑ tɑn kpi’u, ŋɑɑn k dɑɑ ŋɑntɑ dɑɑl k u tɑn sɑɑ fiil kuun ni.»</verse>
				<verse number="34">Ŋɑɑn u puolpoweitieb nɑ din k bɑnn mɑɑn nɑ pɑɑk. Siɑl din dɔkn b yɑn ɑ, k b k bɑnn lin nbɑ k u piɑk nɑ pɑɑk.</verse>
				<verse number="35">K Yiesu nbɑ din tɑn pel Seliiko nɑ, k juɑnsuɑ din be k kɑl sɑnjokpinŋ k din tuu mei,</verse>
				<verse number="36">k tɑn gbɑt k nibulciɑɔnŋ gɑɑl, k u boi ɑ: «Bee tie?»</verse>
				<verse number="37">K b yet’ɔ ɑ: «Yiesu nbɑ tie Nɑɑsɑɑlet nilɔ nɑ e gɑɑl.»</verse>
				<verse number="38">K u yikn sɑnpɑɑpo wɑɑ ɑ: «Yiesu, * Dɑɑfiid yɑɑbuonn, tin’n ninbɑɑɔk.»</verse>
				<verse number="39">K sɔnliitɑ nɑ din tiɑn u pɑɑk ɑ wun ŋmin, ŋɑɑn k u biɑ ŋɑnm yikn sɑnpɑɑpo wɑɑ ɑ: «Dɑɑfiid yɑɑbuonn, tin’n ninbɑɑɔk.»</verse>
				<verse number="40">K Yiesu set, ŋɑɑn yet’b ɑ bin dɑt juɑnŋ mɑnŋ k bɑɑl nɑn’ɔ u buol. Wɑɑ din bɑɑl kpiɑn Yiesu yuo nbɑ k Yiesu boi’ɔ ɑ</verse>
				<verse number="41">«A luon k n tun bee k tul’ɑ ni?» K u jiin yet’ɔ ɑ: «N Yonmdɑɑnɔ, n luon k ɑ nyuɑnt n ninbinɑ e tul’n.»</verse>
				<verse number="42">K Yiesu yet’ɔ ɑ: «Nyuɑntl. A yɑdɑ pɑɑk k ɑ ninbinɑ nɑ lɑ tebuk.»</verse>
				<verse number="43">L tɑɑkpɑɑk ni k u ninbinɑ nyuɑnt k u ji lɑɑt, k wɑɑ Yiesu k sɑɑ k dont Yennu sɑnn. Yuo nbɑ k niib nɑ kul lɑ nnɑ mɑnŋ, k b ji piɑk Yennu.</verse>
			</chapter>
			<chapter number="19">
				<verse number="1">L puolpo e k Yiesu din bɑɑl Seliiko k gɑɑl.</verse>
				<verse number="2">K jɑsuɑ din be lenŋ mɑnŋ k tie *lɑnpogɑɑltieb yudɑɑnɔ, k u sɑnn din yi Sɑɑse, k u din mɔk mɔktuk bonciɑnn.</verse>
				<verse number="3">K u din kol ɑ wun lɑ Yiesu nbɑ tie wun nbɑ, ŋɑɑn k fit lɑ’u. Niib din yɑbt nɑn wun lɑ’u wɑɑ, k mɑɑn u din tie jɑjinjinŋ e.</verse>
				<verse number="4">L pɑɑk k u ciɑl k gɑl tuɑnn po k sɑɑ duo tiik nbɑ k b yi siikomɔl nɑ ɑ wun lɑ Yiesu gɑlu, k mɑɑn u yɑɑ wun gɑl lenŋ e.</verse>
				<verse number="5">K Yiesu nbɑ tɑn bɑɑl siikomɔl mɑnŋ buol, k u yɑɑt got’ɔ k yet’ɔ ɑ: «Sɑɑse, kɑktl k sik nɑ. Sie k n duɑl ɑ ŋɑɑk ni dinnɑ.»</verse>
				<verse number="6">K Sɑɑse din kɑkt k sik yiɑn ɑ k gɑɑl’ɔ nɑn pɑlpienn, k b sɑɑn u ŋɑɑk ni.</verse>
				<verse number="7">K niib nbɑ din lɑ lin nbɑ nɑ mɑnŋ, k b ji din buln k yien ɑ: «Juɑ nɑ sɑɑn kuɑ biitdɑɑnɔ ŋɑɑk ni.»</verse>
				<verse number="8">K Sɑɑse fiil k set k yet Yonmdɑɑnɔ ɑ: «N Yonmdɑɑnɔ, gotl, n sɑɑ bɔkt n mɔktuk kul k tul tɑlɑs-dɑnm l bonjinn. L i tie k n mi dii suɑ fobt, n sɑɑ jiin’ɔ tɑɑl munnɑ.»</verse>
				<verse number="9">K Yiesu yet’ɔ ɑ: «Dinnɑ ŋɑɑk nɑ niib bɑnn nɑn Yennu fiel’b ɑ, k mɑɑn juɑ mɑnŋ mun tie Ablɑɑhɑɑnm yɑɑbuonn e.</verse>
				<verse number="10">*Nisɑɑlk Bijɑ bɑɑl ɑ u lon bin nbɑ bot nɑ k lɑ’b ŋɑɑn fiel’b.»</verse>
				<verse number="11">Ŋɑnn e k Yiesu yin niib nbɑ gbiintl mɑɑn mɑnŋ nɑ bɑljouk, k mɑɑn wɑɑ pel Selusɑɑlenm nɑ, k b duki ɑ l pɑɑk Yennu nɑɑn yɑɑ lin bɑɑl yiɑn e.</verse>
				<verse number="12">K u yet’b ɑ: «Nijɑɑnsuɑ din be k din tɑn nyii k sɑɑn digbɑnn bɑnfɔkl ɑ, ɑ bin sɑɑ din’ɔ nɑɑn, k l puolpo k wun jen kpen ŋɑɑk ni.</verse>
				<verse number="13">Wɑɑ dɑɑ din k nyii yuo nbɑ nɑ, k u yiin u tuontunnɑ piik k tul tul’b sɑlmɑ binn binn, k yet’b ɑ: ‹Ii sɑɑ mɑn k sɑɑ kpent kpinkpounŋ nɑn likli mɑnŋ nɑn mɑɑ tɑn sɑɑ jen.›</verse>
				<verse number="14">Ŋɑɑn k u duo ni niib nɑ nɑn’ɔ. Wɑɑ sɑɑn yuo nbɑ k b tun *tuomi kpɑnbɑl nɑ buol ni, ɑ b k sɑk ɑ ŋuɑ n tien b kpɑnbɑl.</verse>
				<verse number="15">«Tɔn, k nijɑɑnn nɑ sɑɑn sɑɑ set dii nɑɑn mɑnŋ k tɑn jen. Wɑɑ jen yuo nbɑ, k u te k b yiin u tuontunnɑ nbɑ k u dɑɑn tul’b likli nɑ, ɑ wun lɑ nyuɑt nbɑ k b lɑ likli nbɑ k u dɑɑn tul’b nɑ ni.</verse>
				<verse number="16">K sinsinn yuɑ nɑ bɑɑl u buol k tɑn yet’ɔ ɑ: ‹Cɑnbɑɑ, sɑlmɑ binn nbɑ k ɑ dɑɑn tul’n nɑ, n kpent kpinkpounŋ k lɑ sɑlmɑ binɑ piik k pukn l pɑɑk.›</verse>
				<verse number="17">K u cɑnbɑɑ yet’ɔ ɑ: ‹N fɑɑn, ɑ tie tuontunŋɑnɔ e. Fɑɑ diɑ bonmintk fɑnu biɑnŋ nbɑ nɑ, l pɑɑk, n sɑɑ tul’ɑ doi piik *yudɑnt.›</verse>
				<verse number="18">K wun nbɑ mun pɑɑ u pɑɑk nɑ bɑɑl k tɑn yet’ɔ ɑ: ‹Cɑnbɑɑ, sɑlmɑ binn nbɑ k ɑ dɑɑn tul’n nɑ, n kpent kpinkpounŋ k lɑ sɑlmɑ binɑ ŋɑnŋmu e.›</verse>
				<verse number="19">K u cɑnbɑɑ yet’ɔ ɑ: ‹N sɑɑ tul’ɑ doi ŋɑnŋmu yudɑnt e.›</verse>
				<verse number="20">«K luɑ mun biɑ bɑɑl k tɑn yet’ɔ ɑ: ‹Cɑnbɑɑ, gotl ɑ sɑlmɑ binn nɑ e nɑ. N dɑɑn gbin n ninfiɑnŋ ni e k bɔl,</verse>
				<verse number="21">k mɑɑn n dɑɑn tiin’ɑ ɑ tonu nɑ pɑɑk e. A tuu jikt lin nbɑ k ɑ k bil, k biɑ jɑɑn lin nbɑ k ɑ k bul.›</verse>
				<verse number="22">K u cɑnbɑɑ yet’ɔ ɑ: ‹Fin tuontun-yuonn nɑ, n sɑɑ jii ɑ mɔnŋ mɔnŋ mɑɑn e k pɑk gbenn ɑ. A ponŋ mi nɑn n tuu tie nitounŋ o, k tuu jikt lin nbɑ k n k bil, k biɑ jɑɑn lin nbɑ k n k bul.</verse>
				<verse number="23">Bee tien k ɑ dɑɑn k jii n likli mɑnŋ k kuɑn bɑnŋ ni k nyuɑt n tɑn pɑɑn l pɑɑk i? Mɑɑ bo tɑn jen nɑ, n bo sɑɑ lɑ n likli pɑɑtl ɑ,›</verse>
				<verse number="24">k u yet bin nbɑ sie lenŋ nɑ ɑ: ‹Gɑɑt sɑlmɑ binn mɑnŋ u buol ni, k tul wun nbɑ mɔk sɑlmɑ binɑ piik nɑ.›</verse>
				<verse number="25">K b yet’ɔ ɑ: ‹Cɑnbɑɑ, u ponŋ mɔk sɑlmɑ binɑ piik.›</verse>
				<verse number="26">K u jiin’m ɑ: ‹N yien’i e, wun nbɑ mɔk bonɑ, b sɑɑ pukn’ɔ, ŋɑɑn wun nbɑ kɔnŋ bont, b biɑ sɑɑ tont bonmintk nbɑ k u ponŋ mɔk nɑ.</verse>
				<verse number="27">Tɔn, n dɑtɑi nɑ nbɑ k luon k n tien b kpɑnbɑl nɑ, ŋɑnn bɑɑt nɑn’m nnɑ nɑ k tɑn kpi’b n nunm nnɑ.› »</verse>
				<verse number="28">Yiesu nbɑ pɑk k gbenn nɑ, k ŋuɑ nɑn u *puolpoweitieb yɑɑ bin do Selusɑɑlenm, k Yiesu gɑl b tuɑnn.</verse>
				<verse number="29">K b tɑn pel Betfɑɑje nɑn Betɑɑni doi nbɑ kpiɑ jɑgbɑɑk nbɑ k b yi’l *Oliifienbɑ jɑgbɑɑk nɑ, k Yiesu tun u puolpoweitieb nɑ ni bɑnle,</verse>
				<verse number="30">k yet’b ɑ: «Ii sɑɑ digbɑnbik nbɑ be i tuɑnn po nɑ ni. I i sɑi bɑɑl, i sɑɑ lɑ bonsɑl k u lol, k suɑ dɑɑ k mi jɑk’ɔ. Yin lot’ɔ k bɑɑl nɑn’ɔ nɑ,</verse>
				<verse number="31">k wun nbɑ i boi’i ɑ: ‹Bee tien k i lot’ɔ?› yin yet’ɔ ɑ: ‹Yonmdɑɑnɔ e luon’ɔ.› »</verse>
				<verse number="32">K b sɑɑn lɑ bonn kul nɑn Yiesu nbɑ pɑk’b biɑnŋ nbɑ nɑ.</verse>
				<verse number="33">Bɑɑ sɑɑn sɑɑ lot bonŋ mɑnŋ yuo nbɑ k bondɑnm lɑ’b k boi’b ɑ: «Bee k i lot bonŋ mɑnŋ i?»</verse>
				<verse number="34">K b jiin yet’b ɑ: «Yonmdɑɑnɔ e luon’ɔ,»</verse>
				<verse number="35">ŋɑɑn dɑt bonŋ mɑnŋ k bɑɑl nɑn’ɔ Yiesu buol ni. K u puolpoweitieb jii b cincenɑ nɑn tiɑt k pɑɑn bonŋ nɑ pɑɑk k jɑkn Yiesu.</verse>
				<verse number="36">Wɑɑ jɑk bonŋ nɑ yuo nbɑ k nisiɑb jikt b cincenɑ nɑn b tiɑt k lɑt sɔnu ni.</verse>
				<verse number="37">Wɑɑ tɑn pel Selusɑɑlenm k u bɑɑl sɔnsinsikl nbɑ nyi Oliifienbɑ jɑgbɑɑk pɑɑk nɑ. Lenŋ e k u puolpoweitieb kul libn piin k dont Yennu sɑnn nɑn pɑlpienn, bɑktnɔunŋ tuonjɑɑnɑ nbɑ kul nbɑ k b lɑ nɑ pɑɑk k b yien ɑ</verse>
				<verse number="38">«Yennu yetŋɑnm ii be Kpɑnbɑl nbɑ bɑɑt Yonmdɑɑnɔ sɑnn ni nɑ pɑɑk. Mɑnu i be *Yendɔunŋ ni k yudɑnt i tie Yennu yɑl.»</verse>
				<verse number="39">Ŋɑnn e k Fɑɑliisiɑnnbɑ siɑb nbɑ be nibul nɑ ni yet Yiesu, «Wɑntuɑ, yetl ɑ puolpoweitieb nɑ, ɑ bin ŋmin.»</verse>
				<verse number="40">K Yiesu jiin yet’b ɑ: «Nnɑlɑ, niib mɑnŋ i ŋmin, ŋɑɑn tɑnɑ nbɑ duɑ sɔnu ni nɑ sii yikn e.»</verse>
				<verse number="41">Wɑɑ din pel k tɑn lɑ Selusɑɑlenm k u mɔ duo nɑ pɑɑk,</verse>
				<verse number="42">k yet ɑ: «L i bo i tie k ɑ bɑnn mɑnu sɔnu dinnɑ, l bo sii ŋɑn k tul’ɑ. Ŋɑɑn mɔtɑɑnɑ l liil ɑ yɑn, k ɑ kɑn fit bɑnn.</verse>
				<verse number="43">Yuo bɑɑt k ɑ dɑtɑi tɑn sɑɑ bɑɑl, k mɑɑ juonjɑl k lint’ɑ ŋɑɑn luon ɑ pɑɑk lokl kul po.</verse>
				<verse number="44">B tɑn sɑɑ biil’ɑ cɑin, fin nɑn niib kul. B kɑn nyik k tɑnn pɑɑ liel pɑɑk, k mɑɑn ɑ bo k bɑnn yuo nbɑ k Yennu bɑɑl ɑ buol ni.»</verse>
				<verse number="45">L Puol po e k Yiesu din sɑɑn kuɑ Yennu jɑɑnti ŋɑsɑɑkɑk ni, k din sɑɑ bel bin nbɑ kɔi bonɑ,</verse>
				<verse number="46">ŋɑɑn yet’b ɑ: «L diɑn Yennu lolkpel kɑdɑɑɔk ni ɑ: ‹N ŋɑɑk sii tie Yenmiɑlu ŋɑɑk e,› ŋɑɑn k yinm e kpint’l k tien’l nɑn-yukb kinkɑl buol.»</verse>
				<verse number="47">Tɔn, dɑɑl kul k Yiesu din be Yennu jɑɑnti ŋɑsɑɑkɑk ni, k tumi niib. K Yennu mɑnntieb yudɑnm nɑn *senniwɑntieb nɑn tinŋ mɑnŋ yudɑnm luon bin kpi’u,</verse>
				<verse number="48">ŋɑɑn k fit lɑ sɔnu nbɑ k b sɑɑ kpi’u, k mɑɑn niib nɑ kul din cɑɑn b tubɑ k gbiintl u mɑɑn.</verse>
			</chapter>
			<chapter number="20">
				<verse number="1">Dɑsiɑl Yiesu nbɑ din be Yennu jɑɑnti ŋɑsɑɑkɑk ni k tumi niib k biɑ muɑntl lɑbɑmɑnn, k Yennu mɑnntieb yudɑnm nɑn *senniwɑntieb nɑn sɑɑkɑb din bɑɑl u buol</verse>
				<verse number="2">k tɑn yet’ɔ ɑ: «Yet’t, ŋmee yiikuo ni e k ɑ tuun lin nbɑ nɑ? Ŋmee cɑb’ɑ yiikuo mɑnŋ i?»</verse>
				<verse number="3">K u jiin ɑ: «N mun mɔk buboit k sɑɑ boi’i. Yetl’n mɑn,</verse>
				<verse number="4">Sɑn nbɑ din wuul niib Yennu nyunwulu nɑ, Yennu e cɑb’ɔ l yiikuo ɑmi nisɑɑli ee?»</verse>
				<verse number="5">K b ŋmɑnt fɑɑ l lɑbɑɑl nɑn b lieb k yien ɑ: «T i yet ɑ Yennu e cɑb’ɔ l yiikuo, u sɑɑ boi’t ɑ bee k t k tien u mɑɑn nɑ yɑdɑ?</verse>
				<verse number="6">K t i biɑ kii yet ɑ nisɑɑli e din cɑb’ɔ, niib nɑ kul ɑ sɑɑ jɑɑt’t tɑnɑ wɑɑ, k mɑɑn b tien yɑdɑ nɑn Sɑn din tie *Yennu sɔkni e.»</verse>
				<verse number="7">L pɑɑk, k b jiin k yet Yiesu ɑ: «T k mi u yiikuo nbɑ nyii siɑn.»</verse>
				<verse number="8">K Yiesu mun yet’b ɑ: «Tɔn, n mun kɑn yet’i bɑnnu nbɑ k n lɑ l yiikuo k tuun lin nbɑ nɑ.»</verse>
				<verse number="9">L puolpo k Yiesu yin niib nɑ bɑljouk ɑ: «Jɑsuɑ din wuu tilonti nbɑ k b yi *fiinyɑ nɑ u kpɑɑb ni, ŋɑɑn ji din jii kpɑɑb nɑ k tien kpɑɑlɑ nuu ni ɑ bii goli, ŋɑɑn tɑn yɑɑt sɑɑn siɑl po k sɑɑ wei.</verse>
				<verse number="10">K puɑlyuo tɑn bɑɑl k u tun u tuontunnɔ ɑ wun sɑɑn kpɑɑlɑ nɑ buol ni, ɑ bin bɔkt tiluɑnɑ nbɑ tie kpɑdɑɑnɔ yɑl k tul’ɔ. Ŋɑɑn kpɑɑlɑ nɑ sɑɑ buo tuontunnɔ nɑ k jiin’ɔ yɑnn.</verse>
				<verse number="11">Ŋɑnn e k u biɑ tun tuontunluɑ, k kpɑɑlɑ nɑ biɑ sɑɑ buo’u k din’ɔ fei k biɑ jiin’ɔ yɑnn.</verse>
				<verse number="12">K kpɑdɑɑnɔ mɑnŋ biɑ tun tuontunluɑ, k b sɑɑ tien’ɔ dɑnŋ k jii’u lu’u.</verse>
				<verse number="13">Ŋɑnn e k kpɑdɑɑnɔ nɑ yet ɑ: ‹N sɑɑ tien nlee nɑ? Lɑɑ ji be nɑ, n sɑɑ tun n mɔnŋ mɔnŋ bilonkɑk e. Ŋuɑ ŋɑnin, pɑsiɑl b sɑɑ tul’ɔ nibɑɑkl ɑ.›</verse>
				<verse number="14">Ŋɑɑn kpɑɑlɑ nɑ nbɑ din tun ninbinn k lɑ u bik nɑ k u bɑɑt nɑ, k b yet b lieb ɑ: ‹Kpɑdɑɑnɔ mɑnŋ fɑdiilɔ e nɑ. Ŋɑɑnt tin kpi’u mɑn, k u fɑɑl mɑnŋ n ji tien t yɑl.›</verse>
				<verse number="15">K b suol’ɔ k nyii nɑn’ɔ kpɑɑb nɑ kpinŋ po k sɑɑ kpii’u. «Tɔn, kpɑɑlɑ mɑnŋ nbɑ tien biɑnŋ nbɑ nɑ, kpɑdɑɑnɔ nɑ sɑɑ tien’m nlee?</verse>
				<verse number="16">U sɑɑ bɑɑl k kpi’b, ŋɑɑn biɑ jii kpɑɑb mɑnŋ k tul lieb.» Niib mɑnŋ nbɑ gbɑt lin nbɑ nɑ k b yet ɑ: «Yennu n bɔl ŋɑnn.»</verse>
				<verse number="17">K Yiesu got’b ŋɑɑn yet’b ɑ: «Lin nbɑ diɑn Yennu lolkpel kɑdɑɑɔk nɑ ni pɑɑk tie bee? ‹Tɑnn nbɑ k tɑnmɑɑlɑ yet’ɔ nɑ, ŋɑnn e set tien ŋɑɑk nɑ pɑnŋ.›</verse>
				<verse number="18">«Tɔn, wun nbɑ kul bɑɑ tɑnn mɑnŋ pɑɑk sɑɑ but but e, ŋɑɑn tɑnn mɑnŋ i bɑɑ wun nbɑ pɑɑk, binm, l sɑɑ mɑt mɑt’ɔ e.»</verse>
				<verse number="19">K senniwɑntieb nɑn Yennu mɑnntieb yudɑnm bɑnn nɑn Yiesu nbɑ yin bɑljouk nɑ l sɑɑn gɑɑn b pɑɑk e. L pɑɑk, k b ji din kol ɑ bin suol’ɔ l tonton nɑ, ŋɑɑn tiin niib nɑ jɑŋmɑɑni.</verse>
				<verse number="20">Senni wɑntieb nɑn Yennu mɑnntieb yudɑnm ji din wɑɑ piki Yiesu, k tun pikiitieb bin nbɑ kpɑnn ɑ b tie mɔmɔnpɑklɑ e, ɑ bin lɑ u mɔbonkpetl nbɑ tie lin nbɑ, k ji fit suol’ɔ k tien’ɔ l tinŋ yudɑɑnɔ nuu ni nɑn u yiikuo ni.</verse>
				<verse number="21">K pikiitieb mɑnŋ tɑn bɑɑl boi Yiesu buboit ɑ: «Wɑntuɑ, t mi nɑn fɑɑ yien lin nbɑ k biɑ wɑnt nɑ, l ŋɑn. A biɑ k tie luktn dɑɑnɔ, ŋɑɑn fin e biɑ wɑnt Yennu sɔnu nɑn bɑlmɔni.</verse>
				<verse number="22">Tɔn, t *senni cɑb’t nɑn tii pɑ lɑnpo kii tien Luonm tinŋ kpɑnbɑl Sesɑɑl ɑmi t dɑɑ pɑ?»</verse>
				<verse number="23">K Yiesu bɑnn b sel nbɑ k b tie nɑ k yet’b ɑ</verse>
				<verse number="24">«Wɑnt’n liklib. Tɔn, k ŋmee nɑɑɔnŋ nɑn sɑnn e be liklib nɑ pɑɑk i?» K b jiin ɑ: «Sesɑɑl yɑl e.»</verse>
				<verse number="25">K Yiesu yet’b ɑ: «Tɔn, ii yen i pɑ kii tien Sesɑɑl lin nbɑ tie u yɑl, ŋɑɑn mun i pɑ kii tien Yennu lin nbɑ tie Yennu yɑl.»</verse>
				<verse number="26">K pikiitieb nɑ lek k lɑ u mɔbonkpetl niib nɑ tuɑnn ni, k l tien’m yɑɑl-lituk nɑn Yiesu jiinu mɑnŋ k b ji ŋmin.</verse>
				<verse number="27">K *Sɑɑdiuseɑnbɑ siɑb din bɑɑl Yiesu buol ni. Ŋɑnm e din tuu yɑɑ ɑ niib tɑn kɑn fiil kuun ni, k b boi’ɔ ɑ</verse>
				<verse number="28">«Wɑntuɑ, Muois din diɑn senni k yet ɑ: ‹Nilɔ i kuɑn u ŋɑɑpuo k k mɑl wɑɑs ŋɑɑn tɑn kpo, ɑ l ŋɑn k u ninjɑ n fɑɑl pɑkuɑk nɑ k mɑl wɑɑs k tul kpiemɔ nɑ.›</verse>
				<verse number="29">Tɔn, jɑb bɑnlole din be k tɑɑ bɑɑ, k sɑɑkuɑ po tɑn kuɑn puo, k k mɑl wɑɑs, ŋɑɑn kpo,</verse>
				<verse number="30">k wun nbɑ mun pɑɑ u pɑɑk nɑ fɑɑl puo mɑnŋ, k mun biɑ k mɑl, ŋɑɑn kpo,</verse>
				<verse number="31">k wun nbɑ wɑɑ muntɑ ni nɑ mun din fɑɑl puo mɑnŋ k bin nbɑ biɑl nɑ kul ɑ din tɑn fɑɑl puo nɑ ŋɑɑn mun tɑn kpo kpo, k k mɑl wɑɑs mun biɑk.</verse>
				<verse number="32">K l juontu k puo mɑnŋ mun biɑ tɑn kpo.</verse>
				<verse number="33">K lɑɑ ji be nɑ, kuun fiilu dɑɑl, b ŋmee tɑn sii yen puo mɑnŋ i? K mɑɑn b bɑnlole kul ɑ din kuɑn’ɔ wɑɑ.»</verse>
				<verse number="34">K Yiesu jiin yet’b ɑ: «Tingbounŋ nɑ ŋɑɑtieb kuɑnt puob k biɑ ciɑnt b wɑɑs k tien’m jɑb,</verse>
				<verse number="35">ŋɑɑn k bin nbɑ ŋɑn nɑn kuun fiilu, k biɑ ŋɑn nɑn bii be *dulnyɑ pɑɑnn ni nɑ, b kii kuɑnt puob, k b biɑ kii ciɑnt b wɑɑs k tien jɑb,</verse>
				<verse number="36">k b ji kɑn mi k kpo, k mɑɑn b sii tie nɑn *mɑlɑkɑɑnbɑ nɑ e. B biɑ tie Yennu wɑɑs e k mɑɑn b fiil kuun ni wɑɑ.</verse>
				<verse number="37">Tɔn, Muois e mun din ponŋ wɑnn nɑn kpienm tɑn sɑɑ fiil kuun ni. Muois nbɑ din diɑn jɑgotkunkonŋ po nɑ, u din yi Yonmdɑɑnɔ ɑ Ablɑɑhɑɑnm Yennu, nɑn Isɑɑk Yennu, nɑn Sɑɑkɔb Yennu.</verse>
				<verse number="38">Ŋɑnn Yennu k tie kpienm Yennu kɑɑ, ŋɑɑn u tie fuotb Yennu e, k mɑɑn b kul tie fuotb e u tuɑnn ni.»</verse>
				<verse number="39">Ŋɑnn e k senniwɑntesiɑb yet Yiesu ɑ: «Wɑntuɑ, ɑ jiin bonŋɑnn ɑ.»</verse>
				<verse number="40">K b ji din jie nɑn bin boi Yiesu buboisiɑt.</verse>
				<verse number="41">Ŋɑnn e k Yiesu boi’b ɑ: «Nlee k b yien ɑ *Klistu tie * Dɑɑfiid yɑɑbuonn i?</verse>
				<verse number="42">K mɑɑn Dɑɑfiid mɔnŋ mɔnŋ diɑn *yɑni kɑdɑɑɔk nuɑk ni ɑ: ‹Yonmdɑɑnɔ yet n Yonmdɑɑnɔ ɑ: Kɑln n niidiitu po</verse>
				<verse number="43">mɔkmɔk nɑn mɑɑ tɑn sɑɑ jii ɑ dɑtɑi k tien’m ɑ tɑɑkpɑktɑ.›</verse>
				<verse number="44">Dɑɑfiid nbɑ din yiin Klistu ɑ: ‹Yonmdɑɑnɔ› nɑ, nlee k Klistu nɑ tie ŋuɑ Dɑɑfiid yɑɑbuonn i?»</verse>
				<verse number="45">Niib kul nbɑ gbiintl Yiesu mɑɑn mɑnŋ nɑ, k u yet u *puolpoweitieb ɑ</verse>
				<verse number="46">«Suot i mɔnŋ mɑn nɑn senniwɑntieb. Ŋɑnm e luon bii liɑ liɑtbɑɑnt, kii lin kii sonm, k biɑ gɑɑn bulcinfuonti dɑi ni. B i kuɑ *Suifnbɑ jɑɑnti diet ni, b luon bii kɑɑl nijɑɑnɑ kɑɑni pɑɑk e. B i sɑɑn jɑɑnm ni, b biɑ luon yudɑnm kinkɑɑni buɑ.</verse>
				<verse number="47">Ŋɑnm e biɑ gɑɑn pɑkɔi nbɑ mɔk lin nbɑ kul, ŋɑɑn ji tuu jen ɑ k mei Yennu k wei ɑ bin kpɑnn ɑ b tie niŋɑnm e. B tubdɑtu tɑn sii bi bonciɑnn.»</verse>
			</chapter>
			<chapter number="21">
				<verse number="1">Ŋɑnn e k Yiesu got lint k lɑ mɔktɑ, k b kpient likli Yennu piini lɑkl ni,</verse>
				<verse number="2">k u biɑ lɑ pɑkɔtɑlɑs-dɑɑnɔ k u mun kpien jinjennbɑ ŋɑnle Yennu piini lɑkl nɑ ni.</verse>
				<verse number="3">K Yiesu yet ɑ: «Bɑlmɔni e k n yien’i, pɑkɔtɑlɑs-dɑɑnɔ nɑ kpien k gɑl suɑ kul ɑ,</verse>
				<verse number="4">k mɑɑn b kul pɑɑt b likciɑnt nɑ ni e, ŋɑɑn pɑkɔtɑlɑs-dɑɑnɔ nɑ kpɑn jii lin nbɑ k u yɑɑ wun di nɑ e k kpien.»</verse>
				<verse number="5">Ŋɑnn e k siɑb din piɑk Yennu jɑɑnti ŋɑsɑɑkɑk po, k yien bɑɑ te k l fɑn nɑn tɑnŋɑnɑ nɑn Yennu piini k l ŋɑn biɑnŋ nbɑ. Ŋɑɑn k Yiesu yet’b ɑ</verse>
				<verse number="6">«Yɑɑ lɑɑt lin nbɑ nɑ kul ɑ nɑ, ŋɑɑn yuo bɑɑt k b tɑn sɑɑ tut l kul ɑ k lu tinŋ ni, k l tɑn-yenn kuɑ tɑn kɑn tenn k tuɑ liel pɑɑk.»</verse>
				<verse number="7">Ŋɑnn e k Yiesu *puolpoweitieb boi’ɔ ɑ: «Wɑntuɑ, biɑ yuo e k lin nbɑ nɑ tɑn sii tie e? K l nyinn biɑ tɑn sii tie nlee, lɑɑ tɑn sii yɑɑ lin tien i?»</verse>
				<verse number="8">K u jiin k yet’b ɑ: «Ii mi mɑn k bin tɑn kpɑnn’i. K mɑɑn niib bonciɑnn tɑn sɑɑ bɑɑl n sɑnn ni k yien ɑ: ‹Min e tie *Klistu,› ɑmi: ‹Yuo bɑɑl ɑ.› I dɑɑ wɑɑ l nibuolu.</verse>
				<verse number="9">I sɑɑ gbɑt tɑb nɑn kunkɔnɑ po, ŋɑɑn i dɑɑ te k l mɔk’i jɑŋmɑɑni, k mɑɑn l kpɑɑ tɑlɑs nɑn lin nbɑ nɑ kul n tun sinsinn dɑɑnn ɑ, ŋɑɑn l k tie k *dulnyɑ gbennu sɑɑ bɑɑl l tonton nɑ kɑɑ.»</verse>
				<verse number="10">K u ŋɑnm yet’b ɑ: «Nibuolu nɑn nibuolu tɑn sɑɑ kɔn nɑn lieb, k kpɑnbɑl nɑn kpɑnbɑl mun tɑn sɑɑ tuok k kɔn nɑn lieb.</verse>
				<verse number="11">Tinŋ jijekjɑɑnɑ nɑn kon nɑn nikuuk tɑn sɑɑ bɑɑ tingbounŋ lokl kul po buol buol, k niib biɑ tɑn sii lɑɑt lin nbɑ sii mɔk’b jɑŋmɑɑni nɑn nyinsɑɑkɑlɑ nbɑ nyi sɑnpɑɑpo.</verse>
				<verse number="12">Ŋɑɑn nɑn lin nbɑ nɑ kul n tɑn tien, b tɑn sɑɑ suol’i k muks’i, k kubn’i *Suifnbɑ jɑɑnti diet yudɑnm nii ni, k kuɑn’i dɑnsɑli, k b tɑn sɑɑ sɑɑn nɑn’i kpɑnbɑlɑ nɑn tinŋ yudɑnm buol ni k bin bu i buut, k mɑɑn yɑɑ wɑɑ’n nɑ pɑɑk.</verse>
				<verse number="13">K ŋɑnn e tɑn sɑɑ te k i lɑ yɑɑk k lin tien *siɑlɑ k jiin n po.</verse>
				<verse number="14">L pɑɑk, i tɑn suol i mɔnŋ mɑn k dɑɑ te k l dɑɑmi’i nɑn yɑɑ sɑɑ pɑk jiin biɑnŋ nbɑ l yuo,</verse>
				<verse number="15">k mɑɑn l yuo nɑ, n tɑn sɑɑ tul’i yɑn nɑn mɔbonɑ nbɑ k i tɑn sɑɑ pɑk, k i dɑtɑi kɑn fit nyɑnn i mɔbonɑ ɑmi k noi’i ni.</verse>
				<verse number="16">I cɑnbɑɑnbɑ nɑn i nɑɑnbɑ, nɑn i ninjɑnm, nɑn i dɑnm, nɑn i yuɑsnbɑ mɔnŋ tɑn sɑɑ kuɑt’i, k b tɑn sɑɑ kpi i siɑb.</verse>
				<verse number="17">K suɑ kul tɑn sii nɑn’i, k mɑɑn yɑɑ wɑɑ’n nɑ pɑɑk.</verse>
				<verse number="18">Ŋɑɑn i yul yut nɑn yenn kɑn bɑɑ yɑnn gbɑɑ.</verse>
				<verse number="19">Ii diɑ mɑn fɑnu mɑn, k i tɑn sɑɑ lɑ mɑnfuol nbɑ kɑɑ gbennu.</verse>
				<verse number="20">«Yuo nbɑ k i tɑn lɑ sejenm k b lint Selusɑɑlenm, yin bɑnn nɑn l yɑɑ lin biil e nɑ.</verse>
				<verse number="21">L yuo mɑnŋ, bin nbɑ tɑn be Suude tinŋ ni, bin ciɑl k do juɑt, k bin nbɑ mun be Selusɑɑlenm, bin nyi duo mɑnŋ ni, k bin nbɑ mun be digbɑnkpini nɑ ji dɑɑ bɑɑt duo mɑnŋ ni,</verse>
				<verse number="22">k mɑɑn l yuo nɑ tɑn sii tie yuo nbɑ k Yennu sɑɑ dɑt niib tubɑ. Lin nbɑ nɑ kul tɑn sɑɑ tien nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ e.</verse>
				<verse number="23">L yuo mɑnŋ, l tɑn sii bi k tien podɑnm nɑn bin nbɑ diɑ wɑlɑi, k mɑɑn fɑlɑ bonciɑnn tɑn sɑɑ bɑɑl tinŋ nɑ pɑɑk, k Yennu wutuol tɑn sɑɑ do niib mɑnŋ pɑɑk.</verse>
				<verse number="24">K sejenm tɑn sɑɑ bɑɑl k kpi niib bonciɑnn nɑn juk-bɑnjɑi, k biɑ tɑn sɑɑ suol bonciɑnn k sɑɑn nɑn’m tini kul po, k tien’m dɑɑbɑ. K bin nbɑ k tie Suifnbɑ tɑn sii cibt lin Selusɑɑlenm mɔkmɔk nɑn b yuo nbɑ tɑn sɑɑ gbenn.</verse>
				<verse number="25">«K nyinɑ tɑn sii be yennu ni nɑn ŋmɑɑlk ni nɑn ŋmɑɑbilɑ ni. K tingbounŋ ni, pɑlbiil tɑn sɑɑ bɑɑl tini ni, k yɑnputuk biɑ tɑn sii be, k mɑɑn mɔkgbenŋl nyunpɑnɑ nbɑ tɑn sii fu bonciɑnn nɑ pɑɑk.</verse>
				<verse number="26">Jɑŋmɑɑni tɑn sɑɑ jek niib, bɑɑ sii guu lin nbɑ yɑɑ lin tɑn bɑɑl tingbounŋ ni nɑ, k mɑɑn lin nbɑ be sɑnpɑɑpo kul ɑ nbɑ tɑn sɑɑ dɑnm k ŋmɑt nɑ.</verse>
				<verse number="27">L yuo k b tɑn sɑɑ lɑ k *Nisɑɑlk Bijɑ dɔktl bɑɑt sɑnpɑgbounŋ ni nɑn pɑnŋ bonciɑnn nɑn yentsɑɑkɑl.</verse>
				<verse number="28">Yuo nbɑ k lin nbɑ nɑ kul tɑn sɑɑ piin tienu, yin ŋɑnm set fɑnu k donn yulɑ k mɑɑn yuo nbɑ k Yennu sɑɑ fiel’i nɑ ŋmɑn bɑɑl ɑ.»</verse>
				<verse number="29">Ŋɑnn e k Yiesu yin’m bɑljouk ɑ: «Gotl fiigie nɑn tiini kul.</verse>
				<verse number="30">Yɑɑ tuu lɑ k tiini mɑnŋ fɑɑt bintl, i ji tuu bɑnn nɑn siɑɔk pel nɑ.</verse>
				<verse number="31">Nnɑ e mun biɑk, yuo nbɑ k i tɑn lɑɑt k lin nbɑ nɑ nbɑ kul tuun, yin bɑnn nɑn Yennu nɑɑn pel ɑ.</verse>
				<verse number="32">Bɑlmɔni e k n yien’i nɑ, mɔtɑɑnɑ nigbounŋ nɑ kɑn kpo k gbenn kɑɑ wɑɑ k lin nbɑ nɑ kul n tun.</verse>
				<verse number="33">Sɑnpɑɑk nɑn tinŋ tɑn sɑɑ gɑl ɑ, ŋɑɑn n mɑɑn ŋɑnin kɑn mi k gɑl fɑb ɑ.</verse>
				<verse number="34">«Ii mi mɑn, k dɑɑ kpɑkint jɑɑnm-nbɑ dinu ni, nɑn dɑnyunu ni, k dɑɑ te k i binbenŋ pɑɑk dɑɑmi’i ni. Nnɑ i kɑɑ dɑɑl nbɑ k Nisɑɑlk Bijɑ tɑn sɑɑ bu niib buut nɑ tɑn sɑɑ bɑɑl k i k mi.</verse>
				<verse number="35">Dɑɑl mɑnŋ tɑn sɑɑ nyɑk niib kul ɑ nbɑ be tingbounŋ nɑ ni k suol’b nɑn tɑnbɑl nɑ e.</verse>
				<verse number="36">Ii guu mɑn kii mei Yennu yuo kul, ɑ yii mɔk pɑnŋ nbɑ sɑɑ te k i nyinn i mɔnŋ fɑlɑ kul nbɑ tɑn sɑɑ bɑɑl nɑ ni, k i biɑ sɑɑ fit set Nisɑɑlk Bijɑ tuɑnn.»</verse>
				<verse number="37">Tɔn, yennu ni k Yiesu din be Yennu jɑɑnti ŋɑsɑɑkɑk ni k tumi niib, k din tuu tɑn sɑɑn nyiɑɔk k sɑɑ be jɑgbɑɑk nbɑ k b yi’l *Oliifienbɑ jɑgbɑɑk nɑ pɑɑk.</verse>
				<verse number="38">K sɑn-nyɑpob ni k niib kul din tuu bɑɑt u buol Yennu jɑɑnti ŋɑsɑɑkɑk ni k tɑn gbiintl u mɑɑn.</verse>
			</chapter>
			<chapter number="22">
				<verse number="1">Yuo nbɑ din tɑn pel nɑn bin tikl k di jɑɑnm, k ŋmɑn pɑɑnu nbɑ kɑɑ * dɑtinŋ nɑ, k b din yi jɑɑnm mɑnŋ *yuktgɑltiɑlu jɑɑnm,</verse>
				<verse number="2">k Yennu mɑnntieb yudɑnm nɑn *senniwɑntieb din kol ɑ bin lɑ sɔnu nbɑ k b sɑɑ kpi Yiesu, ŋɑɑn b din tiin niib nɑ jɑŋmɑɑni.</verse>
				<verse number="3">L yuo nɑ k *Sɑɑtɑn kuɑ Suudɑ ni, wun nbɑ k b din yi’u Iskɑɑliɑɔt k u biɑ din tie Yiesu tuomiinbɑ *piik nɑn bɑnle nɑ ni yenɔ.</verse>
				<verse number="4">K ŋuɑ Suudɑ din sɑɑn k sɑɑ pɑk nɑn Yennu mɑnntieb yudɑnm nɑn Yennu jɑɑnti ŋɑsɑɑkɑk sejenm yudɑnm biɑnŋ nbɑ k u sɑɑ fit k kuɑt Yiesu k bin suol’ɔ.</verse>
				<verse number="5">K b ji din mɔk pɑlpienn k gɑɑl ɑ b sɑɑ pɑ Suudɑ likli.</verse>
				<verse number="6">K u sɑk b lol mɑnŋ k ji piin luon sɔnu nbɑ k u sɑɑ jii Yiesu k kubn’ɔ b nuu ni yuo nbɑ k niib nɑ ji kɑɑ nɑ.</verse>
				<verse number="7">Pɑɑnu nbɑ kɑɑ dɑtinŋ nɑ jɑɑnm dɑɑl nbɑ k b yɑɑ bin kpi pebis k tien *yuktgɑltiɑlu jɑɑnm jiet nɑ,</verse>
				<verse number="8">k Yiesu tun Piɑl nɑn Sɑn duo nɑ ni k yet’b ɑ: «Ii sɑɑ mɑn k sɑɑ tien *yuktgɑltiɑlu jiet nɑ siil k tul’t k tin di.»</verse>
				<verse number="9">K b boi’ɔ ɑ: «Lee k ɑ luon k tin sɑɑn tien siil i?»</verse>
				<verse number="10">K u yet’b ɑ: «Nnɑlɑ, yuo nbɑ k i bɑɑt duo nɑ ni, i sɑɑ cet jɑsuɑ k u jii nyunsuɑl. Ii wɑɑ’u nɑn ŋɑɑk nbɑ k u sɑɑ kuɑ,</verse>
				<verse number="11">k yin yet ŋɑɑdɑɑnɔ ɑ: ‹Wɑntuɑ nɑ yɑɑ ɑ t boi’ɑ ɑ dieok nbɑ k ŋuɑ nɑn u *puolpoweitieb yɑɑ bin kuɑ di *yuktgɑltiɑlu jɑɑnm jiet nɑ be lee?›</verse>
				<verse number="12">K u sɑɑ wɑnn’i dituɑtuk nbɑ yɑb k ponŋ tien siil, k yin tien jiet mɑnŋ lenŋ.»</verse>
				<verse number="13">K b din sɑɑn k set sɑɑ lɑ bonn kul nɑn Yiesu nbɑ yet’b biɑnŋ nbɑ nɑ, k b ji din tien jɑɑnm mɑnŋ jiet siil.</verse>
				<verse number="14">Jɑɑnm jiet dinu nɑ yuo nbɑ tɑn bɑɑl, k Yiesu kɑl ɑ wun di, k u tuomiinbɑ nɑ mun kɑl ɑ bin di nɑn’ɔ.</verse>
				<verse number="15">K u yet’b ɑ: «L mɑntk wɑnt n pɑl ni nɑn min nɑn yinm n lɑkn di *yuktgɑltiɑlu jɑɑnm dinu dɑɑnn e wɑɑ k fɑlɑ n ji tɑn bɑɑl’n.</verse>
				<verse number="16">N yien’i e, n ji kɑn mi k di jɑɑnm nɑ mɔkmɔk nɑn yuo nbɑ k bɑlmɔni jɑɑnm nɑ tɑn sɑɑ tien Yennu nɑɑn ni.»</verse>
				<verse number="17">Ŋɑnn e k u jii *kɔp nɑn dɑmunŋ, k tul Yennu niipuouk l pɑɑk, ŋɑɑn yet’b ɑ: «Gɑɑt nɑ mɑn k cent i lieb k nyu.</verse>
				<verse number="18">N yien’i e nɑn lɑɑ jii dinnɑ k sɑɑ, n ji kɑn mi nyu dɑmunŋ nɑ, sie k Yennu nɑɑn tɑn bɑɑl.»</verse>
				<verse number="19">Ŋɑnn e k u jii pɑɑnu k tul Yennu niipuouk l pɑɑk, k ŋmit ŋmit k tul’b ŋɑɑn yet’b ɑ: «Nɑ e tie n gbɑnɑnt, k n yɑɑ n jii’l k tul’i. Ii tun kii ŋmɑn mɑn kii tiɑn n po.»</verse>
				<verse number="20">K dinu nɑ puolpo e k u biɑ jii kɔp nɑ nɑn dɑmunŋ, ŋɑɑn yet’b ɑ: «Dɑmunŋ nɑ tie Yennu *lol pɑɑnn nbɑ lol nɑn n sɔn, k l muɑn i pɑɑk.</verse>
				<verse number="21">«Gotl mɑn wun nbɑ yɑɑ wun kuɑt’n nɑ, ŋuɑ e kɑl k di nɑn’n nɑ.</verse>
				<verse number="22">*Nisɑɑlk Bijɑ set yɑɑ wun kpo nɑn Yennu nbɑ senn biɑnŋ nbɑ nɑ e, ŋɑɑn l sii bi k tul wun nbɑ yɑɑ wun kuɑt’ɔ nɑ pɑɑk.»</verse>
				<verse number="23">K b ji din piin k boi b lieb k yien ɑ: «T ŋmɑ po e yɑɑ wun tun lin nbɑ nɑ?»</verse>
				<verse number="24">L yuo k mɔniɑɔk bɑɑl u puolpoweitieb mɑnŋ sinsuuk ni, k b din noi k yien ɑ lɑnm e cie lieb.</verse>
				<verse number="25">K Yiesu yet’b ɑ: «Tingbounŋ nɑ ŋɑɑtieb kpɑnbɑlɑ diɑ b niib nɑn ninmɔnn, k b yudɑnm yi b mɔnŋ ‹b sonmtieb,›</verse>
				<verse number="26">ŋɑɑn yinm ŋɑnin, l k tie nnɑ. Wun nbɑ tie nijɑɑnn i ni, sie k u tien nɑn bik nɑ, k yudɑɑnɔ mun n tien nɑn tuontunnɔ nɑ.</verse>
				<verse number="27">Tɔn, ŋmee tie nijɑɑnn k gɑl u luɑ, wun nbɑ di jiet, ɑmi wun nbɑ tien e? L k tie wun nbɑ di nɑ kɑɑ ɑɑ? Ŋɑɑn min ŋɑnin be i sinsuuk ni nɑn tuontunnɔ nɑ e.</verse>
				<verse number="28">«Yinm ponŋ tun be nɑn’n n jinjɑnmi ni yuo kul.</verse>
				<verse number="29">N Bɑɑ nbɑ din’n nɑɑn biɑnŋ nbɑ nɑ, nnɑ e mun k n yɑɑ n din’i nɑɑn,</verse>
				<verse number="30">k yin di k nyu nɑn’n n nɑɑn ni, k i tɑn sɑɑ kɑl nɑɑngbɑnt pɑɑk k bu Islɑɑeltieb buolu piik nɑn bɑnle nɑ buut.»</verse>
				<verse number="31">«Siimɔn, Siimɔn, gbiintl, Sɑɑtɑn bɑln ɑ wun lɑ yiikuo nbɑ k u sɑɑ bikn i kul k len’i nɑn dii nbɑ k b tuu lenn founŋ nɑ.</verse>
				<verse number="32">Ŋɑɑn fin Siimɔn, min e miɑl Yennu ɑ pɑɑk k ɑ yɑdɑ dɑɑ bɑɑ, k yuo nbɑ k ɑ ji jen n buol ni, ɑ tot ɑ nɑɑ wɑɑs.»</verse>
				<verse number="33">K Piɑl jiin yet’ɔ ɑ: «N Yonmdɑɑnɔ, l i tie dɑnsɑlk ɑmi kuun i e, n tien siil ɑ, nɑn min nɑn fin n sɑɑn.»</verse>
				<verse number="34">K Yiesu din jiin k yet’ɔ ɑ: «Piɑl, n yien’ɑ e, kojouk dɑɑ tɑn kɑn bui dinnɑ sinsinn dɑɑnn i k ɑ tɑn sɑɑ noi tɑɑl muntɑ ɑ ɑ k mi’n.»</verse>
				<verse number="35">Ŋɑnn e k Yiesu boi’b ɑ: «Mɑɑ din tun’i doi ni nɑ k i din k diɑ likbuɑli nɑn pɑkɑ nɑn tɑɑsɑliɑ nɑ, i din kɔnŋ siɑl ii?» K b jiin yet’ɔ ɑ: «Aɑi.»</verse>
				<verse number="36">K Yiesu yet’b ɑ: «Mɔtɑɑnɑ jik lɑɑ, wun nbɑ mɔk likbuɑlk ɑmi pɑkl, wun jii’l, k wun nbɑ mun k mɔk juk-bɑnjiɑk, wun kɔi u liɑtfuouk k dɑɑ.</verse>
				<verse number="37">Min e yien’i nɑ, l tie k lin nbɑ diɑn Yennu lolkpel kɑdɑɑɔk ni nɑ n tɑn tien mɔni n ni ɑ: ‹B jii’u k pukn’ɔ biitdɑnm kɑnn ni.› Setk nɑn mɔni, lin nbɑ k b din diɑn k jiin n po yɑɑ lin bɑɑl n pɑɑk.»</verse>
				<verse number="38">K b din yet’ɔ ɑ: «Yonmdɑɑnɔ, gotl, juk-bɑnjɑi ŋɑnle nɑ.» K u yet’b ɑ: «L jɑnŋ ɑ.»</verse>
				<verse number="39">Yiesu din nyii lenŋ k sɑɑn *Oliifienbɑ jɑgbɑɑk pɑɑk, nɑn wɑɑ ponŋ tuu tie biɑnŋ nbɑ nɑ, k u puolpoweitieb wɑɑ’u sɑɑ.</verse>
				<verse number="40">Wɑɑ sɑɑ bɑɑl lenŋ k u yet’b ɑ: «Ii mei Yennu mɑn k i tɑn dɑɑ kuɑ jinjɑnmi ni.»</verse>
				<verse number="41">Ŋɑnn e k u cɑt b buol ni k sɑɑn wɑɑnm-nnɑ, k sɑɑ gbɑɑn tinŋ ni k miɑl Yennu,</verse>
				<verse number="42">k yet ɑ: «N Bɑɑ, l i tie ɑ lonm, dɑɑ ŋɑɑnt k n kuɑ bonbiil nbɑ bɑɑt n pɑɑk nɑ ni, ŋɑɑn ŋɑɑnt k ɑ lonm o n tun, k l dɑɑ tie n lonm kɑɑ.»</verse>
				<verse number="43">K *mɑlɑkɑ nyii sɑnpɑɑpo k tɑn dɔkt u pɑɑk k tot’ɔ.</verse>
				<verse number="44">U din dii fɑlɑ bonciɑnn k miɑl Yennu nɑn u pɑnŋ kul, k nɑɑɔk tɑn pu u pɑɑk k tɑn tuot nɑɑn nɑn sɔn nɑ.</verse>
				<verse number="45">K u tɑn fiil Yenmiɑlu ni k ŋmɑt u puolpoweitieb nɑ buol, k sɑɑ lɑ k b guɑnt, k mɑɑn pɑlbiil nbɑ din be b pɑlɑ ni nɑ pɑɑk.</verse>
				<verse number="46">K u boi’b ɑ: «Bee tien k i guɑnt i? Fiit kii mei Yennu mɑn k i tɑn dɑɑ kuɑ jinjɑnmi ni.»</verse>
				<verse number="47">Yiesu nbɑ din dɑɑ piɑk nɑn u puolpoweitieb nɑ, k nibul dɔkt. K Suudɑ, wun nbɑ tie u tuomiinbɑ piik nɑn bɑnle nɑ ni yenɔ, gɑl b tuɑnn, k tɑn bɑɑl Yiesu buol ni ɑ wun muɑt u tɑnkpinn.</verse>
				<verse number="48">Ŋɑɑn k Yiesu boi’ɔ ɑ: «Suudɑ, ɑ muɑtl n tɑnkpinn ɑ ɑ kuɑt Nisɑɑlk Bijɑ ee?»</verse>
				<verse number="49">L yuo nɑ k u puolpoweitieb nɑ lɑ lin nbɑ yɑɑ lin tien nɑ, k b boi Yiesu ɑ: «Yonmdɑɑnɔ, t kɔn nɑn’m nɑn juk-bɑnjɑi ii?»</verse>
				<verse number="50">K b yenɔ tɑɑn kɑkt cuɑ Yennu mɑnntieb yudɑɑnɔ tuontunnɔ niidiitu tubl k pot.</verse>
				<verse number="51">K Yiesu yet’b ɑ: «Nyikn mɑn,» ŋɑɑn sii juɑ nɑ tubl mɑnŋ k l lɑ lɑɑfiɑ.</verse>
				<verse number="52">Ŋɑnn e k Yiesu boi Yennu mɑnntieb yudɑnm nɑn Yennu jɑɑnti ŋɑsɑɑkɑk sejenm yudɑnm nɑn sɑɑkɑb nbɑ bɑɑl ɑ bin suol’ɔ nɑ ɑ: «N tie fɑt-tuɑ e k i bɑɑl nɑn juk-bɑnjɑi nɑn gbɑjɑlɑ ɑɑ?</verse>
				<verse number="53">N ponŋ tuu tun be nɑn’i dɑɑl kul Yennu jɑɑnti ŋɑsɑɑkɑk ni, ŋɑɑn k i k so’n. Tɔn, ŋɑɑn yuo nɑ lek tie i yɑl e, nɑn bunbɔnn yiikuo yɑl.»</verse>
				<verse number="54">L yuo nɑ k b ji din suol Yiesu k sɑɑn nɑn’ɔ Yennu mɑnntieb yudɑɑnɔ ŋɑɑk ni, k Piɑl ji sɑɑ wɑɑ u puolpo bɑnfɔkl ɑ.</verse>
				<verse number="55">Ŋɑɑk mɑnŋ ni, niib din juo muu dundonsinsuuk ni k kɑl lint ɑ, k Piɑl tɑn kuɑ k kɑl pukn’m.</verse>
				<verse number="56">Wɑɑ kɑl kpiɑ muu nɑ, k tuontunbipuoyenɔ lɑ’u k got’ɔ silll, k yet ɑ: «Juɑ nɑ tuu be nɑn’ɔ.»</verse>
				<verse number="57">K Piɑl noi ɑ: «Puo, n k mi’u.»</verse>
				<verse number="58">Lɑɑ yɑnn wɑɑnm-nnɑ, k jɑsuɑ mun lɑ’u k yet’ɔ ɑ: «Fin, ɑ mun tie u puolpoweitieb yenɔ e.» K Piɑl yet’ɔ ɑ: «Juɑ nɑ, kɑi, l k tie min kɑɑ.»</verse>
				<verse number="59">Lɑɑ biɑ yɑnn wɑɑnm-nnɑ, k jɑluɑ nnɑ mun biɑ yet ɑ: «Yɑunwɑ, bɑlmɔni e, juɑ nɑ tuu be nɑn’ɔ k mɑɑn u mun biɑ tie Gɑɑliile nilɔ e.»</verse>
				<verse number="60">K Piɑl jiin yet’ɔ ɑ: «Juɑ nɑ, min tɑɑn k mi lin nbɑ k ɑ yien nɑ kɑɑ wɑɑ.» Wɑɑ dɑɑ piɑk nɑ e k kojouk fɑn bui l tonton nɑ.</verse>
				<verse number="61">K Yonmdɑɑnɔ jiɑnt got lɑ Piɑl, k Piɑl ji tiɑl ŋuɑ Yiesu mɔbonɑ nɑ po, wɑɑ yet biɑnŋ nbɑ ɑ: «Kojouk dɑɑ tɑn kɑn bui dinnɑ sinsinn dɑɑnn i k ɑ tɑn sɑɑ noi tɑɑl muntɑ e ɑ ɑ k mi’n.»</verse>
				<verse number="62">K Piɑl ji nyii k bui bonbiil.</verse>
				<verse number="63">L puolpo e k bin nbɑ guu Yiesu nɑ dɑɑn’ɔ nyɑtuk k buo’u,</verse>
				<verse number="64">ŋɑɑn jii cincenn k bobn u nunm po ŋɑɑn boi’ɔ ɑ: «Buntl wun nbɑ fɑɑ’ɑ nɑ.»</verse>
				<verse number="65">K b biɑ pɑk k biil u sɑnn bonciɑnn k suki’ɔ.</verse>
				<verse number="66">Lɑɑ yent sɑn-nyiɑɔk ni k *Suifnbɑ sɑɑkɑb nɑn Yennu mɑnntieb yudɑnm nɑn senniwɑntieb din tɑɑn kɑl b yudɑnm tituk kɑɑnu, k te k b bɑɑl nɑn Yiesu.</verse>
				<verse number="67">K b yet’ɔ ɑ: «Fin i e set kii tie *Klistu, fɑn yet’t.» K u jiin k yet’b ɑ: «Mi i yet’i, ŋɑɑn i ponŋ tɑn kɑn tien’n yɑdɑ gbɑɑ,</verse>
				<verse number="68">k mi i mun i biɑ kii boi’i buboit, i kɑn sɑk jiin’n buboit mɑnŋ.</verse>
				<verse number="69">Ŋɑɑn lɑɑ nyii mɔtɑɑnɑ k jii sɑɑ Nisɑɑlk Bijɑ tɑn sii kɑl Yɑbnt Yennu niidiitu po.»</verse>
				<verse number="70">K b kul ɑ boi’ɔ ɑ: «K ŋɑnn fin e tie Yennu Bijɑ ɑɑ?» K u jiin k yet’b ɑ: «Nɑn yɑɑ kpɑn yɑɑ nɑ.»</verse>
				<verse number="71">K b yet b lieb ɑ: «T ponŋ ji luon siɑlɑɑdɑnm biɑ po e nɑ? T ponŋ gbɑt u mɔnŋ mɑɑn ɑ.»</verse>
			</chapter>
			<chapter number="23">
				<verse number="1">Ŋɑnn e k niib nɑ kul ɑ din fiil jii Yiesu k sɑɑn nɑn’ɔ Piilɑɑt buol.</verse>
				<verse number="2">Lenŋ e k b ji din piin k wɑnt u biit k yien ɑ: «T lɑ nilɔ nɑ k u biil t niib k yɑɑ ɑ b dɑɑ pɑ lɑnpo k tien kpɑnbɑl Sesɑɑl, k biɑ yien ɑ ŋuɑ e tie *Klistu k biɑ tie Kpɑnbɑl.»</verse>
				<verse number="3">K Piilɑɑt boi’ɔ ɑ: «Fin e tie *Suifnbɑ kpɑnbɑl nɑ ɑɑ?» K u jiin k yet ɑ: «Fin e yɑɑ.»</verse>
				<verse number="4">K Piilɑɑt yet Yennu mɑnntieb yudɑnm nɑn nibul nɑ: «N k lɑ juɑ nɑ biit.»</verse>
				<verse number="5">K niib nɑ din yien nɑn ninmɔnn ɑ: «U tumiiu nɑ pilnt niib cenɑ. U din piin k wɑnt Gɑɑliile niib k tɑn sɑɑn Suude doi ni kul ɑ nɑn wɑɑ tɑn bɑɑl nnɑ nɑ.»</verse>
				<verse number="6">Piilɑɑt nbɑ gbɑt nnɑ nɑ k u boi’b ɑ: «Juɑ nɑ tie Gɑɑliile nilɔ ee?»</verse>
				<verse number="7">Wɑɑ bɑnn nɑn Yiesu nyii Gɑɑliile tinŋ nbɑ k kpɑnbɑl Heluod yen nɑ, k u ŋɑɑn k b sɑɑn nɑn’ɔ Heluod buol, k mɑɑn ŋuɑ Heluod mun din be Selusɑɑlenm l yuo.</verse>
				<verse number="8">K Heluod ponŋ din tuu gbiɑ Yiesu po, k luon wun lɑ’u k l wei wɑɑ. Wɑɑ din tɑn lɑ Yiesu yuo nbɑ k u ji mɔk pɑlpienn bonciɑnn, k luon Yiesu n tun bɑktnɔunŋ tuonn k wun lɑ.</verse>
				<verse number="9">U boi Yiesu buboit bonciɑnn, ŋɑɑn k u k jiin’ɔ siɑl.</verse>
				<verse number="10">K Yennu mɑnntieb yudɑnm nɑn *senniwɑntieb mun din sie lenŋ k piɑk nɑn pɑnŋ k wɑnt Yiesu biit.</verse>
				<verse number="11">K Heluod nɑn u sejenm ji din sɑlkt Yiesu k dɑɑn’ɔ nyɑtuk, k gbɑbn’ɔ cincenŋɑnn k jiin’ɔ Piilɑɑt buol.</verse>
				<verse number="12">L dɑɑl mɑnŋ k Piilɑɑt nɑn Heluod suol lieb yuɑs, k mɑɑn b din tuu tie dɑtɑi e sinsinn tuuk.</verse>
				<verse number="13">K Piilɑɑt din yiin Yennu mɑnntieb yudɑnm nɑn Suifnbɑ yudɑnm nɑn nilieb</verse>
				<verse number="14">k tɑn yet’b ɑ: «I bɑɑl nɑn nilɔ nɑ k yɑɑ ɑ u kpɑnn niib e. Gotl, n bu u buut i nunm nnɑ, k k lɑ u biit nbɑ tie lin nbɑ k i yɑɑ ɑ u tun mɑnŋ.</verse>
				<verse number="15">Heluod mun biɑ k lɑ u biit. L pɑɑk te k u jiint’ɔ k tien’t nɑ. Gotl, juɑ nɑ k tun bisiɑt nbɑ k l jɑnŋ nɑn kuun.</verse>
				<verse number="16">Ŋɑnn i e, n sɑɑ buo’u gbɑnn, ŋɑɑn ŋɑɑ’u k wun sɑɑn.»</verse>
				<verse number="17">[K binn kul *yuktgɑltiɑlu jɑɑnm yuo nɑ, Piilɑɑt din tuu nyinn dɑnsɑlyenɔ e k ŋɑɑ’u.]</verse>
				<verse number="18">K nibul nɑ din tiɑn sɑnpɑɑpo k yien ɑ: «Kpin juɑ nɑ. Nyint Bɑɑlɑɑbɑɑs yɑnn k tul’t.»</verse>
				<verse number="19">(B din kuɑn Bɑɑlɑɑbɑɑs dɑnsɑlk ni k mɑɑn b din bɑɑl nɑn kpikpiluk duo ni, k u kpii nilɔ.)</verse>
				<verse number="20">Ŋɑnn e k Piilɑɑt nbɑ din luon wun ŋɑɑ Yiesu nɑ, k u biɑ ŋɑnm k pɑk nɑn nibul nɑ,</verse>
				<verse number="21">ŋɑɑn k niib nɑ mun biɑ tiɑn sɑnpɑɑpo k jiint Piilɑɑt ɑ: «Kpɑɑn’mɔ dɑpunpunn pɑɑk. Kpɑɑn’mɔ dɑpunpunn pɑɑk.»</verse>
				<verse number="22">K Piilɑɑt boi’b tɑɑl muntɑ ni: «Bee pɑɑk e? U biit mɑntk tie lɑnn po e? N k lɑ lin nbɑ k u tun i k l jɑnŋ nɑn kukpinu. Ŋɑnn ŋɑnin, n sɑɑ buo’u gbɑnn e, ŋɑɑn ŋɑɑ’u k wun sɑɑn.»</verse>
				<verse number="23">Ŋɑɑn k niib nɑ biɑ lek tiɑn tintiɑni ɑ wun kpɑɑ Yiesu k tɑbn’ɔ dɑpunpunn pɑɑk, k b tintiɑni mɑnŋ tɑn nyɑnn Piilɑɑt yɑl.</verse>
				<verse number="24">K Piilɑɑt ji cɑb’b bɑɑ luon biɑnŋ nbɑ ɑ lin tien nnɑ,</verse>
				<verse number="25">k u nyinn juɑ nbɑ k b luon wun nyinn’ɔ nɑ, wun nbɑ k b din kuɑn’ɔ dɑnsɑlk k mɑɑn kpikpiluk din bɑɑl duo ni k u kpii nilɔ, k u cɑb’b Yiesu nɑn bɑɑ luon biɑnŋ nbɑ lin tien mɑnŋ.</verse>
				<verse number="26">L yuo nɑ k sejenm jii Yiesu k sɑɑn nɑn’ɔ, k sɑɑ tuok jɑsuɑ k u sɑnn yi Siimɔn, wun nbɑ din tie Siilenn juɑ, k u nyii kpɑɑnt ni, k b suol’ɔ k jii Yiesu dɑpunpunn nɑ k bukn’ɔ k u wɑɑ Yiesu puol.</verse>
				<verse number="27">K nibulciɑɔnŋ din wɑɑ Yiesu k b tɔk sɑɑ. B ni mɑnŋ puosiɑb din wɑɑ k bui k fɑbn u pɑɑk.</verse>
				<verse number="28">K Yiesu din tɑn jiɑnt b pɑɑk k yet’b ɑ: «Selusɑɑlenm puob, i dɑɑ bui n pɑɑk, ŋɑɑn kii bui mɑn i mɔnŋ pɑɑk nɑn i wɑɑs pɑɑk.</verse>
				<verse number="29">K mɑɑn, yuo bɑɑt k niib tɑn sii yien ɑ: ‹Puokɑnmɑtɑ, bin nbɑ k mɑl wɑɑs k muɑn’m biil, ŋɑnm e mɔk pɑlpienn.›</verse>
				<verse number="30">L yuo mɑnŋ e k niib tɑn sii yien juɑt ɑ: ‹Bɑɑn t pɑɑk.› k yien kunkonɑ ɑ: ‹Piin’t.›</verse>
				<verse number="31">K mɑɑn muu i di dɑmɑɑtɑ, k dɑkuont jik ii?»</verse>
				<verse number="32">Ŋɑnn e k b ji din jii doyieltieb bɑnle k pukn Yiesu pɑɑk ɑ bin kpi’b.</verse>
				<verse number="33">Bɑɑ din bɑɑl siɑn nbɑ k b yi’l Yukpɑbuk nɑ, lenŋ e k b din kpɑɑ Yiesu k tɑbn’ɔ dɑpunpunn pɑɑk, k biɑ din kpɑɑ doyieltieb bɑnle nɑ dɑpunpunɑ pɑɑk, k yenɔ din be Yiesu niidiitu po, k luɑ nɑ mun din be u niigɑnŋ po.</verse>
				<verse number="34">K Yiesu yet k yɑɑ ɑ: «N Bɑɑ, nyikn cɑb niib nɑ, k mɑɑn b k bɑnn bɑɑ tuun lin nbɑ nɑ pɑɑk.» K b tɔ tiɑtiɑ k cent u tiɑt.</verse>
				<verse number="35">K niib nɑ sie k goli, ŋɑɑn k Suifnbɑ yudɑnm nɑ din dɑɑn’ɔ nyɑtuk k yien ɑ: «U tuu fie nilieb. L i tie k u set tie Klistu, Yennu Nigɑnntuɑ nɑ i e, wun fie u mɔnŋ.»</verse>
				<verse number="36">K sejenm biɑ din dɑɑn’ɔ nyɑtuk, k tɑn bɑɑl nɑn dɑmiituk k tien’ɔ,</verse>
				<verse number="37">ŋɑɑn yɑɑ ɑ: «L i tie k ɑ set tie Suifnbɑ Kpɑnbɑl i e, fɑn fiel ɑ mɔnŋ.»</verse>
				<verse number="38">B biɑ diɑn diɑni k tɑbn dɑpunpunn nɑ, u yul pɑɑk, k l yet ɑ: «Suifnbɑ Kpɑnbɑl i nɑ.»</verse>
				<verse number="39">L yuo nɑ k doyieltieb nbɑ tɑɑb nɑ yenɔ din suki Yiesu k yɑɑ ɑ: «A k tie Klistu kɑɑ ɑɑ? Fiel ɑ mɔnŋ ŋɑɑn mun fiel’t.»</verse>
				<verse number="40">K luɑ din tiɑ’u k yet ɑ: «A k tiin Yennu uu? K mɑɑn fin nɑn ŋuɑ nbɑ be tubdɑtyenn kuɑ ni nɑ.</verse>
				<verse number="41">Tinm ŋɑn nɑn l tubdɑtu, k mɑɑn b jiint’t pɑnkpelɑ nbɑ k t tuu tuun nɑ pɑɑk e, ŋɑɑn ŋuɑ ŋɑnin k biil siɑl.»</verse>
				<verse number="42">ŋɑnn e k u yet Yiesu ɑ: «Yiesu, yuo nbɑ k ɑ dii ɑ nɑɑn, ɑ tɑn tiɑl n po.»</verse>
				<verse number="43">K Yiesu yet’ɔ ɑ: «Bɑlmɔni e k n yien’ɑ, dinnɑ min nɑn fin sii be *Yendɔunŋ ni.»</verse>
				<verse number="44">L yuo din tie yensuuk ni e, k tingbounŋ nɑ kul ji din bɔnn mɔkmɔk nɑn yenlekl, kut muntɑ yuo,</verse>
				<verse number="45">k mɑɑn yennu ji din lib. Cincenn nbɑ din tuu juɑn k puun Yennu jɑɑnti ŋɑsɑɑkɑk ni, k l ji din tɑn suol sinsuuk ni k bɔkt tɑɑl munle.</verse>
				<verse number="46">K Yiesu tɑn yikn sɑnpɑɑpo k yet ɑ: «N Bɑɑ Yennu, n jikt n siek k tie’l ɑ nuu ni.» Wɑɑ yet nnɑ mɑnŋ k u ji nɑk.</verse>
				<verse number="47">K sejenm yudɑɑnɔ nbɑ lɑ lin nbɑ tien nɑ, k u pɑk Yennu k yet ɑ: «Bɑlmɔni e, juɑ nɑ set tie niŋɑnɔ e.»</verse>
				<verse number="48">K nibulciɑɔnŋ nbɑ din lɑkn lenŋ ɑ bin lɑ lin nbɑ din tie nɑ, k b lɑ lin nbɑ tien nɑ, k b ji ŋmɑt kun nɑn pɑlbiil ŋɑɑn pɑkn yulɑ.</verse>
				<verse number="49">K u yuɑsnbɑ kul nɑn puob nbɑ nyii Gɑɑliile nɑn’ɔ din be lenŋ k sie bɑnfɔkl ɑ, ŋɑɑn goli lin nbɑ tie.</verse>
				<verse number="50">K jɑsuɑ din be k u sɑnn yi Suosiɑf k din nyii Suifnbɑ duo nbɑ k b yi’l Aliimɑɑte, k din tie niŋɑnɔ nbɑ tie bulcimɔ, k din guu Yennu nɑɑn bɑɑlu nɑ. U din tie Suifnbɑ yudɑɑn-yenɔ e, ŋɑɑn u din k sɑk nɑn Suifnbɑ yudɑɑnlieb nbɑ din lol b lol nbɑ k tun nɑ.</verse>
				<verse number="51">K juɑ mɑnŋ sɑɑn Piilɑɑt buol k sɑɑ miɑl’ɔ ɑ wun cɑb’ɔ Yiesu gbɑnɑnt.</verse>
				<verse number="52">Ŋɑnn e k u sɑɑn kpɑɑt gbɑnɑnt nɑ dɑpunpunn nɑ pɑɑk, k jii’u k pɔbn’ɔ kɑtinŋ ni, k pii’u kɑɑɔk ni, lin nbɑ k b ponŋ din jiɑl tɑnpiiuk lokl ni nɑ, k b din dɑɑ k pii suɑ kɑɑɔk mɑnŋ ni.</verse>
				<verse number="53">L din tie dɑɑl nbɑ k b tie siil fuon pɑɑk e, k *Fuondɑɑl nɑ din tɑn yɑɑ lin piin.</verse>
				<verse number="54">K Puob nbɑ din nyii Gɑɑliile k din wɑɑ Yiesu nɑ wei Suosiɑf, k b sɑɑ lɑ Yiesu kɑɑɔk buol nɑn bɑɑ pii’u biɑnŋ nbɑ.</verse>
				<verse number="55">Ŋɑnn e k b ji din ŋmɑt kun ŋɑɑk ni, k sɑɑ tien siil k ŋɑnm kpɑnunubt nɑn tulɑɑli, ŋɑɑn Fuondɑɑl k b din foi nɑn Yennu *senni nbɑ wɑnt biɑnŋ nbɑ nɑ.</verse>
			</chapter>
			<chapter number="24">
				<verse number="1">Lɑsl dɑɑl sɑn-nyɑfɑɑl, k puob mɑnŋ nyii sɑɑn kɑɑɔk mɑnŋ buol nɑn b kpɑnunubt nɑn tulɑɑli nbɑ k b ponŋ ŋɑnm nɑ.</verse>
				<verse number="2">Bɑɑ bɑɑl lenŋ, k b lɑ k kɑtɑngbenŋl nɑ, k l nyɑkt kɑɑɔk nɑ mɔb pɑɑk, k bilnt k sɑɑ duɑ.</verse>
				<verse number="3">Ŋɑɑn bɑɑ kuɑ kɑɑɔk mɑnŋ ni, b k lɑ Yonmdɑɑnɔ Yiesu gbɑnɑnt,</verse>
				<verse number="4">k b ji biɑl sie jiiɑɑ, k l tɑɑkpɑɑk ni k jɑb bɑnle sie k liɑ liɑtfɔkt nbɑ nyili.</verse>
				<verse number="5">Lɑɑ tien puob nɑ jɑŋmɑɑnsuoluk, k b gbɑɑn tinŋ ni, k jɑb nɑ boi’b ɑ: «Bee k i luon fuotɔ kpienm ni?</verse>
				<verse number="6">U kɑɑ nnɑ. U fiil kuun ni wɑɑ. Tiɑt mɑn wɑɑ din yet’i biɑnŋ nbɑ, yuo nbɑ k u dɑɑ din be Gɑɑliile nɑ,</verse>
				<verse number="7">ɑ l tie k bin suol *Nisɑɑlk Bijɑ k jii’u tien biitdɑnm nuu ni k bin kpɑɑ’u tɑbn’ɔ dɑpunpunn pɑɑk k wun kpo, k u tɑn sɑɑ fiil kuun ni dɑɑ ŋɑntɑ dɑɑl.»</verse>
				<verse number="8">Ŋɑnn e k puob nɑ ji tiɑl u mɑɑn mɑnŋ po.</verse>
				<verse number="9">K puob nɑ ji siet kɑɑɔk nɑ buol k ŋmɑt kun, k sɑɑ yet lin nbɑ kul tien, k tul u tuomiinbɑ piik nɑn yenɔ kuɑ, nɑn bin nbɑ be lenŋ nɑ kul ɑ.</verse>
				<verse number="10">Puob mɑnŋ sɑnɑ e din tie Mɑgdɑɑlɑ puo Mɑɑli, nɑn Sɑɑnn, nɑn Mɑɑli nbɑ din tie Sɑɑk nɑɑ nɑ, k puolieb mun din pukn b pɑɑk k be b ni k b din yet Yiesu tuomiinbɑ mɑɑn mɑnŋ.</verse>
				<verse number="11">Ŋɑɑn tuomiinbɑ nɑ din duki nɑn l tie mɑyɑnɑ e, k b k tien’m yɑdɑ.</verse>
				<verse number="12">Ŋɑɑn k Piɑl ŋɑnin din fiil k ciɑl sɑɑn kɑɑɔk nɑ buol, k sɑɑ tibn k got k lɑ kuun cincenn nɑ k l duɑ l kuukuɑ, k u ji ŋmɑt kun ŋɑɑk ni nɑn yɑɑl-lituk nɑn lin nbɑ tien mɑnŋ pɑɑk.</verse>
				<verse number="13">L dɑɑl mɑnŋ e k Yiesu *puolpoweitieb bɑnle din sɑɑ digbɑnbik nbɑ k b yi Emɑus nɑ. Lenŋ nɑn Selusɑɑlenm din tie nɑn kiiluomiɑtɑ piik nɑn yen nɑ e.</verse>
				<verse number="14">K b din sonm piɑk nɑn lieb lin nbɑ nɑ kul nbɑ tien mɑnŋ po.</verse>
				<verse number="15">Bɑɑ piɑk k fɑɑ lɑbɑɑl nɑn lieb yuo nbɑ nɑ, k Yiesu mɔnŋ nɑkn’m k lɑkn nɑn’m sɑɑ,</verse>
				<verse number="16">ŋɑɑn k Yiesu te k l liil’b k b k bɑnn’ɔ.</verse>
				<verse number="17">K u boi’b ɑ: «I sonm piɑk ɑ bee?» K b set nɑn ninbiik.</verse>
				<verse number="18">Ŋɑnn e k b yenɔ, wun nbɑ sɑnn yi Kleopɑɑs nɑ boi’ɔ ɑ: «A kuukuɑ e tie sɑɑmɔ nbɑ be Selusɑɑlenm nɑ k tɑn k gbɑt lin nbɑ tien dɑɑ ŋɑnlele nɑ ɑɑ?»</verse>
				<verse number="19">K u boi’b ɑ: «Lɑnn po e tien i?» K b jiin k yet’ɔ ɑ: «K jikt sɑɑ Nɑɑsɑɑlet nilɔ Yiesu po. Juɑ nɑ dɑɑn tie *Yennu sɔkni e, u bɑktnɔunŋ tuonjɑɑnɑ nɑn u mɑɑn dɑɑn mɔk pɑnŋ, Yennu nɑn niib tuɑnn.</verse>
				<verse number="20">K t yudɑnm nɑn Yennu mɑnntieb yudɑnm jii’u k tien’ɔ bɑlbuulɔ nuu ni, k yet ɑ u ŋɑn nɑn kuun e, k b tɑn kpɑɑ’u dɑpunpunn pɑɑk.</verse>
				<verse number="21">Ŋɑɑn k t tuu dɑɑn nɑn ŋuɑ e tɑn sɑɑ nyinn tinm Islɑɑeltieb t dɑtɑi nuu ni, k lin nbɑ pukn, dinnɑ tie dɑɑ ŋɑntɑ e nɑ lɑɑ tien.</verse>
				<verse number="22">Ŋɑnn mɑnŋ e biɑk, k t ni puosiɑb pɑk’t u po k l yɑɑl ŋɑɑn lit’t, k mɑɑn bɑɑ sɑɑn kɑɑɔk mɑnŋ buol sɑn-nyɑfɑɑl nɑ,</verse>
				<verse number="23">b sɑɑ k lɑ u gbɑnɑnt. Bɑɑ jen yuo nbɑ k b yet’t ɑ ŋɑnm bo lɑ Yennu *mɑlɑkɑɑnbɑ, k mɑlɑkɑɑnbɑ mɑnŋ yet’b ɑ Yiesu jen u mɑnfuol ni wɑɑ.</verse>
				<verse number="24">Ŋɑnn e k t yenm tɑn sɑɑn kɑɑɔk mɑnŋ buol k sɑɑ lɑ nɑn puob nbɑ dɔnŋ yet’t nɑ, ŋɑɑn b k lɑ Yiesu.»</verse>
				<verse number="25">Ŋɑnn e k Yiesu yet’b ɑ: «Yɑnkpienɑ nɑ, bee k i tɑɑntl nɑn yin tien Yennu sɔkniinbɑ mɑɑn nɑ yɑdɑ?</verse>
				<verse number="26">L k kpɑɑ tɑlɑs nɑn *Klistu n di fɑlɑ mɑnŋ, k tɑn lɑ u *yudɑnt ii?»</verse>
				<verse number="27">Ŋɑnn e k u wɑnt’b u mɑɑn nbɑ diɑn Yennu lolkpel kɑdɑɑɔk kul ni nɑ pɑɑk, k piin Muois diɑni ni nɑn sɔkniinbɑ diɑni kul ɑ ni.</verse>
				<verse number="28">Tɔn, k b tɑn pel digbɑnbik nbɑ k b bɑɑt nɑ, k Yiesu tɑn tien nɑn u gɑɑl e nɑ.</verse>
				<verse number="29">Ŋɑɑn b guɑl’ɔ k yien ɑ: «Biɑt nɑn’t nnɑ, k mɑɑn yennu bɑɑ wɑɑ k l ji bɔnt e.» L pɑɑk, k u ji kuɑ k biɑl b buol ni.</verse>
				<verse number="30">K u tɑn kɑl ɑ wun di nɑn’m, k jii pɑɑnu nɑ k tul Yennu niipuouk l pɑɑk, ŋɑɑn ŋmit ŋmit k tul’b.</verse>
				<verse number="31">L yuo nɑ k b nunm po ji yent k b ji bɑnn’ɔ. L tɑɑkpɑɑk ni k u biɑ lil bot b ni.</verse>
				<verse number="32">K b ji yien lieb ɑ: «Wɑɑ piɑk nɑn’t sɔnu pɑɑk k wɑnt’t lin nbɑ diɑn Yennu lolkpel kɑdɑɑɔk ni nɑ pɑɑk, l bo k tie nɑn muu nɑ kɑɑ k di t pɑlɑ ni ii?»</verse>
				<verse number="33">L tɑɑkpɑɑk ni k b fiil ŋmɑt Selusɑɑlenm, k sɑɑ lɑ u tuomiinbɑ piik nɑn yenɔ kuɑ nɑ nɑn siɑb k b lɑkn lieb.</verse>
				<verse number="34">Ŋɑnn e k u puolpoweitelieb nɑ yet’b ɑ: «Yonmdɑɑnɔ set fiil e nɑn bɑlmɔni. U dɔkt Siimɔn pɑɑk.»</verse>
				<verse number="35">K niib bɑnle nɑ mun yet’b lin nbɑ tien sɔnu pɑɑk, nɑn biɑnŋ nbɑ k b bɑnn Yiesu yuo nbɑ k u tɑn ŋmit ŋmit pɑɑnu nɑ.</verse>
				<verse number="36">Puolpoweitieb bɑnle nbɑ nyii Emɑus nɑ nbɑ yien’m lin nbɑ nɑ nɑ, l tɑɑkpɑɑk ni k Yiesu set b sinsuuk ni k yet’b ɑ: «Mɑnu ii be i pɑɑk.»</verse>
				<verse number="37">K gbɑnɑnjijekt nɑn jɑŋmɑɑni kuɑ’b hei, k mɑɑn b duki mi ɑ b lɑ siɑl ɑ funfɔntuk o.</verse>
				<verse number="38">Ŋɑnn e k u boi’b ɑ: «Bee k i yɑn pɑɑk put i? Bee k bilsuk be i ni?</verse>
				<verse number="39">Gotl n nii nɑn n tɑɑ mɑn, k bɑnn nɑn l set tie min e. Sii’n k bɑnn nɑn min e. Funfɔntuk k mɔk gbɑnɑnt nɑn kpɑbɑ nɑn yɑɑ lɑ mɑɑ mɔk’l biɑnŋ nbɑ.»</verse>
				<verse number="40">Wɑɑ yet nnɑ mɑnŋ k u wɑnn’b u nii nɑn u tɑɑ.</verse>
				<verse number="41">Bɑɑ dɑɑ k fit tien yɑdɑ nɑn ŋuɑ e nɑ b pɑlpienn nɑn b yɑɑl-lituk pɑɑk nɑ, k u boi’b ɑ: «I mɔk jesiɑt nnɑ ɑɑ?»</verse>
				<verse number="42">K b jii jɑnpulkjinn k tul’ɔ,</verse>
				<verse number="43">k u gɑɑl k ŋmɑn b nunm ni.</verse>
				<verse number="44">Ŋɑnn e k u yet’b ɑ: «Gotl mɑɑ dɑɑn wɑnn’i lin nbɑ mɑɑ dɑɑ dɑɑn be nɑn’i. Lin nbɑ kul k b diɑn Muois *senni ni nɑn Yennu sɔkniinbɑ diɑni ni nɑn Yennu *yɑni ni k jiin n po nɑ, l kpɑɑ tɑlɑs nɑn l kul n tɑn mɑntk tun k gbenn.»</verse>
				<verse number="45">Ŋɑnn e k u ji yent b nunm ɑ bin bɑnn lin nbɑ diɑn Yennu lolkpel kɑdɑɑɔk ni nɑ pɑɑk,</verse>
				<verse number="46">k yet’b ɑ: «L diɑn ɑ Klistu sɑɑ di fɑlɑ k kpo k tɑn fiil kuun ni dɑɑ ŋɑntɑ dɑɑl,</verse>
				<verse number="47">k b sɑɑ piin Selusɑɑlenm ni k sɑɑn tuu nibuolu kul k muɑnt, u sɑnn ni, niib nbɑ sɑɑ mɔ kuɑŋɑɑn bɑnnu nbɑ nɑ nɑn biit nyikcɑbu lɑbɑɑl.»</verse>
				<verse number="48">K u biɑ yet’b ɑ: «Yinm e tie lin nbɑ nɑ siɑlɑɑdɑnm.</verse>
				<verse number="49">Nnɑlɑ, min e yɑɑ n tɑn tul’i lin nbɑ k n Bɑɑ senn mɔsonn ɑ u sɑɑ tul’i nɑ. Ŋɑɑn i dɑɑ biɑl kii be mɑn Selusɑɑlenm mɔkmɔk nɑn yuo nbɑ k yiikuo tɑn sɑɑ nyi sɑnpɑɑpo k sik i pɑɑk.»</verse>
				<verse number="50">Ŋɑnn e k Yiesu nyii nɑn’m duo mɑnŋ ni k sɑɑn nɑn’m Betɑɑni. Lenŋ e k u sɑɑ donn u nii sɑnpɑɑpo ŋɑɑn yɑt yetŋɑnm b pɑɑk.</verse>
				<verse number="51">Wɑɑ yɑt yetŋɑnm nɑ yuo nbɑ nɑ, k u yɑɑt k nyik’b ŋɑɑn duo *Yendɔunŋ ni.</verse>
				<verse number="52">K b ji jiɑnt’ɔ k tɑn ŋmɑt Selusɑɑlenm nɑn pɑlpienn bonciɑnn.</verse>
				<verse number="53">K b ji din jii b yuo k be Yennu jɑɑnti ŋɑsɑɑkɑk ni yuo kul ɑ, k piɑk dont Yennu sɑnn.</verse>
			</chapter>
		</book>
		<book number="43">
			<chapter number="1">
				<verse number="1">Sintɑnsinm dinn, yuo nbɑ k Yennu din nɑn tingbounŋ nɑ, *Mɑɑn ponŋ din be. U din be nɑn Yennu e, k biɑ tie Yennu.</verse>
				<verse number="2">Mɑɑn mɑnŋ e din be nɑn Yennu sinsinn.</verse>
				<verse number="3">Yennu din jii Mɑɑn mɑnŋ e nɑn bont kul, k siɑl din kɑɑ k Yennu nɑn k l k nyii u ni,</verse>
				<verse number="4">k u ni e biɑk k mɑnfuol be, k l mɑnfuol mɑnŋ e tie niib yentu,</verse>
				<verse number="5">k yentl tingbounŋ nɑ bunbɔnn, k bunbɔnn nɑ k fit bɔnt yentu mɑnŋ.</verse>
				<verse number="6">Jɑsuɑ nnɑ din be k u sɑnn yi Sɑn k Yennu din tun’ɔ.</verse>
				<verse number="7">U din bɑɑl ɑ wun yet niib yentu mɑnŋ po, ɑ niib kul n tien yɑdɑ u mɑɑn nɑ pɑɑk.</verse>
				<verse number="8">Sɑn tiɑɔnŋ kɑɑ din tie yentu mɑnŋ, ŋɑɑn u din bɑɑl ɑ wun tien yentu mɑnŋ siɑlɑɑdɑɑnɔ e.</verse>
				<verse number="9">Bɑlmɔni yentu mɑnŋ nbɑ yentl niib kul nɑ din bɑɑl tingbounŋ ni.</verse>
				<verse number="10">Mɑɑn din be tingbounŋ nɑ ni, k Yennu ponŋ din jii Mɑɑn mɑnŋ e k nɑn tingbounŋ nɑ kul, ŋɑɑn tingbounŋ nɑ ŋɑɑtieb lek tɑn k bɑnn Mɑɑn mɑnŋ.</verse>
				<verse number="11">U din bɑɑl u tiɑɔnŋ duo ni, ŋɑɑn u niib din k gɑɑl’ɔ.</verse>
				<verse number="12">Ŋɑɑn bin nbɑ kul gɑɑl’ɔ k tien’ɔ yɑdɑ, ŋɑnm e k u din tul’b yiikuo ɑ bii tie Yennu wɑɑs.</verse>
				<verse number="13">Bɑɑ din tien Yennu wɑɑs nɑ, l k tie nɑn bɑɑ tuu mɑɑl wɑɑs biɑnŋ nbɑ nɑ kɑɑ, k biɑ k tie nilɔ nbɑ luon lin nbɑ kɑɑ, ŋɑɑn Yennu e tul’b mɑnfopɑɑnn.</verse>
				<verse number="14">Mɑɑn mɑnŋ din tɑn kpɑnt nisɑɑlk, k tinm nɑn ŋuɑ din lɑkn kuɑ, k u gbie nɑn ninkpɑbɑɔnŋ nɑn bɑlmɔni. T din lɑ u *yudɑnt, k l yudɑnt tie lin nbɑ k Bijɑyenml lɑɑt u Bɑɑ buol ni.</verse>
				<verse number="15">Sɑn din piɑk u po k nyinn u *siɑlɑ k yikn sɑnpɑɑpo wɑɑ ɑ: «Ŋuɑ e tie wun nbɑ k n dɑɑn yet ɑ: ‹Wun nbɑ wɑɑ n puol nɑ cie’n k mɑɑn u ponŋ din be e wɑɑ k b tɑn mɑl’n.› »</verse>
				<verse number="16">Wɑɑ gbie nɑn ninkpɑbɑɔnŋ nɑ, k u tul’t yetŋɑnm k pukn yetŋɑnm pɑɑk.</verse>
				<verse number="17">Muois din tul’t Yennu *senni e, ŋɑɑn Yiesu *Klistu e din bɑɑl nɑn ninkpɑbɑɔnŋ k biɑ din bɑɑl nɑn bɑlmɔni.</verse>
				<verse number="18">Suɑ kɑɑ k mi lɑ Yennu. U mɔnŋ Bijɑyenml nbɑ set tie Yennu k biɑ kpiɑ’u nɑ, ŋuɑ e fiit’ɔ k wɑnn’t.</verse>
				<verse number="19">Tɔn, nɑ e tie Sɑn *siɑlɑ nbɑ k u nyinn yuo nbɑ k *Suifnbɑ yudɑnm nbɑ din be Selusɑɑlenm nɑ din tun Yennu jɑɑnti yudɑnm nɑn *Liefiitnbɑ Sɑn mɑnŋ buol, ɑ bin boi’ɔ k lɑɑn u tie ŋmee?</verse>
				<verse number="20">K Sɑn mun din k yet jiinu, ŋɑɑn jiin k yet yent k yɑɑ ɑ: «Min kɑɑ tie Klistu nɑ.»</verse>
				<verse number="21">Ŋɑnn e k b boi’ɔ ɑ: «K ɑ tie ŋmee? A tie Elii ee?» K u jiin k yɑɑ ɑ: «N k tie Elii kɑɑ.» K b biɑ boi’ɔ ɑ: «K ɑ tie sɔkni nbɑ nɑ ee?» K u jiin ɑ: «N k tie ŋuɑ kɑɑ biɑk.»</verse>
				<verse number="22">Ŋɑnn e k b boi’ɔ: «K ɑ tie ŋmee? Wɑnt’t fɑɑ tie wun nbɑ k t ŋmɑt sɑɑ yet bin nbɑ tun’t nɑ. A sɑɑ yet nlee k jikt sɑɑ ɑ mɔnŋ po?»</verse>
				<verse number="23">K Sɑn jii sɔkni Esɑɑyi mɔbonɑ k jiin k yɑɑ ɑ: «Min e tie wun nbɑ be muuk ni nɑ, k huot yɑɑ ɑ: ‹Ŋɑnmt mɑn Yonmdɑɑnɔ bɑɑlu sɔnu k lii tuok.› »</verse>
				<verse number="24">Niib nbɑ k b tun’m Sɑn buol nɑ din tie Fɑɑliisiɑnnbɑ e.</verse>
				<verse number="25">K b biɑ boi Sɑn k yɑɑ ɑ: «L i tie k ɑ k tie Klistu, k biɑ k tie Elii, k biɑ mun k tie sɔkni nbɑ nɑ, k l tien nlee k ɑ wuul niib Yennu nyunwulu?»</verse>
				<verse number="26">K Sɑn yɑɑ ɑ: «Min ŋɑnin wuul niib Yennu wulu nyun ni e, ŋɑɑn suɑ be i sinsuuk nnɑ k i k mi’u.</verse>
				<verse number="27">Ŋuɑ e tie wun nbɑ yɑɑ wun wei n pɑɑk, ŋɑɑn k n k ŋɑn nɑn k n lot u tɑɑsɑɑŋmi.»</verse>
				<verse number="28">Lin nbɑ nɑ kul din tien duo nbɑ sɑnn yi Betɑɑni e, k l din be *Suulden kpenu puotl. Lenŋ e k Sɑn din wuul niib Yennu nyunwulu.</verse>
				<verse number="29">Lɑɑ yent sɑn-nyiɑɔk, k Sɑn mɑnŋ lɑ Yiesu k u bɑɑt, k u yet niib nɑ ɑ: «Gotl mɑn. *Yennu Pebik nbɑ nyint tingbounŋ nɑ biit e nɑ.</verse>
				<verse number="30">Ŋuɑ e tie dɑɑnɔ nbɑ k n won yet’i ɑ: ‹Jɑsuɑ tɑn sɑɑ wei n pɑɑk, k cie’n nɑ, k mɑɑn u ponŋ din be e wɑɑ k b tɑn mɑl’n.›</verse>
				<verse number="31">N tuu k mi nɑn ŋuɑ e nɑ, ŋɑɑn n dɑɑn bɑɑl k wuul niib Yennu nyunwulu, ɑ Islɑɑeltieb n bɑnn’ɔ.»</verse>
				<verse number="32">K Sɑn biɑ yet niib nɑ ɑ: «N dɑɑ lɑ Foŋɑnm, k u nyii *Yendɔunŋ ni k siik, k nɑɑn nɑn ŋmɑnn nɑ, k tɑn tuɑn u pɑɑk k biɑl nɑn’ɔ.</verse>
				<verse number="33">N dɑɑn dɑɑ k mi nɑn ŋuɑ e nɑ, ŋɑɑn wun nbɑ tun’n ɑ n wul niib Yennu nyunwulu nɑ dɑɑn yet’n ɑ: ‹Dɑɑnɔ nbɑ k ɑ tɑn lɑ k Foŋɑnm siik k tɑn tuɑn u pɑɑk k biɑl nɑn’ɔ, fɑn bɑnn nɑn ŋuɑ e tɑn sɑɑ jii Foŋɑnm k wul niib Yennu nyunwulu.›</verse>
				<verse number="34">N set lɑ nnɑ, k biɑ yien’i nɑn ŋuɑ e tie Yennu Bijɑ.»</verse>
				<verse number="35">Lɑɑ yent, k Sɑn sie lenŋ biɑk nɑn u *puolpoweitieb nɑ ni bɑnle,</verse>
				<verse number="36">k tɑn lɑ k Yiesu gɑɑl sɑɑ, k u yet ɑ: «Gotl mɑn, *Yennu Pebik e nɑ.»</verse>
				<verse number="37">K Sɑn puolpoweitieb bɑnle nɑ nbɑ gbɑt k Sɑn yet nnɑ mɑnŋ, k b nyik’ɔ, ŋɑɑn wɑɑ Yiesu.</verse>
				<verse number="38">K Yiesu sɑɑ jiɑnt got k lɑ k b wɑɑ’u, k u boi’b ɑ: «I luon bee?» K b jiin ɑ: «Lɑɑbi, (l pɑɑk tie wɑntuɑ) t luon k t bɑnn fɑɑ kuɑ siɑn e.»</verse>
				<verse number="39">K Yiesu yet’b ɑ: «Ii wɑɑ mɑn k sɑɑ lɑ mɑɑ kuɑ siɑn nbɑ.» L din tie nɑn kut munnɑ yuo nɑ e dɑɑjuouk, k b wei’ɔ k sɑɑn k sɑɑ lɑ wɑɑ be siɑn nbɑ, k b ji din biɑl k be nɑn’ɔ dɑɑl mɑnŋ ni.</verse>
				<verse number="40">B bɑnle mɑnŋ nbɑ din dɔnŋ gbɑt Sɑn nbɑ yet lin nbɑ k wɑɑ Yiesu nɑ, b yenɔ din tie Andle, wun nbɑ din tie Siimɔn Piɑl ninjɑ nɑ.</verse>
				<verse number="41">Wɑɑ din nyii Yiesu buol ni nɑ puolpo e, k u sɑɑn yiɑn ɑ k sɑɑ lon u yuɑlɔ Siimɔn buol, k tɑn yet’ɔ yɑɑ ɑ: «T lɑ Meesi nɑ wɑɑ,» (k l pɑɑk tie Klistu,)</verse>
				<verse number="42">ŋɑɑn bɑɑl nɑn’ɔ Yiesu buol. K Yiesu got’ɔ silll, k tɑn yet’ɔ ɑ: «Fin e tie Siimɔn wun nbɑ tie Sɑn bijɑ, ŋɑɑn ɑ sɑnn biɑ sii yi Sefɑɑs.» (k l pɑɑk tie Piɑl Glek mɑɑn ni.)</verse>
				<verse number="43">L sɑn-nyɑfɑnnuk o, k Yiesu luon wun sɑɑn Gɑɑliile k cet Fiiliip k yet’ɔ ɑ: «Ii wɑɑ’n.»</verse>
				<verse number="44">Fiiliip din nyii Betsɑidɑ e. Lenŋ e tie duo nbɑ k Andle nɑn Piɑl mun din nyii nɑ.</verse>
				<verse number="45">K Fiiliip mun cet Nɑɑtɑɑniɑl k yet’ɔ ɑ: «T lɑ wun nbɑ k Muois din diɑn u po Yennu senni kɑdɑɑɔk ni, k sɔkniinbɑ biɑ din diɑn u po. Ŋuɑ e tie Yiesu wun nbɑ tie Suosiɑf bik, k nyii Nɑɑsɑɑlet.»</verse>
				<verse number="46">K Nɑɑtɑɑniɑl yet’ɔ ɑ: «Nɑɑsɑɑlet ii? Bonŋɑnn sɑɑ fit nyi Nɑɑsɑɑlet ɑɑ?» K Fiiliip yet’ɔ: «A mɔnŋ mɔnŋ mun n bɑɑl k tɑn lɑ.»</verse>
				<verse number="47">Yiesu nbɑ lɑ Nɑɑtɑɑniɑl k u bɑɑt u penŋ nɑ, k u pɑk u po k yet ɑ: «Mɔmɔnm Islɑɑel nilɔ e nɑ k fɑɑk kɑɑ u ni.»</verse>
				<verse number="48">K Nɑɑtɑɑniɑl boi’ɔ: «A tien nlee k mi’n i?» K Yiesu yet’ɔ ɑ: «Fiiliip nbɑ dɑɑ bo k bɑɑl k yiin’ɑ nɑ, ŋɑɑn suɑ k n ponŋ lɑ’ɑ wɑɑ, k ɑ kɑl *fiigie nyɑkl.»</verse>
				<verse number="49">K Nɑɑtɑɑniɑl yet’ɔ ɑ: «Wɑntuɑ, ɑ tie Yennu Bijɑ e, k biɑ tie Islɑɑeltieb Kpɑnbɑl.»</verse>
				<verse number="50">K Yiesu boi’ɔ: «Mɑɑ yet’ɑ ɑ n lɑ’ɑ k ɑ kɑl fiigie nyɑkl ni e, k ɑ tien’n yɑdɑ ɑɑ? ŋɑɑn ɑ sii lɑɑt bɑktnɔunŋ tuonjɑɑnɑ k lin gɑl lin nbɑ nɑ pɑɑk.</verse>
				<verse number="51">Bɑlmɔni e k n yien’i nɑ, i tɑn sɑɑ lɑ *Yendɔunŋ ni luot, k Yennu *mɑlɑkɑɑnbɑ siik *Nisɑɑlk Bijɑ nɑ pɑɑk, k ŋmɑt do sɑnpɑɑpo.»</verse>
			</chapter>
			<chapter number="2">
				<verse number="1">L dɑɑ ŋɑntɑ dɑɑl, k puokuɑnu jɑɑnm be Kɑɑnɑ duo ni, Gɑɑliile tinŋ ni. K Yiesu nɑɑ din be lenŋ,</verse>
				<verse number="2">k b biɑ yiin Yiesu nɑn u *puolpoweitieb, k b mun din be.</verse>
				<verse number="3">Tɔn, dɑmunŋ nbɑ k b tuu nyu nɑ, k l tɑn gbenn, k Yiesu nɑɑ bɑɑl yet Yiesu ɑ: «Dɑmunŋ nɑ gbenn ɑ.»</verse>
				<verse number="4">K Yiesu yet’ɔ ɑ: «N nɑɑ, bee te k ɑ wɑnt’n mɑɑ sɑɑ tun lin nbɑ. N yuo e dɑɑ k bɑɑl.»</verse>
				<verse number="5">Ŋɑnn e k u nɑɑ mɑnŋ yet tuontunnɑ nɑ ɑ: «Lin nbɑ k u yet’i ɑ i tun, yin tun nnɑ.»</verse>
				<verse number="6">Tɔn, k bui ŋɑnluob nnɑ din sie lenŋ, lin nbɑ k *Suifnbɑ tie nyun lenŋ k nit nɑn b jɑɑnti kɑɑl nbɑ wɑnt biɑnŋ nbɑ, k l bui din fit kuɑ nɑn liitɑ kobik kobik nɑ.</verse>
				<verse number="7">K Yiesu yet tuontunnɑ nɑ ɑ: «Gbient bui nɑ nɑn nyun.» K b gbien nɑn mɔgbɑnɑ wɑɑ.</verse>
				<verse number="8">K u ji yet’b: «Fint mɑn nyun mɑnŋ, k sɑɑn tul jɑɑnm nɑ sɑɑkuɑ.» K b finn k sɑɑn tul’ɔ,</verse>
				<verse number="9">k u gɑɑl lenm nyun nbɑ kpɑnt dɑmunŋ nɑ, k k mi dɑmunŋ nɑ nbɑ nyii siɑn, ŋɑɑn tuontunnɑ nbɑ dul nyun bui nɑ ni ŋɑnin mi. Ŋɑnn e k sɑɑkuɑ nɑ yiin puo nɑ sɔlɔ</verse>
				<verse number="10">k yet’ɔ ɑ: «Suɑ kul tuu tol dɑmɑnm sinsinn e wɑɑ. L i tie k b tɑn nyuu k yib ɑ, wun ji tol lin nbɑ k mɑn fɑnu nɑ, ŋɑɑn k yinm ŋɑnin ŋmin ɑ, k ji tɑn juont tuol dɑmunŋ nbɑ mɑn k gɑl siɑl kul nɑ.»</verse>
				<verse number="11">Tɔn, Yiesu nbɑ din tun bɑktnɔunŋ tuonjɑɑnn mɑnŋ Kɑɑnɑ nbɑ be Gɑɑliile tinŋ ni nɑ, ŋɑnn e din tie u sinsinn nyinn, k l wɑnn niib wɑɑ mɔk *yudɑnt biɑnŋ nbɑ, k u puolpoweitieb nɑ tien’ɔ yɑdɑ l pɑɑk.</verse>
				<verse number="12">L puolpo k Yiesu nɑn u nɑɑ nɑn u ninjɑnm nɑn u puolpoweitieb sik Kɑpelnɑunm, k sɑɑ be lenŋ nɑn dɑɑ ŋɑnle nnɑ nɑ.</verse>
				<verse number="13">Ŋɑnn e k Islɑɑeltieb *yuktgɑltiɑlu jɑɑnm tɑn pel, k Yiesu sɑɑn Selusɑɑlenm.</verse>
				<verse number="14">Wɑɑ bɑɑl Selusɑɑlenm yuo nbɑ, k u kuɑ Yennu jɑɑnti ŋɑsɑɑkɑk ni, k sɑɑ lɑ niib k b kɔi nei nɑn pei nɑn ŋmɑnɑ k lieb biɑ kɑl kpentl likli.</verse>
				<verse number="15">K u jii ŋmiit k piɑn gbɑnn, k bel niib nɑn b bonkobt nɑ kul ɑ, k nyinn’b Yennu jɑɑnti ŋɑsɑɑkɑk mɑnŋ ni, ŋɑɑn tut tut lik-kpentɑ nɑ tiebulɑ k lu, k likli nɑ yɑt bɑɑ bɑɑ,</verse>
				<verse number="16">ŋɑɑn biɑ yet bin nbɑ kɔi ŋmɑnɑ nɑ, ɑ bin nyinn ŋmɑnɑ mɑnŋ, ŋɑɑn biɑ yet’b ɑ: «I dɑɑ tie n Bɑɑ ŋɑɑk kpinkpent buol.»</verse>
				<verse number="17">L yuo nɑ k u puolpoweitieb ji tiɑl Yennu lolkpel kɑdɑɑɔk nbɑ yet biɑnŋ nbɑ nɑ ɑ: «N Yennu, n lonm nbɑ k n mɔk k jiin ɑ ŋɑɑk po di n pɑl ni nɑn muu nɑ e.»</verse>
				<verse number="18">Ŋɑnn e k Suifnbɑ yudɑnm boi Yiesu ɑ: «A sɑɑ tun *nyinn lɑnn po e k wɑnn’t ɑ ɑ mɔk yiikuo k tun fɑɑ tun lin nbɑ nɑ?»</verse>
				<verse number="19">K Yiesu jiin ɑ: «Tɔn, i yiel Yennu jɑɑnti ŋɑsɑɑkɑk nɑ, ŋɑɑn dɑɑ ŋɑntɑ sinsuuk ni n sɑɑ mɑɑ’l kɑɑl.»</verse>
				<verse number="20">K b yet ɑ: «Wɑɑ. T jii binɑ piinnɑ nɑn ŋɑnluob o k mɑɑ Yennu jɑɑnti ŋɑsɑɑkɑk nɑ, ŋɑɑn k fin tɑn yɑɑ ɑ sɑɑ jii dɑɑ ŋɑntɑ kuukuɑ e k mɑɑ ɑɑ?»</verse>
				<verse number="21">Ŋɑɑn Yennu jɑɑnti ŋɑsɑɑkɑk nbɑ k Yiesu din pɑk l po nɑ, din tie u mɔnŋ mɔnŋ gbɑnɑnt e.</verse>
				<verse number="22">Yennu nbɑ din fiin’ɔ kuun ni nɑ puolpo e, k u puolpoweitieb tiɑl lin nbɑ k u yet nɑ. K b tien yɑdɑ nɑn lin nbɑ diɑn Yennu lolkpel kɑdɑɑɔk ni nɑn lin nbɑ k Yiesu pɑk nɑ.</verse>
				<verse number="23">Yiesu nbɑ din be Selusɑɑlenm *yuktgɑltiɑlu jɑɑnm mɑnŋ yuo nɑ, k niib bonciɑnn din lɑ bɑktnɔunŋ tuonjɑɑnɑ nbɑ k u tun nɑ k tien’ɔ yɑdɑ,</verse>
				<verse number="24">ŋɑɑn Yiesu din k jii u mɔnŋ k cɑb’b, k mɑɑn u din mi suɑ kul nbɑ tie wun nbɑ.</verse>
				<verse number="25">U din k luon suɑ n wɑnn’ɔ nifosɑɑlk po, k mɑɑn u din mi lin nbɑ be niib pɑlɑ ni nɑ.</verse>
			</chapter>
			<chapter number="3">
				<verse number="1">Jɑsuɑ nnɑ din be k u sɑnn yi Niikodenm. U din tie *Suifnbɑ yudɑɑnɔ e, k biɑ din tie Fɑɑliisiɑnnbɑ ni yenɔ,</verse>
				<verse number="2">k nyɑsiɑɔk k u tɑn bɑɑl Yiesu buol ni, k yet’ɔ ɑ: «Wɑntuɑ, t mi nɑn Yennu tun’ɑ ɑ ɑ tɑn tumi’t e, k mɑɑn suɑ kɑn fit tun bɑktnɔunŋ tuonjɑɑnɑ nbɑ k ɑ tuun nɑ buolu, l i tie k Yennu k be nɑn’ɔ i kɑɑ.»</verse>
				<verse number="3">K Yiesu yet’ɔ ɑ: «Bɑlmɔni e k n yien’ɑ nɑ, suɑ kɑn fit k kuɑ Yennu nɑɑn ni, l i kii tie k b ŋɑnm mɑl’ɔ i kɑɑ.»</verse>
				<verse number="4">K Niikodenm boi’ɔ ɑ: «Nlee k b sɑɑ fit k ŋɑnm mɑl nilɔ nbɑ tie nikpel i? K mɑɑn u ji kɑn fit k ŋmɑt kuɑ u nɑɑ puol ni, k wun ŋɑnm mɑl’ɔ.»</verse>
				<verse number="5">K Yiesu yet’ɔ ɑ: «Bɑlmɔni e k n yien’ɑ, suɑ kɑn fit kuɑ Yennu nɑɑn ni, sie k b mɑl’ɔ nyun nɑn Foŋɑnm ni.</verse>
				<verse number="6">Nisɑɑlk mɑɑl nisɑɑlk, ŋɑɑn Foŋɑnm nɑ ŋɑnin mɑɑl Foŋɑnm yuɑ e.</verse>
				<verse number="7">L pɑɑk, ɑ dɑɑ te k l tie’ɑ bɑktnɔunŋ nɑn mɑɑ yɑɑ ɑ: ‹Sie k b ŋɑnm mɑl i kul nɑ.›</verse>
				<verse number="8">Wounŋ dɑ wɑɑ luon siɑn e. A gbiɑ k u dɑ e, ŋɑɑn ɑ k mi wɑɑ nyi siɑn, k biɑ k mi wɑɑ sɑɑ siɑn. L mun biɑ tie nnɑ e k tul suɑ kul nbɑ k Foŋɑnm mɑl’ɔ nɑ.»</verse>
				<verse number="9">K Niikodenm boi’ɔ ɑ: «Nlee k l sɑɑ fit tien nnɑ?»</verse>
				<verse number="10">K Yiesu jiin’ɔ ɑ: «A tie Islɑɑeltieb wɑntieb yudɑɑnɔ, ŋɑɑn tɑn k gbɑt lin nbɑ nɑ pɑɑk ii?</verse>
				<verse number="11">Bɑlmɔni e k n yɑɑ n yet’ɑ, t piɑk lin nbɑ k t mi l po nɑ, k t muɑnt lin nbɑ k t lɑ nɑ, ŋɑɑn k i k gɑɑn t mɑɑn.</verse>
				<verse number="12">L i tie k i k tien’n yɑdɑ, nɑn mɑɑ yet’i tingbounŋ nɑ bonɑ po nɑ, nlee k i ji sɑɑ tien’n yɑdɑ, l i tie k n yet’i *Yendɔunŋ ni bonɑ po?</verse>
				<verse number="13">Suɑ kɑɑ k duo Yendɔunŋ ni sie *Nisɑɑlk Bijɑ nbɑ nyii Yendɔunŋ ni nɑ.»</verse>
				<verse number="14">Muois nbɑ din be muuk ni k fin kut wɑɑɔk k donn’ɔ dɑɑɔk pɑɑk nɑ, l mun biɑ tie nnɑ e k b tɑn sɑɑ jii Nisɑɑlk Bijɑ nɑ, k donn’ɔ sɑnpɑɑpo,</verse>
				<verse number="15">k bin nbɑ kul tien’ɔ yɑdɑ nɑ, sɑɑ lɑ mɑnfuol nbɑ kɑɑ gbennu.</verse>
				<verse number="16">K mɑɑn Yennu mɑntk din luon tingbounŋ nɑ niib bonciɑnn. L pɑɑk, k u tul’b u Bijɑyenml, k wun nbɑ tien u Bijɑ mɑnŋ yɑdɑ u tɑn kɑn kpo, ŋɑɑn u sii mɔk mɑnfuol nbɑ kɑɑ gbennu,</verse>
				<verse number="17">k mɑɑn Yennu nbɑ din tun u Bijɑ tingbounŋ nɑ ni, u din k tun’ɔ ɑ wun tɑn bu tingbounŋ nɑ niib buut k biil’b kɑɑ, ŋɑɑn u din yɑɑ wun fiel’b u Bijɑ mɑnŋ ni e.</verse>
				<verse number="18">K dɑɑnɔ nbɑ tie Yennu Bijɑ mɑnŋ yɑdɑ, Yennu kɑn bu u buut k biil’ɔ, ŋɑɑn wun nbɑ k tie’u yɑdɑ, Yennu ponŋ bu u yɑɑ buut k biil’ɔ wɑɑ, k mɑɑn u k tien ŋuɑ Yennu Bijɑyenml mɑnŋ yɑdɑ.</verse>
				<verse number="19">Lin nbɑ pɑɑk te k Yennu bu b buut k biil’b mɑnŋ tie nnɑ e: yentu din bɑɑl tingbounŋ nɑ ni ŋɑɑn k niib luon bunbɔnn k gɑl yentu mɑnŋ, k mɑɑn bɑɑ tuun biit nɑ pɑɑk.</verse>
				<verse number="20">Dɑɑnɔ kul nbɑ tuun bonbiil, u nɑn yentu mɑnŋ e, k k luon wuu nɑki’ɔ, k mɑɑn u k luon u biit nɑ n tɑn nyi pɑɑnu.</verse>
				<verse number="21">Ŋɑɑn wun nbɑ wɑɑ Yennu bɑlmɔni k biɑ tuun l biɑnŋ, ŋuɑ e bɑɑt yentu mɑnŋ buol, ɑ suɑ kul n bɑnn nɑn u tuonɑ kul, Yennu be l ni.</verse>
				<verse number="22">L puolpo e k Yiesu nɑn u *puolpoweitieb din nyii lenŋ k sɑɑn Suude siɑl po, k sɑɑ be lenŋ nɑn dɑɑ ŋɑnŋɑ nnɑ, k u din wuul niib Yennu nyunwulu.</verse>
				<verse number="23">L yuo nɑ k suɑ k Sɑn din wuul niib Yennu nyunwulu Ainɔn duo ni k l k fɔk nɑn Sɑɑliim k mɑɑn nyun din yɑb lenŋ. Niib din bɑɑt u buol ni k u wuul’b Yennu nyunwulu.</verse>
				<verse number="24">(L yuo nɑ k suɑ b dɑɑ din k kuɑn Sɑn dɑnsɑlk ni.)</verse>
				<verse number="25">Ŋɑnn e k mɔniɑɔk tɑn fiil Sɑn mɑnŋ puolpoweitieb nɑn Suifsuɑ nnɑ sinsuuk ni k jikt sɑɑ Suifnbɑ nbɑ tuu nit b nii nɑn b jɑɑnti nbɑ tie biɑnŋ nbɑ nɑ po.</verse>
				<verse number="26">K b sɑɑn Sɑn buol ni k sɑɑ yet’ɔ: «Cɑnbɑɑ, wun nbɑ dɑɑn be nɑn’ɑ *Suulden kpenpuotl, k ɑ dɑɑ wɑnn’t u po nɑ, tɔn, u ji wuul niib Yennu nyunwulu k suɑ kul sɑɑ u buol ni.»</verse>
				<verse number="27">K Sɑn yet’b ɑ: «Nilɔ kɑn fit lɑ siɑl, l i kii tie k Yennu cɑb’ɔ.</verse>
				<verse number="28">I mɔnŋ gbɑt k n yet mɑɑ min kɑɑ tie *Klistu, ŋɑɑn Yennu tun’n u tuɑnn.</verse>
				<verse number="29">Puosɔlɔ e tie wun nbɑ yen puoyuokl nɑ. Wun nbɑ tie puosɔlɔ nɑ yuɑk tuu be u buol k gbiin u mɑɑn k mɔk pɑlpienn nɑn wun gbɑt puosɔlɔ nɑ kunkɔl. Pɑlpienn mɑnŋ tie n yɑl k yɑb bonciɑnn k siɑl ji k tenn.</verse>
				<verse number="30">L kpɑɑ tɑlɑs nɑn ŋuɑ Klistu ii yɑbtl, ŋɑɑn k min ii wɑɑbt.»</verse>
				<verse number="31">Wun nbɑ nyii sɑnpɑɑpo, ŋuɑ e cie suɑ kul ɑ; wun nbɑ nyii tingbounŋ nɑ ni tie tingbounŋ nɑ nilɔ, k biɑ piɑk tingbounŋ bonɑ nɑ po. Wun nbɑ nyii Yendɔunŋ ni, ŋuɑ e cie suɑ kul.</verse>
				<verse number="32">U yien niib lin nbɑ k u lɑ k biɑ gbɑt, ŋɑɑn suɑ k gɑɑl u mɑɑn.</verse>
				<verse number="33">Wun nbɑ gɑɑl u mɑɑn mɑnŋ, l wɑnt nɑn ŋuɑ e sɑɑk nɑn Yennu mɑɑn mɑnŋ tie bɑlmɔni.</verse>
				<verse number="34">Wun nbɑ k Yennu tun’ɔ nɑ, u piɑk Yennu mɑɑn e, k mɑɑn Yennu tul’ɔ Foŋɑnm nbɑ yɑb k kɑɑ biknu.</verse>
				<verse number="35">Bɑɑ luon u Bijɑ, k kubn bonɑ kul u nuu ni.</verse>
				<verse number="36">Dɑɑnɔ nbɑ tien Bijɑ mɑnŋ yɑdɑ mɔk mɑnfuol nbɑ kɑɑ gbennu, ŋɑɑn dɑɑnɔ nbɑ yet Bijɑ mɑnŋ, Yennu wutuol be u pɑɑk k u kɑn lɑ mɑnfuol mɑnŋ.</verse>
			</chapter>
			<chapter number="4">
				<verse number="1">Tɔn, k Fɑɑliisiɑnnbɑ din gbɑt ɑ Yiesu dɑɑk niib k wuul’b Yennu nyunwulu k b tie u *puolpoweitieb, k b yɑb gɑl Sɑn yɑb ɑ.</verse>
				<verse number="2">Bɑlmɔni ŋɑnin e Yiesu din k wuul niib u mɔnŋ, ŋɑɑn u puolpoweitieb e din wuul’b.</verse>
				<verse number="3">Yiesu nbɑ gbɑt nnɑ, k u nyii Suude tinŋ ni k ŋmɑt sɑɑ Gɑɑliile tinŋ ni.</verse>
				<verse number="4">K u sɔnu mɑnŋ ni, k l tie tɑlɑs e nɑn wun gɑl *Sɑɑmɑɑli tinŋ ni.</verse>
				<verse number="5">K yensuuk ni, wɑɑ din tɑn pel Sɑɑmɑɑliitieb digbɑnsiɑl ni, k b yi’l Siisɑɑl, k u bɑɑl nɑkn Sɑɑkɔb bunbunn buol. Lenŋ din k fɔk nɑn kpɑɑb nbɑ k Sɑɑkɔb din tul u bik Suosiɑf nɑ.</verse>
				<verse number="6">Wɑɑ din tɑn pel bunbunn nɑ, k bɑknt ji din suol’ɔ k u bɑk k mɑɑn sonml nɑ pɑɑk, k u biɑl kɑl bunbunn nɑ nyɑkl.</verse>
				<verse number="7">Ŋɑnn e k Sɑɑmɑɑli puosuɑ tɑn bɑɑl bunbunn mɑnŋ buol, ɑ wun luun nyun. K Yiesu miɑl’ɔ ɑ: «Tul’n nyun k n nyu.»</verse>
				<verse number="8">(L yuo nɑ ɑmi k suɑ k u puolpoweitieb ponŋ sɑɑn duo ni wɑɑ, ɑ bin sɑɑ dɑɑ jiet.)</verse>
				<verse number="9">K puo nɑ ji boi’ɔ ɑ: «A tie *Suif nilɔ e, k n mun tie Sɑɑmɑɑli puo e, k l tien nlee wɑɑ k ɑ tɑn mei’n nyun i?» (Suifnbɑ nɑ din tuu sinŋ Sɑɑmɑɑli niib e, k k luon bii tɑɑnt nɑn’m.)</verse>
				<verse number="10">K Yiesu din jiin’ɔ ɑ: «L i tie k ɑ bo mi piini nbɑ k Yennu luon wun pi’ɑ nɑ, k biɑ mi mɑɑ tie wun nbɑ k mei’ɑ nyun nɑ, fin e bo sɑɑ boi’n nyun po k n sɑɑ tul’ɑ nyun nbɑ tien mɑnfuol.»</verse>
				<verse number="11">K puo nɑ yet’ɔ ɑ: «Cɑnbɑɑ, bunbunn nɑ sumi hei, k ɑ mun biɑ k mɔk guokɑ. Lee k ɑ sɑɑ luun mɑnfuol nyun mɑnŋ i?</verse>
				<verse number="12">T yejɑ Sɑɑkɔb din lukl bunbunn nɑ, k ŋuɑ nɑn u wɑɑs nɑn u bonkobt kul ɑ din nyu lenŋ e. A duki nɑn ɑ gɑl Sɑɑkɔb ɑmi?»</verse>
				<verse number="13">K Yiesu yet’ɔ ɑ: «Wun nbɑ nyuu bunbunn nɑ nyun, nyun-nyuklu tɑn sɑɑ ŋɑnm suol’ɔ wɑɑ,</verse>
				<verse number="14">ŋɑɑn mi i tul wun nbɑ n nyun nɑ k u nyuu, nyun-nyuklu kɑn mi k suol’ɔ jik, k mɑɑn mi i tul suɑ n nyun nɑ, l sii buni mɑnfuol nyun e u ni, k biɑ sɑɑ tul’ɔ mɑnfuol nbɑ kɑɑ gbennu.»</verse>
				<verse number="15">K puo nɑ yet’ɔ ɑ: «Cɑnbɑɑ, tul’n l nyun, k nyun-nyuklu ji dɑɑ mi k so’n, k n biɑ ji dɑɑ mi k bɑɑt nnɑ k tɑn lu nyun.»</verse>
				<verse number="16">K Yiesu yet’ɔ ɑ: «I sɑɑ k sɑɑ yiin ɑ sɔlɔ k jen nɑn’ɔ nɑ.»</verse>
				<verse number="17">K u yet’ɔ ɑ: «N k mɔk sɔlɔ.» K Yiesu jiin’ɔ ɑ: «Fɑɑ yɑɑ ɑ ɑ k mɔk sɔlɔ nɑ, ŋɑnn ɑ mɔk mɔni,</verse>
				<verse number="18">k mɑɑn ɑ ponŋ kun jɑb bɑnŋmu ɑ, k juɑ nbɑ k ɑ dɑɑ be nɑn’ɔ mɔtɑɑnɑ nɑ, u k tie ɑ sɔlɔ nɑn mɔni kɑɑ. A set pɑk mɔni e.»</verse>
				<verse number="19">K puo nɑ yet’ɔ ɑ: «Cɑnbɑɑ, n ji bɑnn nɑn ɑ tie *Yennu sɔkni e.</verse>
				<verse number="20">T yejɑnm din jiɑntl Yennu juɑl nɑ pɑɑk e, ŋɑɑn k yinm Suifnbɑ ŋɑnin yɑɑ ɑ Selusɑɑlenm e tie *siɑn nbɑ ŋɑn nɑn Yenjiɑntu.»</verse>
				<verse number="21">K Yiesu yet’ɔ ɑ: «Cɑnnɑɑ, tient’n yɑdɑ, yuo bɑɑt k niib tɑn kii jiɑntl Bɑɑ Yennu juɑl nɑ pɑɑk, k biɑ tɑn kii jiɑntl’ɔ Selusɑɑlenm mun biɑk.</verse>
				<verse number="22">Yinm Sɑɑmɑɑliitieb k mi yɑɑ jiɑntl wun nbɑ, ŋɑɑn tinm Suifnbɑ ŋɑnin mi tɑɑ jiɑntl wun nbɑ, k mɑɑn niib fielu nyii Suifnbɑ ni e.</verse>
				<verse number="23">Ŋɑɑn yuo bɑɑt, k l ponŋ set bɑɑl nɑ, k bin nbɑ jiɑntl Bɑɑ Yennu nɑn bɑlmɔni nɑ sii jiɑntl’ɔ b pɑlɑ ni nɑn mɔni, k mɑɑn l nibuolu e k Yennu luon bii jiɑntl’ɔ nnɑ.</verse>
				<verse number="24">Yennu tie siek e, k bin nbɑ jiɑntl’ɔ nɑ, l tie tɑlɑs e bii jiɑntl’ɔ b sei ni nɑn mɔni.»</verse>
				<verse number="25">K puo nɑ yet’ɔ ɑ: «N mi nɑn Meesi (wun nbɑ k b yi’u *Klistu nɑ) tɑn sɑɑ bɑɑl nɑ. U i tɑnŋ i bɑɑl yuo nbɑ, u sɑɑ wɑnn’t mɑɑn kul ɑ.»</verse>
				<verse number="26">K Yiesu jiin’ɔ ɑ: «Min e nɑ, min nbɑ piɑk nɑn’ɑ nɑ.»</verse>
				<verse number="27">L yuo mɑnŋ e k Yiesu puolpoweitieb jen, k l tien’m bɑktnɔunŋ nɑn Yiesu nbɑ tɑn piɑk nɑn puo, ŋɑɑn b suɑ k boi ɑ: «A luon bee?» kuo: «Bee k ɑ tɑn piɑk nɑn puo o?».</verse>
				<verse number="28">Ŋɑnn e k puo nɑ nyik u nyunsuɑl nɑ, ŋɑɑn ŋmɑt sɑɑn duo nɑ ni, k sɑɑ yiin niib ɑ:</verse>
				<verse number="29">«I bɑɑl mɑn, k tɑn got juɑ nbɑ yet’n bonsiɑl kul nbɑ k n ponŋ mi tun. Pɑsiɑl u k tie Klistu kɑɑ ɑɑ?»</verse>
				<verse number="30">Ŋɑnn e, k b nyii duo nɑ ni k sɑɑn Yiesu penŋ.</verse>
				<verse number="31">Yuo nbɑ k puo nɑ dɑɑ din piɑk nɑn niib duo nɑ ni nɑ, k Yiesu puolpoweitieb bɑln’mɔ, k yɑɑ ɑ: «Cɑnbɑɑ, dimin jiet.»</verse>
				<verse number="32">K Yiesu jiin’m yɑɑ ɑ: «Min mɔk jiet nbɑ k n sɑɑ di, ŋɑɑn k i k mi l po.»</verse>
				<verse number="33">K u puolpoweitieb ji boi b lieb ɑ: «I mi suɑ tɑn sii tul’ɔ jiet i?»</verse>
				<verse number="34">K Yiesu jiin’m: «Min yɑɑ jiet tie mɑn cɔln wun nbɑ tun’n nɑ lonm e, k biɑ tun tuonn nbɑ k u tul’n nɑ gbenn.»</verse>
				<verse number="35">«B tuu k yet ɑ: ‹L tenn ŋmɑɑli ŋɑnnɑ e nɑn bin jɑɑn dii ii?› Ŋɑɑn min ŋɑnin yien’i e, gotl mɑn. Dii biel ɑ; k l jɑnŋ nɑn bin jɑɑn ɑ.</verse>
				<verse number="36">Dijɑɑntieb lɑɑt b pɑɑɔk o, k tiki dibin nbɑ sɑɑ lɑ mɑnfuol nbɑ kɑɑ gbennu k ŋɑnn e sɑɑ te k wun nbɑ buul nɑn wun nbɑ jɑɑn dii mɑnŋ sii mɔk pɑlpienn.</verse>
				<verse number="37">T mɔk bɑljouk, k l yiin ɑ: ‹Yenɔ e buul, k luɑ mun jɑɑn,› k l set tie mɔni.</verse>
				<verse number="38">Min tun’i ɑ yin jɑɑn dii siɑn nbɑ k i k kuo. Siɑb e ponŋ kuo wɑɑ, k i mun lɑɑt nyuɑt b tuonn pɑɑk.»</verse>
				<verse number="39">Sɑɑmɑɑli duo mɑnŋ ni niib bonciɑnn gbɑt puo nɑ nbɑ yien’m yɑɑ ɑ: «U yet’n bonsiɑl kul nbɑ k n ponŋ mi k tun,» k b tien Yiesu yɑdɑ.</verse>
				<verse number="40">Ŋɑnn e, bɑɑ bɑɑl bunbunn nɑ buol ni Yiesu penŋ, k b bɑln’mɔ ɑ wun biɑl kii be nɑn’m. K Yiesu sɑk k biɑl be nɑn’m dɑɑ ŋɑnle,</verse>
				<verse number="41">k u mɑɑn nɑ pɑɑk k b bonciɑnn din tien’ɔ yɑdɑ k pukn.</verse>
				<verse number="42">L yuo nɑ k b yet puo nɑ: «Tɑɑ tien’ɔ yɑdɑ mɔtɑɑnɑ nɑ, l k tie fɑɑ yien’t u po nɑ kuukuɑ kɑɑ, ŋɑɑn tɑɑ gbɑt u mɔnŋ mɔnŋ mɑɑn nɑ pɑɑk e k t tien’ɔ yɑdɑ, k bɑnn nɑn ŋuɑ e set tie tingbounŋ nɑ ŋɑɑtieb Fietuɑ.»</verse>
				<verse number="43">L dɑɑ ŋɑnle puolpo e, k Yiesu nyii lenŋ k sɑɑn Gɑɑliile tinŋ ni.</verse>
				<verse number="44">(U mɔnŋ mɔnŋ ponŋ yet ɑ: «Yennu sɔkni kɑn lɑ nibɑɑkl u mɔnŋ mɔnŋ duo ni.»)</verse>
				<verse number="45">Ŋɑɑn wɑɑ din bɑɑl Gɑɑliile yuo nbɑ, niib nɑ din gɑɑl’ɔ, k mɑɑn b mun dɑɑn sɑɑn *yuktgɑltiɑlu jɑɑnm Selusɑɑlenm, k lɑ lin nbɑ kul k u ponŋ tun Selusɑɑlenm ni jɑɑnm mɑnŋ yuo nɑ.</verse>
				<verse number="46">Wɑɑ din lin Gɑɑliile tinŋ ni nɑ, k u din sɑɑn Kɑɑnɑ, siɑn nbɑ k u din te k nyun kpɑnt dɑmunŋ nɑ. K yudɑɑnsuɑ din be Kɑpelnɑunm, k u bijɑ din yiɑl.</verse>
				<verse number="47">K wɑɑ din gbɑt ɑ Yiesu nyii Suude k bɑɑl Gɑɑliile tinŋ ni nɑ, k u bɑɑl u penŋ, k bɑln’mɔ ɑ wun bɑɑl Kɑpelnɑunm, ɑ k tɑn te k u bijɑ n pɑɑk, k mɑɑn u yɑɑ wun kpo e.</verse>
				<verse number="48">K Yiesu yet’ɔ ɑ: «L i tie k i k lɑ nyinɑ nɑn bɑktnɔunŋ tuonjɑɑnɑ ii kɑɑ, i kɑn tien’n yɑdɑ.»</verse>
				<verse number="49">K yudɑɑnɔ nɑ jiin yet’ɔ ɑ: «Cɑnbɑɑ, ŋɑɑnt tin sɑɑn, k n bik dɑɑ k kpo nɑ.»</verse>
				<verse number="50">K Yiesu yet’ɔ ɑ: «I kun. A bijɑ nɑ pɑɑk ɑ.» Ŋɑnn e k yudɑɑnɔ nɑ tien yɑdɑ nɑn Yiesu nbɑ pɑk’ɔ lin nbɑ mɑnŋ, k ji ŋmɑt kun.</verse>
				<verse number="51">U sɔnu ni e k u tuontunnɑ cet’ɔ nɑn lɑbɑɑl ɑ: «A bik nɑ pɑɑk ɑ.»</verse>
				<verse number="52">K u boi’b ɑ: «Nlee yuo e k bik mɑnŋ pɑɑk i?» K b yet’ɔ ɑ: «Wonn, kut yonm yenlekl, k bik nɑ gbɑnu won mɑɑk.»</verse>
				<verse number="53">K juɑ nɑ tiɑl nɑn l yuo e tie yuo nbɑ k Yiesu won yet’ɔ ɑ: «A bijɑ nɑ pɑɑk ɑ,» nɑ. L pɑɑk k ŋuɑ nɑn u ŋɑɑtieb kul ɑ tien Yiesu yɑdɑ.</verse>
				<verse number="54">Nɑ e tie bɑktnɔunŋ tuonjɑɑnn nbɑ pukn munle, yuo nbɑ k Yiesu nyii Suude tinŋ ni k bɑɑl Gɑɑliile.</verse>
			</chapter>
			<chapter number="5">
				<verse number="1">L puolpo e k *Suifnbɑ jɑɑnsiɑb tɑn bɑɑl, k Yiesu sɑɑn Selusɑɑlenm.</verse>
				<verse number="2">Lenŋ e k biɑɔnŋ nɑn nyun din be, k bɑkt ŋɑnŋmu din cɑɑn lint ɑ, k Suifnbɑ mɑɑn ni, b din yi’l Betesdɑ, k l kpiɑ nɑn Pei Tɑnmɔb.</verse>
				<verse number="3">K bɑɑtb bonciɑnn din tuu duɑ lenŋ, k siɑb tie juɑni, k siɑb mun tie diɑni, k siɑb mun tie gbɑnɑnkpienɑ dɑnm. (B tuu duɑ k guu nyun nɑ e, ɑ lin dɑnm.</verse>
				<verse number="4">Yosɑu tuuk Yennu mɑlɑksuɑ tuu sik e k dɑnm nyun mɑnŋ. Yuo nbɑ k u dɑnm nyun mɑnŋ, k bɑɑtɔ nbɑ sint sik nyun nɑ ni, u yiɑlu tuu gbenn e.)</verse>
				<verse number="5">Tɔn, k jɑsuɑ din be l buol, k din yiɑl binɑ piintɑ nɑn ŋɑnniin.</verse>
				<verse number="6">K Yiesu tɑn bɑɑl lɑ k u duɑ l buol, k bɑnn nɑn juɑ mɑnŋ yiɑlu wei wɑɑ, k u boi’ɔ: «A luon k ɑ lɑ lɑɑfiɑ ɑɑ?»</verse>
				<verse number="7">K bɑɑtɔ nɑ jiin ɑ: «Cɑnbɑɑ, nyun nɑ ii dɑnm yuo nbɑ, n k mɔk suɑ nbɑ sɑɑ jii’n sikn’n l ni. K mi i tuu yɑɑ n sik, suɑ tuu dɔnŋ k sik e, ŋɑɑn nyik’n.»</verse>
				<verse number="8">K Yiesu yet’ɔ: «Fiit, k jii ɑ duɑnu kii sonm.»</verse>
				<verse number="9">L tɑɑkpɑɑk ni k juɑ nɑ pɑɑk, k fiil k jii u duɑnu k sonm sɑɑ. Dɑɑl nbɑ k juɑ nɑ din lɑ lɑɑfiɑ nɑ din tie *Fuondɑɑl e.</verse>
				<verse number="10">L pɑɑk e tien k Suifnbɑ yudɑnm din yet’ɔ ɑ: «Dinnɑ tie Fuondɑɑl e. T *senni k cɑb nɑn fɑn jii ɑ duɑnu kii sonm nɑn’n.»</verse>
				<verse number="11">K u jiin ɑ: «Juɑ nbɑ te k n pɑɑk nɑ, ŋuɑ e yet’n ɑ n jii n duɑnu mɑnŋ kii sɑɑ nɑn’n.»</verse>
				<verse number="12">K b boi’ɔ ɑ: «Jɑlɑnɔ po e yet’ɑ ɑ ɑ jii ɑ duɑnu mɑnŋ kii sɑɑ nɑn’n i?»</verse>
				<verse number="13">Ŋɑɑn juɑ nɑ ji din k mi wun nbɑ din te k u pɑɑk jik, k mɑɑn Yiesu ji din ponŋ kuɑ nibul nɑ ni k juɑ nɑ ji k lɑ’u.</verse>
				<verse number="14">L puolpo e k Yiesu ji lon juɑ nɑ, k tɑn lɑ’u Yennu jɑɑnti ŋɑsɑɑkɑk ni, k yet’ɔ ɑ: «Gotl, ɑ ji pɑɑk ɑ. A ji dɑɑ mi k tuun biit, nnɑ i kɑɑ siɑl ɑ bonbisiɑl tɑn sɑɑ bɑɑl’ɑ k gɑl nnɑ.»</verse>
				<verse number="15">Yiesu nbɑ pɑk nɑn juɑ nɑ, k juɑ nɑ nyii k sɑɑn Suifnbɑ yudɑnm nɑ buol k sɑɑ yet’b ɑ: «Yiesu e te k n pɑɑk.»</verse>
				<verse number="16">L pɑɑk te k yudɑnm mɑnŋ ji piin Yiesu muksuk, k mɑɑn wɑɑ te k juɑ nɑ pɑɑk Fuondɑɑl nɑ pɑɑk.</verse>
				<verse number="17">Ŋɑɑn k Yiesu din yet’b ɑ: «N Bɑɑ tun tuun e, k n mun tuun nnɑ e.»</verse>
				<verse number="18">L pɑɑk e k Suifnbɑ mɑnŋ ŋɑnm donn wutuol k luon bin kpi’u k gɑl sinsinn nɑ. B dukn nɑn l k tie wɑɑ biil Fuondɑɑl senni nɑ pɑɑk kuukuɑ kɑɑ, ŋɑɑn wɑɑ biɑ jii u mɔnŋ k yekn nɑn Yennu, k yɑɑ ɑ Yennu tie u Bɑɑ nɑ pɑɑk.</verse>
				<verse number="19">Ŋɑnn e k Yiesu jiin k yet’b ɑ: «Bɑlmɔni e k n yien’i nɑ, Yennu Bijɑ k fit tuun siɑl u kuukuɑ. U lɑɑt u Bɑɑ nbɑ tuun lin nbɑ e, k mun tuun. Lin nbɑ kul k Bɑɑ mɑnŋ tuun nɑ, u Bijɑ mun tuun ŋɑnn e.</verse>
				<verse number="20">K mɑɑn Bɑɑ mɑnŋ luon u Bijɑ, k wɑnt’ɔ lin nbɑ kul k u mɔnŋ mɔnŋ tuun. K u biɑ sɑɑ wɑnn’ɔ bɑktnɔunŋ tuonjɑɑnɑ wuu tuun, k lin gɑl lin nbɑ k i lɑ nɑ, k l sɑɑ tien’i bɑktnɔunŋ.</verse>
				<verse number="21">Bɑɑ mɑnŋ nbɑ fiint kpienm k tien’m mɑnfuol nɑ, nnɑ e mun, k u Bijɑ nɑ mun sɑɑ tul bin nbɑ k u lukt’b nɑ mɑnfuol.</verse>
				<verse number="22">«Bɑɑ mɑnŋ k bu suɑ buut, ŋɑɑn u cɑb u Bijɑ e, ɑ wuu bu niib buut,</verse>
				<verse number="23">ɑ k suɑ kul i tien u Bijɑ bɑɑkl nɑn bɑɑ tien Bɑɑ mɑnŋ bɑɑkl biɑnŋ nbɑ. Wun nbɑ k tie u Bijɑ nɑ bɑɑkl, u biɑ k tien u Bɑɑ nbɑ tun’ɔ nɑ bɑɑkl.</verse>
				<verse number="24">«Bɑlmɔni e k n yien’i nɑ, dɑɑnɔ nbɑ gbɑt n mɑɑn nɑ, k biɑ tien wun nbɑ tun’n nɑ yɑdɑ, ŋuɑ e mɔk mɑnfuol nbɑ kɑɑ gbennu, k Yennu kɑn bu u buut k biil’ɔ. U biɑ ponŋ nyii kuun nuu ni wɑɑ, k be mɑnfuol mɑnŋ ni e.</verse>
				<verse number="25">«Bɑlmɔni e k n yien’i nɑ, yuo bɑɑt, k l ponŋ bɑɑl ɑ, k kpienm tɑn sɑɑ gbɑt Yennu Bijɑ kunkɔl, k bin nbɑ gbɑt kunkɔl mɑnŋ sii be mɑnfuol ni.</verse>
				<verse number="26">Bɑɑ mɑnŋ nbɑ yen mɑnfuol k tien niib nɑ, nnɑ e mun k u cɑb ɑ u Bijɑ mun i yen mɑnfuol kii tien niib,</verse>
				<verse number="27">k u biɑ cɑb’ɔ yiikuo ɑ wuu bu niib buut, k mɑɑn u Bijɑ tie *Nisɑɑlk Bijɑ e.</verse>
				<verse number="28">I dɑɑ te k l tie’i yɑɑl-lituk u. Yuo bɑɑt k kpienm kul tɑn sɑɑ gbɑt Yennu Bijɑ kunkɔl,</verse>
				<verse number="29">k fiil. Bin nbɑ tun bonŋɑnn, b tɑn sɑɑ fiil k be b mɑnfuol ni, ŋɑɑn bin nbɑ mun tun bonbiil nɑ mun tɑn sɑɑ fiil, k u sɑɑ bu b buut k biil’b.</verse>
				<verse number="30">«N kɑn fit tun siɑl n mɔnŋ. Mi i bu nilɔ buut biɑnŋ nbɑ, Yennu e tuu yet’n ɑ n bu. L pɑɑk e tien k n buut ŋɑn, k mɑɑn n k luon k n tun n mɔnŋ yɑnbuɑtuonɑ kɑɑ, ŋɑɑn n tuun Yennu nbɑ tun’n nɑ yɑnbuɑtuonɑ e.»</verse>
				<verse number="31">«N pinpɑɔk nɑ e wɑnt mɑɑ tie wun nbɑ, ŋɑɑn l k mɔk nyuɑt.</verse>
				<verse number="32">Ŋɑɑn suɑ e be wɑɑ, k piɑk wɑnt niib mɑɑ tie wun nbɑ, k n mi nɑn wɑɑ piɑk n po mɑnŋ, l tie bɑlmɔni e.</verse>
				<verse number="33">«Tɔn, i tun i niib Sɑn buol, k u jii l bɑlmɔni k tul’i.</verse>
				<verse number="34">L k kpɑɑ tɑlɑs kɑɑ nɑn nilɔ n pɑk n po, ŋɑɑn n yien’i lin nbɑ nɑ e ɑ yin lɑ fielu.</verse>
				<verse number="35">Sɑn mɑnŋ dɑɑn tie nɑn fitl nbɑ k b tuu juo, k l yentu nyɔkt nɑ e, k i dɑɑn jii yuo wɑɑnm-nnɑ k niɑn u yentu mɑnŋ.</verse>
				<verse number="36">«Ŋɑɑn siɑl be k wɑnt n *siɑlɑ k cie Sɑn *siɑlɑ nɑ k mɑɑn bɑktnɔunŋ tuonjɑɑnɑ nbɑ k n Bɑɑ mɑnŋ yɑɑ mii tuun, k n biɑ tuun nɑ, ŋɑnn e wɑnt nɑn Bɑɑ mɑnŋ tun’n.</verse>
				<verse number="37">Bɑɑ mɑnŋ wɑnt n *siɑlɑ. I k mi gbɑt u kunkɔl, k biɑ k mi lɑ’u nɑn i ninbinɑ,</verse>
				<verse number="38">k u mɑɑn biɑ kɑɑ i pɑlɑ ni, k mɑɑn i k tien wun nbɑ k u tun’ɔ nɑ yɑdɑ.</verse>
				<verse number="39">«Tɔn, i lek tuu lii Yennu lolkpel kɑdɑɑɔk nɑ, k mɑɑn i tuu duki mi ɑ mɑnfuol nbɑ kɑɑ gbennu be lenŋ e, k Yennu lolkpel kɑdɑɑɔk mɑnŋ wɑnt n po,</verse>
				<verse number="40">ŋɑɑn k i lek yet nɑn k i bɑɑl n penŋ k n tul’i mɑnfuol mɑnŋ.</verse>
				<verse number="41">«N k luon nisɑɑlk pɑku,</verse>
				<verse number="42">ŋɑɑn n mi i po nɑn i k luon Yennu i pɑlɑ ni fɑb ɑ.</verse>
				<verse number="43">N bɑɑl n Bɑɑ sɑnn ni e, k i k gɑɑl’n. Ŋɑɑn l i tie k suɑ bɑɑl u mɔnŋ sɑnn ni, i tuu gɑɑl’ɔ e.</verse>
				<verse number="44">I tuu luon k i gɑɑl i lieb pɑku e, ŋɑɑn i tuu k luon bɑnnu nbɑ k i sɑɑ lɑ Yennu nbɑ tie Yen-yenml nɑ pɑku. Nlee k i mun sɑɑ fit tien’n yɑdɑ?</verse>
				<verse number="45">I dɑɑ duki nɑn n sɑɑ tɑɑl’i n Bɑɑ buol. Muois tie wun nbɑ sɑɑ tɑɑl’i. Ŋuɑ e tie wun nbɑ k i dɑɑn u po nɑ.</verse>
				<verse number="46">I setk i bo i tien Muois diɑni yɑdɑ, i bo sɑɑ tien’n yɑdɑ wɑɑ mun, k mɑɑn u din diɑn pɑk n po e.</verse>
				<verse number="47">Ŋɑɑn yɑɑ k tien wɑɑ din diɑn lin nbɑ mɑnŋ yɑdɑ nɑ, nlee k i ji sɑɑ tien n mɑɑn yɑdɑ?»</verse>
			</chapter>
			<chapter number="6">
				<verse number="1">L puolpo k Yiesu ŋmɑt puot Gɑɑliile mɔkgbenŋl nbɑ k b biɑ yi’l Tiibeliɑt mɔkgbenŋl nɑ puotl.</verse>
				<verse number="2">K nibulciɑɔnŋ din wɑɑ u puolpo, k mɑɑn b din lɑ u bɑktnɔunŋ tuonjɑɑnɑ nbɑ k u din tuun k te k bɑɑtb pɑɑk nɑ.</verse>
				<verse number="3">K Yiesu din duo juɑl pɑɑk k sɑɑ kɑl nɑn u *puolpoweitieb.</verse>
				<verse number="4">L yuo k suɑ k Juifnbɑ *yuktgɑltiɑlu jɑɑnm pel nɑ.</verse>
				<verse number="5">Yiesu nbɑ din kɑl mɑnŋ nɑ, k u tɑn got lɑ k nibulciɑɔnŋ bɑɑt u penŋ. K u tɑn boi Fiiliip ɑ: «T sɑɑ lɑ jiet lee k dɑɑ, k dinn niib nɑ kul i?»</verse>
				<verse number="6">U din boi nnɑ mɑnŋ k luon wun bikn Fiiliip e, ŋɑɑn ŋuɑ ŋɑnin ponŋ din mi wɑɑ sɑɑ tun lin nbɑ e wɑɑ.</verse>
				<verse number="7">K Fiiliip jiin ɑ: «T i yɑɑ t dɑɑ pɑɑnu k tul niib nɑ, l sɑɑ fit di nɑn denienbɑ kobi ŋɑnle (200) nɑ wɑɑ, k suɑ kul n fit lɑ wɑɑn.»</verse>
				<verse number="8">K u puolpoweitelieb ni yenɔ nbɑ k b yi u sɑnn Andle, wun nbɑ din tie Siimɔn Piɑl ninjɑ nɑ, yet Yiesu ɑ:</verse>
				<verse number="9">«Bisiɑk e be nnɑ k mɔk pɑɑni ŋɑnŋmu nɑn jɑni ŋɑnle. Ŋɑɑn l sɑɑ tien nlee k jɑnŋ nɑn nibul nɑ kul i?»</verse>
				<verse number="10">K Yiesu yet’b ɑ: «Ŋɑɑnt mɑn k niib mɑnŋ n kɑl.» Pɑɑnu din be k mɔk mɔpɑɑɔnŋ lenŋ, k jɑb nɑ din kɑl, k b din tie nɑn tusɑ ŋɑnŋmu nɑ.</verse>
				<verse number="11">K Yiesu jii pɑɑnu nɑ, k tul Yennu niipuouk, ŋɑɑn te k b tol niib nbɑ kɑl mɑnŋ, k u biɑ jii jɑni nɑ k tien nnɑ, k b kul ɑ din dii k sɑɑ jɑnŋ bɑɑ luon biɑnŋ nbɑ.</verse>
				<verse number="12">Bɑɑ gbuo yuo nbɑ, k u yet u puolpoweitieb ɑ bin lɑkn jiet nbɑ tenn nɑ, ɑ k l dɑɑ biil.</verse>
				<verse number="13">K b lɑkn pɑɑni ŋɑnŋmu bulɑ nbɑ k nibul nɑ dii ŋɑɑn tenn nɑ, k gbien kpɑncubt piik nɑn ŋɑnle.</verse>
				<verse number="14">Niib mɑnŋ nbɑ lɑ bɑktnɔunŋ tuonjɑɑnn nbɑ k Yiesu tun nɑ, k b yet ɑ: «Bɑlmɔni e setk, nilɔ nɑ e tie *Yennu sɔkni nbɑ din tɑn sɑɑ bɑɑl tingbounŋ nɑ ni nɑ.»</verse>
				<verse number="15">K Yiesu ji bɑnn nɑn b yɑɑ bin suol’ɔ k din’ɔ nɑɑn e. L pɑɑk e te k u nyik’b ŋɑɑn ŋmɑt juɑl pɑɑk u kuukuɑ, k sɑɑ be.</verse>
				<verse number="16">Dɑɑjuouk nbɑ tɑn bɑɑl, k Yiesu puolpoweitieb sik sɑɑn mɔkgbenŋl ni,</verse>
				<verse number="17">k sɑɑn kuɑ bulgbetl k kɑn sɑɑ, k sɑɑ puotl mɔkgbenŋl nɑ, k tuok Kɑpelnɑunm. L yuo nɑ din tie nyiɑɔk o, k Yiesu dɑɑ k bɑɑl b buol.</verse>
				<verse number="18">K wonpɑɑluk tɑn fikt k dɑ nyun nɑ pɑɑk.</verse>
				<verse number="19">Yuo nbɑ k u puolpoweitieb kɑn sɑɑn nɑn kiiluomiɑtɑ ŋɑnŋmu ɑmi ŋɑnluob nɑ, k b lɑ Yiesu sonm nyun pɑɑk k tuokt bulgbetl mɑnŋ, k jɑŋmɑɑni ji suol’b.</verse>
				<verse number="20">K Yiesu yet’b: «I dɑɑ tiin jɑŋmɑɑni mɑn. Min e.»</verse>
				<verse number="21">Ŋɑnn e, k b luon bin jii’u k kuɑn’ɔ bulgbetl nɑ ni, ŋɑɑn k l tɑɑkpɑɑk ni k bulgbetl sie bɑɑ sɑɑ siɑn nbɑ nɑ gbingbɑnn.</verse>
				<verse number="22">Lɑɑ yent yuo nbɑ nɑ, niib nbɑ din biɑl mɔk-puotl po nɑ, lɑ nɑn bulgbetyenn kuɑ won be. B mi nɑn Yiesu won k kuɑ bulgbetl nɑn u puolpoweitieb ŋɑɑn k ŋɑnm e won fiil k sɑɑn b kuukuɑ.</verse>
				<verse number="23">Bulgbetliɑ biɑ nyii Tiibeliɑt k bɑɑt k pel siɑn nbɑ niib won dii jiet nbɑ k Yonmdɑɑnɔ won tul Yennu niipuouk l pɑɑk nɑ.</verse>
				<verse number="24">Nibulciɑɔnŋ nɑ nbɑ lɑ nɑn Yiesu kɑɑ lenŋ nɑ, k u puolpoweitieb biɑ kɑɑ nɑ, k b sɑɑn kuɑ bulgbetɑ nɑ ni, k sɑɑn Kɑpelnɑunm, ɑ bin sɑɑ lon’mɔ.</verse>
				<verse number="25">Niib nɑ nbɑ din puot mɔkgbenŋl mɑnŋ nɑ, k b lɑ Yiesu, k boi’ɔ ɑ: «Cɑnbɑɑ, ɑ bɑɑl nnɑ nlee yuo e?»</verse>
				<verse number="26">K Yiesu yet’b: «Bɑlmɔni e k n yien’i nɑ, mɑɑ won tul’i jiet k i dii k gbuo nɑ e, ŋɑnn e te k i luon’n mɑnŋ, ŋɑɑn l k tie yɑɑ lɑ n bɑktnɔunŋ tuonjɑɑnɑ nɑ kɑɑ.</verse>
				<verse number="27">I dɑɑ tuun tuonn jiet nbɑ sɑɑ fit biil pɑɑk, ŋɑɑn ii tuun tuonn jiet nbɑ tien niib mɑnfuol nbɑ kɑɑ gbennu pɑɑk. *Nisɑɑlk Bijɑ sɑɑ tul’i l jebuolu, k mɑɑn u Bɑɑ Yennu dɔk’ɔ u dɔuk k l wɑnn nɑn Bijɑ mɑnŋ mɔk u Bɑɑ yiikuo.»</verse>
				<verse number="28">Ŋɑnn e k b boi’ɔ ɑ: «T sɑɑ tien nlee k fit tun tuonɑ nbɑ k Yennu luon nɑ?»</verse>
				<verse number="29">K Yiesu jiin’m ɑ: «Tuonn nɑ e k Yennu luon k yii tuun, ɑ yin tien wun nbɑ k u tun’ɔ nɑ yɑdɑ.»</verse>
				<verse number="30">K b biɑ boi’ɔ ɑ: «Bɑktnɔunŋ tuonjɑɑnlɑnn po e k ɑ sɑɑ tun k wɑnn’t, k tin lɑ k tien’ɑ yɑdɑ? Tuonlɑnn po e k ɑ sɑɑ tun i?</verse>
				<verse number="31">T yejɑnm nbɑ din be muuk ni yuo nbɑ nɑ, b din tuu di jiet nbɑ k b yi’l mɑnn nɑ, nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ, ɑ: ‹U din tien’m pɑɑnu nbɑ nyi *Yendɔunŋ ni nɑ ɑ bii di.› »</verse>
				<verse number="32">K Yiesu yet’b ɑ: «Bɑlmɔni e k n yien’i nɑ, l k tie Muois kɑɑ tul’i pɑɑnu mɑnŋ, ŋɑɑn n Bɑɑ e tie wun nbɑ tul’i mɔmɔnm pɑɑnu nbɑ nyi Yendɔunŋ ni nɑ.</verse>
				<verse number="33">Pɑɑnu nbɑ k Yennu jii tien’i mɑnŋ, ŋɑnn e tie wun nbɑ nyii Yendɔunŋ ni k tien tingbounŋ nɑ ŋɑɑtieb mɑnfuol.»</verse>
				<verse number="34">K b yet’ɔ ɑ: «Cɑnbɑɑ, ii tien’t pɑɑnu nɑ dɑɑl kul.»</verse>
				<verse number="35">K u yet’b ɑ: «Min e tie mɑnfuol pɑɑnu mɑnŋ. Dɑɑnɔ nbɑ bɑɑl n buol ni, kon kɑn mi k suol l dɑɑnɔ, k wun nbɑ mun tien’n yɑdɑ, nyun-nyuklu kɑn mi k suol’ɔ.</verse>
				<verse number="36">«Ŋɑɑn n ponŋ yet’i nɑn i lɑ’n ɑ, ŋɑɑn k k tien’n yɑdɑ.</verse>
				<verse number="37">Wun nbɑ kul k n Bɑɑ mɑnŋ jii’u k tul’n nɑ, sɑɑ bɑɑl n buol ni, k n kɑn mi bel wun nbɑ bɑɑl n buol ni,</verse>
				<verse number="38">k mɑɑn n nyii Yendɔunŋ ni k sik nɑ mɑɑ n tun wun nbɑ tun’n nɑ yɑnbuɑtuonn e, ŋɑɑn l k tie n mɔnŋ mɔnŋ yɑnbuɑt kɑɑ.</verse>
				<verse number="39">Wun nbɑ tun’n nɑ lonm tie nnɑ e, ɑ n dɑɑ buont bin nbɑ k u tul’n nɑ nɑn yenɔ kuukuɑ wɑɑ, ŋɑɑn tɑn fiin’m kuun ni tingbounŋ cincɑɑtdɑɑl.</verse>
				<verse number="40">Nnɑ e k n Bɑɑ Yennu luon, ɑ wun nbɑ lɑ u Bijɑ k tien’ɔ yɑdɑ, u sɑɑ lɑ mɑnfuol nbɑ kɑɑ gbennu, k n tɑn sɑɑ fiin’m kuun ni tingbounŋ cincɑɑtdɑɑl.»</verse>
				<verse number="41">Ŋɑnn e k *Suifnbɑ mɑnŋ ji buln buln nɑn lieb, ɑ k mɑɑn wɑɑ yɑɑ ɑ ŋuɑ e tie pɑɑnu nbɑ nyii Yendɔunŋ ni nɑ pɑɑk.</verse>
				<verse number="42">K b boi lieb ɑ: «U k tie Yiesu wun nbɑ tie Suosiɑf bijɑ nɑ kɑɑ nɑ ɑɑ? T mi u bɑɑ nɑn u nɑɑ. Nlee k u yɑɑ ɑ u nyii Yendɔunŋ ni?»</verse>
				<verse number="43">K Yiesu jiin k yet’b ɑ: «I dɑɑ buln nɑn lieb mɑn.</verse>
				<verse number="44">Suɑ kɑn fit k bɑɑl n buol ni k tien n yuɑ, k l k tie k Bɑɑ mɑnŋ nbɑ tun’n nɑ kɑɑ te k u bɑɑl, k n tɑn sɑɑ fiin l dɑɑnɔ kuun ni tingbounŋ cincɑɑtdɑɑl.</verse>
				<verse number="45">*Yennu sɔkniinbɑ din diɑn ɑ: ‹Yennu sɑɑ tumi suɑ kul.› Bin nbɑ kul gbiintl Bɑɑ mɑnŋ k biɑ gbiɑ, ŋɑnm e sɑɑ bɑɑl n penŋ.</verse>
				<verse number="46">L k tie suɑ mi lɑ Bɑɑ mɑnŋ sie wun nbɑ nyii u buol ni, ŋuɑ kuukuɑ e lɑ’u.</verse>
				<verse number="47">«Bɑlmɔni e k n yien’i nɑ, dɑɑnɔ nbɑ tien’n yɑdɑ, ŋuɑ e mɔk mɑnfuol nbɑ kɑɑ gbennu.</verse>
				<verse number="48">Min e tie mɑnfuol pɑɑnu nɑ.</verse>
				<verse number="49">Yuo nbɑ k i yejɑnm din tuu be muuk ni nɑ, b din tuu di mɑnn mɑnŋ, ŋɑɑn b kpo wɑɑ.</verse>
				<verse number="50">Ŋɑɑn pɑɑnu nbɑ nyi Yendɔunŋ ni nɑ be nnɑ, k wun nbɑ dii’l, u kɑn kpo.</verse>
				<verse number="51">Min e tie mɑnfuol pɑɑnu mɑnŋ nbɑ nyii Yendɔunŋ ni nɑ k sik. L i tie k suɑ dii pɑɑnu mɑnŋ, u sii be nɑn yuo nbɑ kɑɑ gbennu. Pɑɑnu nbɑ k n sɑɑ tul tie n gbɑnɑnt e, k n tɑn sɑɑ tul’l ɑ tingbounŋ ŋɑɑtieb n lɑ mɑnfuol.»</verse>
				<verse number="52">Ŋɑnn e k mɔniɑɔk fiil Suifnbɑ mɑnŋ sinsuuk ni, k b boi b lieb: «Nlee k juɑ nɑ sɑɑ tul’t u gbɑnɑnt k tin di i?»</verse>
				<verse number="53">K Yiesu yet’b ɑ: «Bɑlmɔni e k n yien’i nɑ, sie k i ŋmɑn Nisɑɑlk Bijɑ gbɑnɑnt, k biɑ nyuu u sɔn. Nnɑ e kɑɑ, i kii mɔk mɑnfuol mɑnŋ i ni.</verse>
				<verse number="54">K dɑɑnɔ nbɑ ŋmɑn n gbɑnɑnt k biɑ nyuu n sɔn, u mɔk mɑnfuol nbɑ kɑɑ gbennu, k n tɑn sɑɑ fiin’ɔ kuun ni tingbounŋ cincɑɑtdɑɑl.</verse>
				<verse number="55">K mɑɑn n gbɑnɑnt tie jiet nɑn bɑlmɔni, k n sɔn mun tie dɑɑn nɑn bɑlmɔni.</verse>
				<verse number="56">Dɑɑnɔ nbɑ ŋmɑn n gbɑnɑnt, k biɑ nyuu n sɔn, ŋuɑ e be n ni, k n mun be u ni.</verse>
				<verse number="57">«Bɑɑ mɑnŋ nbɑ yen mɑnfuol nɑ tun’n, k l pɑɑk k n mun mɔk mɑnfuol, nnɑ e mun, wun nbɑ ŋmɑn n gbɑnɑnt nɑ, n pɑɑk k u sii mɔk mɑnfuol mɑnŋ.</verse>
				<verse number="58">Nɑ e tie pɑɑnu nbɑ nyii Yendɔunŋ ni k sik. L k nɑɑn nɑn lin nbɑ k i yejɑnm din di muuk ni k biɑ kpo nɑ kɑɑ, ŋɑɑn wun nbɑ di pɑɑnu mɑnŋ sii be nɑn yuo nbɑ kɑɑ gbennu.»</verse>
				<verse number="59">Yiesu e din pɑk lin nbɑ nɑ, wɑɑ dɑɑ din be Kɑpelnɑunm, Suifnbɑ jɑɑnti dieok ni, k tumi niib nɑ.</verse>
				<verse number="60">Yiesu puolpoweitieb bonciɑnn nbɑ din gbɑt u wɑnnu mɑnŋ, k b yien b lieb ɑ: «Wɑnnu nɑ pɑɑl bonciɑnn. Ŋmee sɑɑ fit gɑɑl’l i?»</verse>
				<verse number="61">Yiesu din bɑnn nɑn u puolpoweitieb nɑ mɔk bunbulmi u wɑnnu mɑnŋ pɑɑk. L pɑɑk, k u boi’b ɑ: «Mɑɑn mɑnŋ kpɑɑ i kpiɑni ee?</verse>
				<verse number="62">L i tie k i lɑ Nisɑɑlk Bijɑ do Yendɔunŋ ni siɑn nbɑ k u din tuu be nɑ, i ji sii duki nlee?</verse>
				<verse number="63">Foŋɑnm e tien niib mɑnfuol. Gbɑnɑnt nɑ tie yɑnn e. Mɑɑn nbɑ k n pɑk’i nɑ e tie Foŋɑnm nɑn mɑnfuol.</verse>
				<verse number="64">Ŋɑɑn i siɑb lek k tien’n yɑdɑ.» Yiesu din pɑk’b lin nbɑ nɑ, k mɑɑn u ponŋ mi sinsinn bin nbɑ tɑn kɑn tien’ɔ yɑdɑ, nɑn wun nbɑ mun tɑn sɑɑ kuɑt’ɔ.</verse>
				<verse number="65">K u biɑ ŋɑnm yet ɑ: «L pɑɑk e te k n yien’i ɑ suɑ kɑn fit bɑɑl n buol ni, sie k Bɑɑ mɑnŋ e cɑb’ɔ.»</verse>
				<verse number="66">L yuo nɑ k ji sɑɑ, k u puolpoweitieb bonciɑnn ji din ŋmɑt puol, k ji k tɔki nɑn’ɔ.</verse>
				<verse number="67">Ŋɑnn e k u din boi u tuomiinbɑ *piik nɑn bɑnle nbɑ nɑ ɑ: «K i mun sɑɑ nyik’n ɑɑ?»</verse>
				<verse number="68">K Siimɔn Piɑl jiin yet’ɔ ɑ: «Yonmdɑɑnɔ, k t mun ji sɑɑ nyik’ɑ ŋɑɑn sɑɑn ŋmee buol i? Fin e mɔk mɑɑn nbɑ tien niib mɑnfuol nbɑ kɑɑ gbennu.</verse>
				<verse number="69">T tien’ɑ yɑdɑ wɑɑ k mi nɑn fin e tie Yennu niŋɑnɔ.»</verse>
				<verse number="70">K Yiesu yet’b ɑ: «Yinm jɑb piik nɑn bɑnle nɑ, min kɑɑ lukt’i ni ii? Ŋɑɑn k i ni yenɔ tie *Sɑɑtɑn yuɑ.»</verse>
				<verse number="71">(U din yien Suudɑ wun nbɑ tie Siimɔn Iskɑɑliɑɔt bijɑ nɑ po e. Ŋuɑ e din tie u tuomiinbɑ piik nɑn bɑnle nɑ ni yenɔ, ŋɑɑn lek yɑɑ wun kuɑt’ɔ.)</verse>
			</chapter>
			<chapter number="7">
				<verse number="1">L kul nɑ puolpo e k Yiesu ji din be Gɑɑliile tinŋ ni, ŋɑɑn lin lenŋ digbɑnɑ ni. U din k luon wuu lin Suude tinŋ ni, k mɑɑn *Suifnbɑ yudɑnm din luon bin kpi’u.</verse>
				<verse number="2">Suifnbɑ jɑɑnm nbɑ k b yi’l lɑnbont jɑɑnm nɑ tɑn pel.</verse>
				<verse number="3">K Yiesu ninjɑnm yet’ɔ ɑ: «Nyikn nnɑ, ŋɑɑn sɑɑn Suude tinŋ ni, k ɑ *puolpoweitieb n lɑ tuonɑ nbɑ k ɑ tuun nɑ.</verse>
				<verse number="4">L i tie k suɑ luon wun wɑnn niib wɑɑ tie wun nbɑ, l k ŋɑn k wun bɔl tuonɑ nbɑ k u tuun. K mɑɑn fɑɑ tuun tuonɑ mɑnŋ nɑ, l ŋɑn fɑn wɑnn niib tuonɑ mɑnŋ pɑɑnu ni.»</verse>
				<verse number="5">(U ninjɑnm nɑ lek din k tien’ɔ yɑdɑ.)</verse>
				<verse number="6">K Yiesu jiin’m ɑ: «N yuo dɑɑ k bɑɑl, ŋɑɑn yinm ŋɑnin sɑɑ fit sɑɑn yuo nbɑ kul k i luon.</verse>
				<verse number="7">Tingbounŋ nɑ ŋɑɑtieb kɑn fit nɑn’i, ŋɑɑn min ŋɑnin b nɑn’n, k mɑɑn n yien’m nɑn b tuonɑ bi.</verse>
				<verse number="8">Tɔn, yinm i sɑɑ jɑɑnm mɑnŋ, ŋɑɑn min ŋɑnin dɑɑ k sɑɑ, k mɑɑn n sinsɑɑn-yuo dɑɑ k bɑɑl.»</verse>
				<verse number="9">Wɑɑ wɑnn’b nnɑ k gbenn yuo nbɑ, k u biɑl Gɑɑliile.</verse>
				<verse number="10">Yiesu ninjɑnm nɑ nbɑ din sɑɑn jɑɑnm nɑ, k l puolpo k Yiesu mun tɑn wei k sɑɑn. U din k sɑɑn pieee pieee kɑɑ, ŋɑɑn u din bɔl e k sɑɑn.</verse>
				<verse number="11">K Suifnbɑ yudɑnm din lin k luon’ɔ jɑɑnm mɑnŋ ni, k boi niib ɑ: «U be lee?»</verse>
				<verse number="12">K niib bonciɑnn nbɑ be lenŋ nɑ lɔkn k piɑk bonciɑnn k jikt sɑɑ u po, k siɑb yɑɑ ɑ: «U tie niŋɑnɔ e,» k lieb yɑɑ ɑ: «Aɑi, u kpɑnn niib nɑ e,»</verse>
				<verse number="13">ŋɑɑn suɑ din k pɑk u po pɑɑnu ni, k mɑɑn b tiin Suifnbɑ yudɑnm jɑŋmɑɑni e.</verse>
				<verse number="14">K jɑɑnm nɑ yuo sinsuuk ni, k Yiesu sɑɑn kuɑ Yennu jɑɑnti ŋɑsɑɑkɑk ni, k piin k tumi niib.</verse>
				<verse number="15">K l tien Suifnbɑ bɑktnɔunŋ, k b boi ɑ: «Nlee k nilɔ nɑ mɑntk mɔk yɑn nnɑ, ŋɑɑn k k kuɑ t sɑkul i?»</verse>
				<verse number="16">K Yiesu yet’b ɑ: «Mɑɑ wɑnt wɑnnu nbɑ nɑ, l k tie n mɔnŋ mɔnŋ wɑnnu kɑɑ, ŋɑɑn l nyii Yennu wun nbɑ tun’n nɑ buol e.</verse>
				<verse number="17">Wun nbɑ luon wun tun Yennu yɑnbuɑtuonɑ, ŋuɑ e sɑɑ bɑnn nɑn lin nbɑ k n piɑk k wɑnt nɑ nyii Yennu buol ɑmi n buol e.</verse>
				<verse number="18">Dɑɑnɔ nbɑ piɑk u mɔnŋ mɔnŋ wɑnnu, ŋuɑ luon *yudɑnt k tien u mɔnŋ e. Ŋɑɑn wun nbɑ luon ɑ wun nbɑ tun’ɔ nɑ n lɑ yudɑnt, ŋuɑ e tie dɑɑnɔ nbɑ piɑk mɔmɔnm k fɑɑk kɑɑ u ni.</verse>
				<verse number="19">«Muois kɑɑ din tul’i t *senni ii? Ŋɑɑn i suɑ k diɑ l *senni mɑnŋ. K bee k i luon k i kpi’n i?»</verse>
				<verse number="20">K niib nbɑ nɑ yet’ɔ ɑ: «Nɑlnbiiuk be ɑ ni. Ŋmee yɑɑ wun kpi’ɑ ni?»</verse>
				<verse number="21">K Yiesu jiin yet’b ɑ: «N tun bɑktnɔunŋ tuonjɑɑnyenn k l tien’i kul ɑ bɑktnɔunŋ.</verse>
				<verse number="22">K mɑɑn Muois nbɑ din tul’i *punpotu sennu nɑ pɑɑk (ŋɑɑn Muois kɑɑ din piin, i yejɑnm e din piin) k i sɑɑk k poli punɑ *Fuondɑɑl.</verse>
				<verse number="23">Tɔn, l i tie k i pot bonjɑbik Fuondɑɑl, ɑ i dɑɑ biil Muois *senni e, nlee k i donn wutuol n pɑɑk ɑ mɑɑ te k bɑɑtɔ pɑɑk Fuondɑɑl nɑ?</verse>
				<verse number="24">Dɑɑ goli nilɔ nɑn-yel po k bu u buut, ŋɑɑn i tuu bu nɑn senni nbɑ wɑnt biɑnŋ nbɑ nɑ.»</verse>
				<verse number="25">Ŋɑnn e k Selusɑɑlenm nisiɑb boi b lieb ɑ: «Juɑ nbɑ nɑ kɑɑ, k b yɑbi ɑ bin kpi’u nɑ ɑɑ?</verse>
				<verse number="26">Gotl mɑn, u piɑk pɑɑnu ni, k suɑ mun biɑ k piɑk siɑl. T yudɑnm nɔk sii bɑnn ɑ ŋuɑ e tie *Klistu nɑ ɑmi?</verse>
				<verse number="27">Ŋɑɑn t mi juɑ nɑ nbɑ nyii siɑn nbɑ. Klistu nɑ i tɑnŋ i bɑɑl, suɑ kɑn fit bɑnn wɑɑ nyii siɑn.»</verse>
				<verse number="28">Yiesu nbɑ tumi niib nɑ Yennu jɑɑnti ŋɑsɑɑkɑk ni nɑ, k u tɑn pɑk sɑnpɑɑpo k yet’b ɑ: «I mi min k biɑ mi mɑɑ nyii siɑn. N k bɑɑl n mɔnŋ bɑɑlu kɑɑ. Ŋɑɑn dɑɑnɔ nbɑ tun’n nɑ, ŋuɑ e mɔk bɑlmɔni kul, k i k mi’u,</verse>
				<verse number="29">ŋɑɑn min mi’u, k mɑɑn n tuu be u buol ni e, k ŋuɑ e tɑn tun’n nnɑ.»</verse>
				<verse number="30">Ŋɑnn e k b din yɑbi ɑ bin suol’ɔ, ŋɑɑn k suɑ k suol’ɔ, k mɑɑn u suolu yuo dɑɑ din k bɑɑl.</verse>
				<verse number="31">Ŋɑɑn k nibul nɑ ni niib bonciɑnn din tien’ɔ yɑdɑ, k boi b lieb ɑ: «Klistu nɑ i tɑnŋ i bɑɑl, u sii tuun bɑktnɔunŋ tuonjɑɑnɑ bonciɑnn k gɑl juɑ nɑ yɑl ɑɑ?»</verse>
				<verse number="32">K Fɑɑliisiɑnnbɑ nbɑ din gbɑt niib nbɑ lɔkn lɔkn k piɑk nnɑ mɑnŋ Yiesu po nɑ, k ŋɑnm nɑn Yennu jɑɑnti yudɑnm din tun Yennu jɑɑnti ŋɑsɑɑkɑk sejenm ɑ bin sɑɑn k sɑɑ suol Yiesu.</verse>
				<verse number="33">K Yiesu din yet nibul nɑ ɑ: «N sii be nɑn’i yuo wɑɑnm-nnɑ e, k l puolpo k n ŋmɑt k sɑɑn wun nbɑ tun’n nɑ penŋ.</verse>
				<verse number="34">I tɑn sɑɑ lon n buol, ŋɑɑn i kɑn lɑ’n, k mɑɑn siɑn nbɑ k n tɑn sii be nɑ, i kɑn fit bɑɑl lenŋ.»</verse>
				<verse number="35">K Suifnbɑ nɑ boi b lieb ɑ: «U yɑɑ wun tɑn sɑɑn lee, k t kɑn lɑ’u? U yɑɑ wun tɑn sɑɑn Glek doi ni siɑn nbɑ k Suifnbɑ be nɑ, kii sɑɑ kii wɑnt Glek tieb nɑ ɑmi ii?</verse>
				<verse number="36">Wɑɑ yet ɑ t tɑn sɑɑ lon u buol ŋɑɑn kɑn lɑ’u, ɑ k biɑ tɑn kɑn fit sɑɑn siɑn nbɑ k u sii be nɑ, l pɑɑk tie bee?»</verse>
				<verse number="37">Tɔn, k jɑɑnm mɑnŋ gbennu dɑɑl din tie dɑjɑɑnn e. L dɑɑl mɑnŋ e k Yiesu fiil set k pɑk sɑnpɑɑpo wɑɑ ɑ: «Wun nbɑ k nyun-nyuklu gbɑt’ɔ, wun bɑɑl n buol ni k tɑn nyu,</verse>
				<verse number="38">k mɑɑn l diɑn Yennu lolkpel kɑdɑɑɔk ni ɑ: ‹Wun nbɑ tien’n yɑdɑ nɑ, mɑnfuol nyun sii tɔ nyunkpɑnɑ e k nyi u pɑl ni.› »</verse>
				<verse number="39">Yiesu nbɑ din piɑk nɑ, l din wɑnt Foŋɑnm po e, k bin nbɑ din tien Yiesu yɑdɑ nɑ din tɑn sɑɑ lɑ Foŋɑnm mɑnŋ. L yuo nɑ dinn, Yennu dɑɑ din k tul niib Foŋɑnm mɑnŋ, k mɑɑn u dɑɑ din k donn Yiesu k tul’ɔ u yentsɑɑkɑl.</verse>
				<verse number="40">Niib bonciɑnn nbɑ din be nigbounŋ nɑ ni k gbɑt k u yet nnɑ mɑnŋ, k b yet ɑ: «Juɑ nɑ set tie *Yennu sɔkni nɑn bɑlmɔni e,»</verse>
				<verse number="41">k siɑb yɑɑ ɑ: «U tie Klistu e,» k lieb mun boi ɑ: «Nlee k Klistu sɑɑ nyi Gɑɑliile?</verse>
				<verse number="42">Yennu lolkpel kɑdɑɑɔk k wɑnn ɑ Klistu nɑ tɑn sii tie * Dɑɑfiid yɑɑbuonn ee? K b biɑ tɑn sɑɑ mɑl’ɔ Betlehenm duo nbɑ din tie ŋuɑ Dɑɑfiid duo nɑ ni ee?»</verse>
				<verse number="43">K niib nɑ ji suol bɔkt k mɑɑn Yiesu pɑɑk.</verse>
				<verse number="44">K siɑb biɑ luon bin suol’ɔ, ŋɑɑn b ni suɑ k suol’ɔ.</verse>
				<verse number="45">L puolpo e k sejenm nɑ ji ŋmɑt Yennu jɑɑnti yudɑnm nɑn Fɑɑliisiɑnnbɑ nɑ buol ni, k b boi’b ɑ: «Bee tien k i k jen nɑn’ɔ?»</verse>
				<verse number="46">K sejenm nɑ jiin yet’b ɑ: «Suɑ dɑɑ k mi k pɑk mɑɑn nɑn juɑ nɑ mɑbuolu nbɑ k u piɑk nɑ.»</verse>
				<verse number="47">K Fɑɑliisiɑnnbɑ nɑ boi’b ɑ: «K i mun biɑ nyik k u kpɑnn’i ni ii?</verse>
				<verse number="48">I tɑn mi lɑ k t yudɑnm nɑn Fɑɑliisiɑnnbɑ suɑ tien’ɔ yɑdɑ ɑɑ?</verse>
				<verse number="49">Ŋɑɑn nigbounŋ nɑ nbɑ k mi Yennu senni nɑ, mɔpol be b pɑɑk.»</verse>
				<verse number="50">K yudɑnm mɑnŋ ni yenɔ e din tie Niikodenm, wun din sɑɑn ɑ wun sɑɑ lɑ Yiesu nɑ, k u yet’b ɑ:</verse>
				<verse number="51">«T senni k cɑb’t ɑ tin bu nilɔ buut k biil’ɔ, ŋɑɑn dɑɑ k gbɑt u mɔb ni k bɑnn u biit.»</verse>
				<verse number="52">K b boi’ɔ: «A mun tie Gɑɑliile nilɔ ee? Gotl Yennu lolkpel kɑdɑɑɔk ni. A sɑɑ lɑ nɑn Yennu sɔkni k mi nyii Gɑɑliile tinŋ ni.»</verse>
				<verse number="53">L puolpo e k suɑ kul kun.</verse>
			</chapter>
			<chapter number="8">
				<verse number="1">Ŋɑɑn k Yiesu din duo *Oliifienbɑ jɑgbɑɑk pɑɑk.</verse>
				<verse number="2">K l yent sɑn-nyɑpob ni, k u ŋmɑt kuɑ Yennu jɑɑnti ŋɑsɑɑkɑk ni, k niib bonciɑnn tikl bɑɑl kuɑ lint’ɔ, k u kɑl k tumi’b.</verse>
				<verse number="3">Ŋɑnn e k *senniwɑntieb nɑn Fɑɑliisiɑnnbɑ bɑɑl nɑn puo nbɑ tun * boncuncontuonn, k te k u set Yiesu tuɑnn po,</verse>
				<verse number="4">ŋɑɑn yet Yiesu ɑ: «Wɑntuɑ, t lɑ puo nɑ, k u tuun boncuncontuonn e, k t suol’ɔ l yuo nɑ.</verse>
				<verse number="5">T *senni ni, Muois din senn ɑ l puobuolu ŋɑn k bin jɑɑt’ɔ tɑnɑ e k kpi’u. Fin ŋɑnin sɑɑ yet ɑ bee?»</verse>
				<verse number="6">B din yet nnɑ, k luon bin kpɑl Yiesu e, k ji fit tɑɑl’ɔ. K Yiesu tibn ŋɑɑn jii u niibil k diɑn tinŋ ni.</verse>
				<verse number="7">Bɑɑ biɑ lek sie k boi’ɔ buboit yuo nbɑ nɑ, k u tibt k yet’b ɑ: «Wun nbɑ k mi k tun biit, l dɑɑnɔ n sint jɑɑ’u tɑnsinsinn,»</verse>
				<verse number="8">ŋɑɑn ŋɑnm tibn k diɑn tinŋ ni.</verse>
				<verse number="9">Bɑɑ gbɑt k u yet nnɑ mɑnŋ, k b piin yɑt yenɔ yenɔ, k nikpelɑ nɑ dɔnŋ yɑt, ŋɑɑn k Yiesu biɑl, ŋuɑ nɑn puo nɑ, k u biɑ dɑɑ sie u tuɑnn po.</verse>
				<verse number="10">K u tibt boi’ɔ: «Puo, b sɑɑn lee? Suɑ k biɑl ɑ wun bu ɑ buut biil’ɑ ni ii?»</verse>
				<verse number="11">K u jiin ɑ: «Cɑnbɑɑ, suɑ k biɑl.» K Yiesu yet’ɔ ɑ: «N mun kɑn bu ɑ buut k biil’ɑ. Ii kun. A ji dɑɑ mi k tuun biit.»</verse>
				<verse number="12">Yiesu biɑ ŋɑnm piɑk nɑn niib Yennu jɑɑnti ŋɑsɑɑkɑk ni, ɑ: «Min e tie tingbounŋ nɑ yentu, k dɑɑnɔ nbɑ wɑɑ’n, ŋuɑ ji kɑn mi sonm bunbɔnn ni ŋɑɑn u sii mɔk yentu nbɑ tien niib mɑnfuol.»</verse>
				<verse number="13">K Fɑɑliisiɑnnbɑ nɑ biɑ yet’ɔ ɑ: «Fɑɑ piɑk k wɑnt ɑ mɔnŋ po nɑ, l tie yɑnn e.»</verse>
				<verse number="14">K Yiesu jiin yet’b: «Mi i lek i piɑk k wɑnt n mɔnŋ po i e, ŋɑɑn mɑɑ yet lin nbɑ, l tie mɔni e, k mɑɑn min mi mɑɑ nyii siɑn nbɑ, k biɑ mi mɑɑ sɑɑ siɑn nbɑ. Yinm ŋɑnin k mi mɑɑ nyii siɑn. I biɑ k mi mɑɑ sɑɑ siɑn.</verse>
				<verse number="15">Yinm goli nilɔ nɑn-yel po e k bu u buut, ŋɑɑn min ŋɑnin k bu suɑ buut.</verse>
				<verse number="16">Mi i ponŋ i yɑɑ n bu nilɔ buut i e, n sɑɑ bu u buut nɑn bɑlmɔni e, k mɑɑn n k bu buut n kuukuɑ kɑɑ, ŋɑɑn n Bɑɑ nbɑ tun’n nɑ e be nɑn’n.</verse>
				<verse number="17">Tɔn, l ponŋ diɑn i senni ni ɑ niib bɑnle *siɑlɑ i jɑnŋ nɑn liel, ŋɑnn i tie bɑlmɔni.</verse>
				<verse number="18">N piɑk wɑnt n mɔnŋ po, k n Bɑɑ wun nbɑ tun’n nɑ mun biɑ piɑk wɑnt n po nnɑ e.»</verse>
				<verse number="19">K b boi’ɔ ɑ: «A Bɑɑ mɑnŋ be lee?» K Yiesu pɑk jiin’m ɑ: «I k mi’n, k tɑn boi n Bɑɑ. I i bo i mi’n i e, i mun biɑ bo sii mi n Bɑɑ mɑnŋ.»</verse>
				<verse number="20">Yiesu din pɑk mɑɑn nɑ yuo nbɑ k u din tumi niib, k b din be Yennu jɑɑnti ŋɑsɑɑkɑk ni siɑn nbɑ k b sent Yennu piini likli lɑkl nɑ, ŋɑɑn suɑ k suol’ɔ, k mɑɑn u suolu yuo dɑɑ k bɑɑl.</verse>
				<verse number="21">K Yiesu biɑ ŋɑnm pɑk yet’b ɑ: «N sɑɑ yɑɑt ɑ, k i tɑn sɑɑ lon’n, ŋɑɑn i tɑn sɑɑ kpo i biit ni. I biɑ tɑn kɑn fit sɑɑn mɑɑ sɑɑ siɑn.»</verse>
				<verse number="22">Ŋɑnn e k *Suifnbɑ nɑ yet ɑ: «U yɑɑ wun kpi u mɔnŋ ee? Ŋɑnn e te k u yɑɑ ɑ t kɑn fit sɑɑn wɑɑ sɑɑ siɑn ii?»</verse>
				<verse number="23">K Yiesu jiin ɑ: «Yinm tie tinŋ nnɑ yɑb e, ŋɑɑn min tie sɑnpɑɑpo yuɑ e. Yinm nyii tingbounŋ nɑ ni e, ŋɑɑn min k nyii tingbounŋ nɑ ni kɑɑ.</verse>
				<verse number="24">L pɑɑk e te k n yet’i mɑɑ i sɑɑ kpo i biit ni. L i tie k i k tien yɑdɑ nɑn n tie mɑɑ tie wun nbɑ nɑ, i set sɑɑ kpo i biit ni.»</verse>
				<verse number="25">K b boi’ɔ ɑ: «Fin ŋmee?» K u jiin’m ɑ: «Pinpiik ni n din yet’i mɑɑ tie wun nbɑ wɑɑ.</verse>
				<verse number="26">N bo sii fit piɑk mɑɑn bonciɑnn k biil’i, ŋɑɑn wun nbɑ tun’n nɑ e tie bɑlmɔni dɑɑnɔ, k n piɑk yien tingbounŋ nɑ niib lin nbɑ k n gbiɑ u buol nɑ.»</verse>
				<verse number="27">Niib nɑ din k mi nɑn u piɑk u Bɑɑ po e.</verse>
				<verse number="28">L pɑɑk k Yiesu yet’b ɑ: «Yuo nbɑ k i sɑɑ jii *Nisɑɑlk Bijɑ k donn’ɔ sɑnpɑɑpo nɑ, l yuo e k i tɑn sɑɑ bɑnn nɑn n tie mɑɑ tie wun nbɑ, k i biɑ sɑɑ bɑnn nɑn n k tuun siɑl nɑn n mɔnŋ mɔnŋ yiikuo, ŋɑɑn n biɑ yien lin nbɑ k n Bɑɑ wɑnn’n ɑ n tɑn yet e.</verse>
				<verse number="29">K wun nbɑ tun’n nɑ e be nɑn’n. U k nyikt n kuukuɑ, k mɑɑn yuo kul n tuun lin nbɑ gbuot u nunm e.»</verse>
				<verse number="30">Niib bonciɑnn nbɑ din gbɑt Yiesu nbɑ pɑk nnɑ mɑnŋ, k b tien’ɔ yɑdɑ.</verse>
				<verse number="31">Ŋɑnn e k Yiesu yet Suifnbɑ nbɑ tien’ɔ yɑdɑ nɑ: «L i tie k i sɑɑk n mɑɑn, i set tie n *puolpoweitieb nɑn bɑlmɔni e,</verse>
				<verse number="32">k i biɑ sɑɑ bɑnn bɑlmɔni, k bɑlmɔni mɑnŋ sɑɑ nyinn’i dɑɑbs ni.»</verse>
				<verse number="33">K b yet’ɔ ɑ: «T tie Ablɑɑhɑɑnm yɑɑbuonɑ e, k t k mi k tien suɑ dɑɑbɑ. Nlee k ɑ yɑɑ ɑ t tɑn sɑɑ nyi dɑɑbs ni?»</verse>
				<verse number="34">K Yiesu jiin k yet’b ɑ: «Bɑlmɔni e k n yien’i nɑ, suɑ kul nbɑ tuun biit, u tie biit dɑɑbl e.</verse>
				<verse number="35">Dɑɑbl k tie ŋɑɑk yuɑ kɑɑ, ŋɑɑn ŋɑɑk bik ŋɑnin tie ŋɑɑk yuɑ e yuo kul.</verse>
				<verse number="36">L i tie Bijɑ nɑ nyint’i dɑɑbs ni e, i set sɑɑ nyi dɑɑbs ni nɑn bɑlmɔni wɑɑ.</verse>
				<verse number="37">N mi nɑn i tie Ablɑɑhɑɑnm yɑɑbuonɑ e, ŋɑɑn k i lek yɑbi ɑ i kpi’n, k mɑɑn n mɑɑn mɑnŋ k kuɑ i tubɑ ni.</verse>
				<verse number="38">Mɑɑ tuu be n Bɑɑ penŋ k lɑɑt lin nbɑ, ŋɑnn e k n piɑk, ŋɑɑn yinm tuun lin nbɑ k i bɑɑ yet’i ɑ yii tuun nɑ e.»</verse>
				<verse number="39">K b jiin’ɔ yɑɑ ɑ: «T bɑɑ tie Ablɑɑhɑɑnm e.» K Yiesu yet’b ɑ: «L i tie k i bo tie Ablɑɑhɑɑnm wɑɑs nɑn mɔni e, i bo sii tuun Ablɑɑhɑɑnm tuonbuolu nɑ e,</verse>
				<verse number="40">ŋɑɑn k mɔtɑɑnɑ k i yɑbi ɑ i kpi’n, nɑn mɑɑ tie nilɔ nbɑ yien’i bɑlmɔni nbɑ k n gbɑt Yennu penŋ nɑ. Ablɑɑhɑɑnm din k tien nnɑ.</verse>
				<verse number="41">Ŋɑɑn yinm tuun i bɑɑ nbɑ tuun biɑnŋ nbɑ e.» K b jiin yet’ɔ ɑ: «Tinm k tie kpen-k-ŋmiɑ kɑɑ. T mɔk bɑɑ yenɔ kuɑ e, k ŋuɑ e tie Yennu.»</verse>
				<verse number="42">K Yiesu yet’b: «L i bo i tie k Yennu mɔnŋ tie i bɑɑ, i bo sii luon’n ɑ, k mɑɑn n nyii ŋuɑ Yennu penŋ e k bɑɑl nnɑ. N biɑ k bɑɑl nɑn n mɔnŋ mɔnŋ yiikuo kɑɑ, ŋɑɑn ŋuɑ e tun’n.</verse>
				<verse number="43">Bee tien k i k bɑnn n mɑɑn nɑ pɑɑk i? K mɑɑn yɑɑ k fit gbɑt n mɑɑn mɑnŋ nɑ.</verse>
				<verse number="44">I tie i bɑɑ *Sɑɑtɑn wɑɑs e, k luon k i tuun i bɑɑ mɑnŋ yɑnbuɑtuonɑ. Sinsinn u ponŋ din tie nikpiiluk o, k biɑ fɔk nɑn bɑlmɔni, k mɑɑn bɑlmɔni kɑɑ u ni nɑn wɑɑn ɑ. U i fɑɑl fɑɑk yuo nbɑ, l ponŋ tie u binbenŋ e, k mɑɑn wɑɑ tie fɑɑk dɑɑnɔ nɑ. Fɑi kul nyi u buol e.</verse>
				<verse number="45">Ŋɑɑn mɑɑ yien’i bɑlmɔni nɑ e te k i k tien’n yɑdɑ.</verse>
				<verse number="46">I ŋmee sɑɑ fit wɑnn n biit i? Mi i yet’i bɑlmɔni i e, bee tien k i k tien’n yɑdɑ?</verse>
				<verse number="47">Wun nbɑ tie Yennu yuɑ, ŋuɑ e gbiintl lin nbɑ k Yennu piɑk, ŋɑɑn i k tie Yennu yɑb. Ŋɑnn e tien k i k gbiintl’l.»</verse>
				<verse number="48">Ŋɑnn e k Suifnbɑ nɑ jiin k yet Yiesu ɑ: «Tɑɑ yet k yɑɑ ɑ tie *Sɑɑmɑɑli nilɔ, k nɑlnbiiuk biɑ be ɑ ni nɑ, l k tokn ii?»</verse>
				<verse number="49">K Yiesu jiin ɑ: «Nɑlnbiiuk kɑɑ n ni. Min bɑɑkt n Bɑɑ, ŋɑɑn k yinm ŋɑnin siɑn’n.</verse>
				<verse number="50">Ŋɑɑn n k luon nibɑɑkl k tien n mɔnŋ. Yenɔ e be k u luon bin tien’n nibɑɑkl, k ŋuɑ e tie buut dɑɑnɔ.</verse>
				<verse number="51">Bɑlmɔni e k n yien’i nɑ, dɑɑnɔ nbɑ sɑɑk n mɑɑn, u kɑn mi k kpo.»</verse>
				<verse number="52">K Suifnbɑ nɑ yet’ɔ ɑ: «Mɔtɑɑnɑ t set bɑnn nɑn nɑlnbiiuk be ɑ ni. Ablɑɑhɑɑnm din kpo wɑɑ, k *Yennu sɔkniinbɑ mun din kpo wɑɑ, ŋɑɑn k ɑ yɑɑ ɑ dɑɑnɔ nbɑ sɑɑk ɑ mɑɑn kɑn mi k kpo.</verse>
				<verse number="53">T cɑnbɑɑ Ablɑɑhɑɑnm nbɑ din kpo nɑ, ɑ duki mi ɑ ɑ cie’u ee? Yennu sɔkniinbɑ mun biɑ din kpo wɑɑ. Fin duki mi ɑ ɑ tie ŋmee?»</verse>
				<verse number="54">K Yiesu jiin’m ɑ: «Mi i bo i dontl n mɔnŋ i e, l bo sii tie yɑnn e. Wun nbɑ dontl’n tie n Bɑɑ e. ŋuɑ e tie dɑɑnɔ nbɑ k i yɑɑ ɑ u tie i Yennu nɑ.</verse>
				<verse number="55">I k mi’u, ŋɑɑn min ŋɑnin mi’u. L i bo i tie k n yɑɑ ɑ n k mi’u, n bo sɑɑ tien fɑɑk dɑɑnɔ nɑn yinm nɑ wɑɑ. Ŋɑɑn n mi’u, k biɑ sɑɑk u mɑɑn.</verse>
				<verse number="56">I cɑnbɑɑ Ablɑɑhɑɑnm din mɔk pɑlpienn bonciɑnn, k mɑɑn u yɑɑ wun tɑn lɑ yuo nbɑ k n sɑɑ sik tingbounŋ nɑ ni, k u set tɑn lɑ l yuo mɑnŋ ɑ, k l mɑnŋ’ɔ.»</verse>
				<verse number="57">K Suifnbɑ nɑ boi’ɔ: «A dɑɑ k bɑɑl binɑ piinŋmu, ŋɑɑn tɑn lɑ Ablɑɑhɑɑnm ii?»</verse>
				<verse number="58">K Yiesu jiin yet’b ɑ: «Bɑlmɔni e k n yien’i nɑ, bɑɑ din tɑn mɑɑl Ablɑɑhɑɑnm nɑ, ŋɑɑn suɑ k N Tie e.»</verse>
				<verse number="59">Ŋɑnn e k b ji tɔki tɑnɑ ɑ bin jɑɑt’ɔ k kpi’u, k u bɔl k nyii Yennu jɑɑnti ŋɑsɑɑkɑk ni.</verse>
			</chapter>
			<chapter number="9">
				<verse number="1">L puolpo e k Yiesu din gɑɑl sɑɑ k tɑn lɑ juɑnŋ nnɑ, k u tie juɑnŋ u mɑɑlu ni wɑɑ.</verse>
				<verse number="2">K u *puolpoweitieb boi’ɔ ɑ: «Cɑnbɑɑ, ŋmee biit e te k b mɑl juɑ nɑ juɑnŋ i? L dɑɑ tie u mɔnŋ biit ɑmi u dɑnm e?»</verse>
				<verse number="3">K u jiin’m ɑ: «U biit pɑɑk kɑɑ te k u juɑn. L mun biɑ k tie u dɑnm biit pɑɑk kɑɑ. U juɑn ɑ niib n lɑ Yennu tuonɑ u ni e.</verse>
				<verse number="4">Yuo nbɑ k yentu dɑɑ be nɑ, l kpɑɑ tɑlɑs e k tii tuun wun nbɑ tun’n nɑ tuonɑ nɑ, k mɑɑn nyiɑɔk bɑɑt, yuo nbɑ k suɑ kɑn fit tun tuonn.</verse>
				<verse number="5">Mɑɑ dɑɑ be tingbounŋ nnɑ, n tie tingbounŋ nɑ niib yentu e.»</verse>
				<verse number="6">Wɑɑ yet nnɑ mɑnŋ puolpo e k u siil mɔsɑnt tinŋ ni, ŋɑɑn buun tɑnt, k pɔl juɑnŋ nɑ ninbinɑ pɑɑk,</verse>
				<verse number="7">K yet’ɔ ɑ: «Ii sɑɑ Siiloe biɑɔnŋ ni k sɑɑ yibl.» (Siiloe pɑɑk tie «t tun suɑ.») Ŋɑnn e k u sɑɑn k sɑɑ yibl, k nyuɑnt k kun.</verse>
				<verse number="8">Ŋɑnn e k u kuɑnɑnlieb nɑn niib nbɑ tuu lɑɑt’ɔ k u mei likli nɑ boi b lieb ɑ: «Jɑjuɑnŋ nbɑ tuu mei nɑ kɑɑ nɑ ɑɑ?»</verse>
				<verse number="9">K siɑb yɑɑ ɑ: «Ŋuɑ e,» k lieb yɑɑ ɑ: «Aɑi, l k tie ŋuɑ kɑɑ. U nɑɑn’ɔ e.» K juɑ mɑnŋ tiɑɔnŋ yet ɑ: «Min e nɑ.»</verse>
				<verse number="10">K b boi’ɔ ɑ: «L tien nlee k ɑ ninbinɑ tɑn nyuɑnt i?»</verse>
				<verse number="11">K u jiin’m ɑ: «Juɑ nbɑ k b yi’u Yiesu nɑ, ŋuɑ e buun tɑnt k jii k pɔl n ninbinɑ pɑɑk, ŋɑɑn yet’n ɑ mii sɑɑ Siiloe biɑɔnŋ ni k sɑɑ yibl. Ŋɑnn e k n sɑɑn k sɑɑ yibl k nyuɑnt.»</verse>
				<verse number="12">K b boi’ɔ ɑ: «U be lee?» K u jiin k yet’b ɑ: «N k mi.»</verse>
				<verse number="13">Jɑjuɑnŋ nɑ kuɑnɑnlieb nɑn niib nbɑ tuu lɑɑt’ɔ nɑ jii’u k sɑɑn nɑn’ɔ Fɑɑliisiɑnnbɑ buol.</verse>
				<verse number="14">Dɑɑl nbɑ k Yiesu din buun tɑnt k nyuɑnt juɑnŋ nɑ, l dɑɑl din tie *Fuondɑɑl e.</verse>
				<verse number="15">K Fɑɑliisiɑnnbɑ nɑ biɑ ŋɑnm boi juɑ nɑ, ɑ u tien nlee k nyuɑnt i? K u yet’b ɑ: «Yiesu e buun tɑnt, k jii k pɔl n ninbinɑ pɑɑk, k n yibl k nyuɑnt.»</verse>
				<verse number="16">K Fɑɑliisiɑnnbɑ siɑb yet ɑ: «Yiesu k nyii Yennu buol ni kɑɑ, k mɑɑn u k sɑk Fuondɑɑl sennu.» K b siɑb mun boi ɑ: «Nlee k biitdɑɑnɔ sii fit tuun bɑktnɔunŋ tuonjɑɑnɑ nɑ buolu?» K bɔktu bɑɑl Fɑɑliisiɑnnbɑ nɑ sinsuuk ni.</verse>
				<verse number="17">L pɑɑk k b biɑ boi juɑ nɑ ɑ: «A sɑɑ pɑk ɑ bee k jiin wun nbɑ nyuɑnt ɑ ninbinɑ nɑ po?» K u biɑ pɑk jiin’m ɑ: «U tie *Yennu sɔkni e.»</verse>
				<verse number="18">Ŋɑɑn k l pɑɑl nɑn *Suifnbɑ yudɑnm n tien yɑdɑ nɑn b mɑl’ɔ juɑnŋ e ŋɑɑn k u tɑn nyuɑnt. K b yɑɑ sie k b yiin juɑnŋ nɑ dɑnm,</verse>
				<verse number="19">k tɑn boi’b ɑ: «U tie i bijɑ ee? I set yɑɑ ɑ i mɑl’ɔ juɑnŋ ee? K l tien nlee k u ji nyuɑnt mɔtɑɑnɑ nɑ?»</verse>
				<verse number="20">K b jiin yet’b ɑ: «T mi nɑn u tie t bijɑ ŋɑnin e, k t biɑ mi nɑn t mɑl’ɔ juɑnŋ e.</verse>
				<verse number="21">Ŋɑɑn t k mi lɑɑ tien biɑnŋ nbɑ k u tɑn nyuɑnt, k t biɑ k mi wun nbɑ nyuɑnt’ɔ. U mɔnŋ ji k tie bik kɑɑ. Boin’mɔ mɑn. U sɑɑ fit pɑk u mɔnŋ pɑɑk ɑ.»</verse>
				<verse number="22">U dɑnm din yet nnɑ mɑnŋ, k mɑɑn b tiin Suifnbɑ yudɑnm nɑ jɑŋmɑɑni, k mɑɑn yudɑnm mɑnŋ ponŋ tɑɑn mɔb k yet ɑ wun nbɑ yɑɑ ɑ Yiesu e tie *Klistu nɑ, sie k b nyinn’ɔ b Suifnbɑ jɑɑnti dieok ni.</verse>
				<verse number="23">L pɑɑk te k u dɑnm din yɑɑ ɑ u k tie bik kɑɑ, ɑ b mɔnŋ n boi’ɔ.</verse>
				<verse number="24">K l tɑɑl munle ni e k b biɑ ŋɑnm yiin juɑ nbɑ tuu tie juɑnŋ ŋɑɑn tɑn nyuɑnt nɑ, k tɑn yet’ɔ ɑ: «Yennu tuɑnn, pɑkn mɔni e. T mi nɑn Yiesu tie biitdɑɑnɔ e.»</verse>
				<verse number="25">K juɑ nɑ yet’b ɑ: «Wɑɑ tie biitdɑɑnɔ, ɑmi wɑɑ k tie, n k mi. Ŋɑɑn min ŋɑnin mi bon-yenn e: n tuu tie juɑnŋ e, ŋɑɑn mɔtɑɑnɑ n ji nyuɑnt ɑ.»</verse>
				<verse number="26">K b ŋɑnm biɑ boi’ɔ ɑ: «U tien nlee k nyuɑnt’ɑ ni?»</verse>
				<verse number="27">K u jiin’m ɑ: «N ponŋ yet’i wɑɑ, ŋɑɑn k i k gbɑt. Bee k i jin luon k n yet’i ni? I mun luon k i tien u puolpoweitieb ee?»</verse>
				<verse number="28">Ŋɑnn e k b suki’ɔ, ŋɑɑn yet’ɔ ɑ: «Fin e tie nilɔ mɑnŋ puolpoweituɑ, ŋɑɑn tinm ŋɑnin tie Muois puolpoweitieb e.</verse>
				<verse number="29">T mi nɑn Yennu din pɑk nɑn Muois, ŋɑɑn nilɔ nɑ ŋɑnin, t k mi wɑɑ nyii siɑn.»</verse>
				<verse number="30">K juɑ nɑ yet’b ɑ: «lin nbɑ tie pɑluk o nɑ: i k mi wɑɑ nyii siɑn, ŋɑɑn k u yen nyuɑnt n ninbinɑ wɑɑ.</verse>
				<verse number="31">T mi nɑn Yennu k gbiin biitdɑnm, ŋɑɑn u gbiɑ dɑnm nbɑ jiɑntl’ɔ k tuun wɑɑ luon biɑnŋ nbɑ e.</verse>
				<verse number="32">Lɑɑ nyii *dulnyɑ piinu ni wɑɑ, t dɑɑ k mi gbɑt ɑ suɑ nyuɑnt wun nbɑ k b mɑl’ɔ juɑnŋ.</verse>
				<verse number="33">L i bo i tie k juɑ mɑnŋ k nyii Yennu penŋ, u bo kɑn fit tun siɑl.»</verse>
				<verse number="34">K b jiin k yet’ɔ ɑ: «Fin nbɑ k b mɑl’ɑ nɑn biit nɑ po, ɑ tie ŋmee k wɑnt tinm i?» ŋɑɑn bel nyinn’ɔ nɑn-yel.</verse>
				<verse number="35">Yiesu nbɑ gbɑt ɑ b bel’ɔ nɑ, k u tɑn lon’mɔ k lɑ’u, k boi’ɔ ɑ: «A tien *Nisɑɑlk Bijɑ nɑ yɑdɑ ɑɑ?»</verse>
				<verse number="36">K u jiin boi’ɔ ɑ: «Cɑnbɑɑ, ŋmee tie nisɑɑlk Bijɑ nɑ? Yetl’n wɑɑ tie wun nbɑ, k n tien’ɔ yɑdɑ.»</verse>
				<verse number="37">K Yiesu yet’ɔ ɑ: «A ponŋ lɑ’u wɑɑ. Ŋuɑ e tie wun nbɑ piɑk nɑn’ɑ nɑ.»</verse>
				<verse number="38">K juɑ nɑ yet’ɔ ɑ: «N Yonmdɑɑnɔ, n tien’ɑ yɑdɑ wɑɑ,» ŋɑɑn gbɑɑn u tuɑnn k puki’ɔ.</verse>
				<verse number="39">K Yiesu yet ɑ: «N bɑɑl tingbounŋ nɑ ni ɑ n bu niib buut, ɑ k juɑni n nyuɑnt k bin nbɑ nyuɑn n juɑn.»</verse>
				<verse number="40">K Fɑɑliisiɑnnbɑ siɑb nbɑ be lenŋ nɑ gbɑt k u yet nnɑ, k b boi’ɔ ɑ: «A yɑɑ ɑ t mun tie juɑni ee?»</verse>
				<verse number="41">K u jiin’m ɑ: «L i bo i tie k i tie juɑni e, i bo kii mɔk biit, ŋɑɑn yɑɑ yɑɑ ɑ i nyuɑn nɑ, i mɔk biit.»</verse>
			</chapter>
			<chapter number="10">
				<verse number="1">K Yiesu biɑ yet’b ɑ: «Bɑlmɔni e k n yien’i nɑ, nilɔ nbɑ k tɔkn peluok tɑnmɔb k kuɑ, ŋɑɑn duo juonn k kuɑ, l dɑɑnɔ e tie nɑn-yukɔ nɑn fɑt-tuɑ.</verse>
				<verse number="2">Ŋɑɑn nilɔ nbɑ tɔkn peluok nɑ tɑnmɔb k kuɑ, l dɑɑnɔ e tie pei mɑnŋ kpɑɑlk.</verse>
				<verse number="3">U i tɑnŋ i bɑɑt ɑ wun kuɑ, tɑnmɔguulɔ nɑ sɑɑ luot e, wun kuɑ, k u yi u mɔnŋ mɔnŋ pei nɑ sɑnɑ, k b gbiɑ u mɔb, k u nyint’b.</verse>
				<verse number="4">U i nyinn u mɔnŋ pei kul yuo nbɑ, u tuu gɑl b tuɑnn e, k b wɑɑ u puol, k mɑɑn b mi u kunkɔl.</verse>
				<verse number="5">Ŋɑɑn b kɑn wei sɑɑmɔ ŋɑnin. B sɑɑ ciɑl, k mɑɑn b k mi u kunkɔl.»</verse>
				<verse number="6">Yiesu din puɑ’b kpɑnjɑn nɑ, ŋɑɑn k b k bɑnn l pɑɑk.</verse>
				<verse number="7">L pɑɑk, k u biɑ ŋɑnm k yet’b ɑ: «Bɑlmɔni e k n yien’i nɑ, min e tie peluok nɑ tɑnmɔb.</verse>
				<verse number="8">Bin nbɑ kul liit’n k bɑɑl nɑ tie nɑn-yukb e nɑn fɑt-tieb, ŋɑɑn pei nɑ k gbiɑ b mɔb.</verse>
				<verse number="9">Min e tie tɑnmɔb nɑ, k dɑɑnɔ nbɑ wei’n k kuɑ, ŋuɑ e sɑɑ lɑ fielu, k sii tun gɑɑl kuɑ, k ŋmɑt nyi, k lɑɑt jeŋɑnt.</verse>
				<verse number="10">Nɑn-yukɔ bɑɑt ɑ wun jɑn k kpi k biil kuukuɑ e. Min e bɑɑl ɑ niib n lɑ mɑnfuol nbɑ tie mɑnfuol nɑn bɑlmɔni.</verse>
				<verse number="11">«Min e tie pekpɑɑŋɑnŋ, k pekpɑɑŋɑnŋ e kpenn u pei pɑɑk.</verse>
				<verse number="12">Ŋɑɑn wun nbɑ kpɑɑl pei likli pɑɑk, ŋɑɑn k k tie pekpɑɑlk nɑn mɔni, k biɑ k yen pei nɑ, l i tie k u lɑ k *kinkɑtl tɑn bɑɑt yuo nbɑ, sie k u ciɑl ŋɑɑn nyik pei nɑ, k kinkɑtl n ji bɑɑl k suol’b, k pelei nɑ n yɑt.</verse>
				<verse number="13">U tuu ciɑl e, k mɑɑn u kpɑɑl pei nɑ likli pɑɑk e, k u bɑkɑ kɑɑ pei nɑ ni.</verse>
				<verse number="14">Min e tie pekpɑɑŋɑnŋ. N Bɑɑ nbɑ mi’n, k n mun mi’u nɑ, l mun biɑ tie nnɑ e k n mi n pei, k b mun mi’n, k n sɑɑ yit n mɑnfuol sɑlk b pɑɑk.</verse>
				<verse number="15"></verse>
				<verse number="16">Pelei be k tie n yɑb, ŋɑɑn ŋɑnm k tie peluok mɑnŋ ni yɑb. Sie k n bɑɑl nɑn ŋɑnm mun biɑk, k b sɑɑ gbɑt n kunkɔl, k b kul ji sii tie pebuolyenŋ, k mɔk pekpɑɑyenŋ kuɑ.</verse>
				<verse number="17">«Ŋɑnn e k n Bɑɑ luon’n, k mɑɑn n yɑɑ n nyinn n mɑnfuol, k l puolpo k n biɑ sɑɑ ŋɑnm lɑ n mɑnfuol mɑnŋ.</verse>
				<verse number="18">Suɑ kɑɑ k sɑɑ nyinn n mɑnfuol mɑnŋ, ŋɑɑn n mɔnŋ mɔnŋ e yɑɑ n nyinn’l, k mɑɑn n mɔk yiikuo k sɑɑ nyinn’l, k biɑ mɔk yiikuo k tɑn sɑɑ lɑ’l. Nnɑ e k n Bɑɑ yet’n ɑ n tun.»</verse>
				<verse number="19">Wɑɑ yet nnɑ yuo nbɑ, k *Suifnbɑ yudɑnm biɑ ŋɑnm bɔkt,</verse>
				<verse number="20">k b bonciɑnn yɑɑ ɑ: «Nɑlnbiiuk be u ni, k wɑɑtuk biɑ mɔk’ɔ. Bee tien k i gbiintl u mɑɑn i?»</verse>
				<verse number="21">K lieb mun yɑɑ ɑ: «Nilɔ nbɑ k nɑlnbiiuk be u ni nɑ kii piɑk nnɑ. Nɑlnbiiuk sɑɑ fit nyuɑnt juɑnŋ ii?»</verse>
				<verse number="22">L puolpo e wɑɑ k b tɑn mɔk b jɑɑnm nbɑ k b tien Yennu niipuouk b jɑɑnti ŋɑsɑɑkɑk nbɑ be Selusɑɑlenm nɑ pɑɑk nɑ. Jɑɑnm mɑnŋ din be Selusɑɑlenm e. L yuo din tie wonfufuk yuo e,</verse>
				<verse number="23">k Yiesu din sonm lin bɑlntl nbɑ k b yi’l Sɑɑlomɔn bɑlntl nɑ ni, k l din be Yennu jɑɑnti ŋɑsɑɑkɑk ni.</verse>
				<verse number="24">K Suifnbɑ yudɑnm din bɑɑl k tikl k lint’ɔ, ŋɑɑn boi’ɔ ɑ: «A yɑɑ lin wei nlee wɑɑ, k tin tɑn bɑnn nɑn ɑ tie *Klistu? L i tie k ɑ tie ŋuɑ i e, fɑn yet’t bɑlmɔni.»</verse>
				<verse number="25">K Yiesu jiin’m ɑ: «N ponŋ dɑɑn yet’i wɑɑ, ŋɑɑn k i k tien’n yɑdɑ. Tuonɑ nbɑ k n tuun nɑn n Bɑɑ yiikuo nɑ ni, ŋɑnn i wɑnt mɑɑ tie wun nbɑ.</verse>
				<verse number="26">I k tien’n yɑdɑ, k mɑɑn yɑɑ k tie n pei nɑ pɑɑk.</verse>
				<verse number="27">N pei gbiintl n kunkɔl, k n mi’b, k b wɑɑ’n,</verse>
				<verse number="28">k n tien’m mɑnfuol nbɑ kɑɑ gbennu, k b kɑn mi k kpo, k suɑ biɑ kɑɑ k sɑɑ fit fɑt’b n nuu ni.</verse>
				<verse number="29">N Bɑɑ nbɑ jii’b k tien’m n nuu ni nɑ, ŋuɑ e cie suɑ kul k suɑ kɑɑ k sɑɑ fit fɑt’b n Bɑɑ mɑnŋ nuu ni.</verse>
				<verse number="30">Min nɑn n Bɑɑ mɑnŋ tie yonm e.»</verse>
				<verse number="31">L yuo nɑ k Suifnbɑ yudɑnm nɑ tɔki tɑnɑ biɑk, ɑ bin jɑɑt’ɔ k kpi’u.</verse>
				<verse number="32">K Yiesu yet’b ɑ: «I ponŋ lɑ k n tun tuonŋɑnɑ bonciɑnn, nbɑ k n Bɑɑ yɑɑ ɑ n tun nɑ, k tuonŋɑnɑ mɑnŋ ni, lɑnn pɑɑk e te k i ji yɑɑ i jɑɑt’n tɑnɑ ɑ?»</verse>
				<verse number="33">K b jiin k yet’ɔ ɑ: «T k luon k tin jɑɑt’ɑ tɑnɑ tuonŋɑnsiɑl pɑɑk kɑɑ, ŋɑɑn fɑɑ piɑk k biil Yennu nɑ pɑɑk. A kpɑn tie nilɔ e, ŋɑɑn yi ɑ mɔnŋ Yennu.»</verse>
				<verse number="34">K Yiesu jiin boi’b ɑ: «L k diɑn i *senni ni ɑ Yennu yet ɑ: ‹I tie yenni ee?</verse>
				<verse number="35">(k t mi nɑn Yennu kɑn fɑɑl fɑɑk fɑb ɑ, k mɑɑn Yennu yi bin nbɑ k u tul’b u mɑɑn nɑ yenni e).›</verse>
				<verse number="36">Ŋɑɑn min ŋɑnin, Yennu lukt’n k tun’n tingbounŋ nɑ ni, k nlee k i sɑɑ fit yet ɑ n piɑk biil Yennu e mɑɑ yet ɑ n tie Yennu Bijɑ e nɑ?</verse>
				<verse number="37">L i tie k n k tuun n Bɑɑ nɑ tuonɑ i e, ŋɑnn i dɑɑ tie’n yɑdɑ.</verse>
				<verse number="38">Ŋɑɑn l i tie k n tuun ŋuɑ Yennu tuonɑ mɑnŋ i e, l i lek i tie k i k tien’n yɑdɑ, ŋɑɑn yin tien n tuonɑ mɑnŋ yɑdɑ. Ŋɑnn e, k i sɑɑ bɑnn nɑn bɑlmɔni nɑn n Bɑɑ be n ni, k n mun biɑ be u ni.»</verse>
				<verse number="39">Ŋɑnn e k Suifnbɑ nɑ tɑn yɑɑ bin suol’ɔ biɑk, k u buut nyii,</verse>
				<verse number="40">k ŋmɑt puot *Suulden kpenpuotl, k sɑɑ be siɑn nbɑ k Sɑn din tuu wuul niib Yennu nyunwulu nɑ.</verse>
				<verse number="41">K niib bonciɑnn din bɑɑl Yiesu penŋ, k din piɑk nɑn b lieb ɑ: «Sɑn ŋɑnin din k tun bɑktnɔunŋ tuonjɑɑnsiɑl, ŋɑɑn lin nbɑ kul k u din piɑk k jikt sɑɑ juɑ mɑnŋ po, l tie bɑlmɔni e.»</verse>
				<verse number="42">K niib bonciɑnn din tien Yiesu yɑdɑ lenŋ.</verse>
			</chapter>
			<chapter number="11">
				<verse number="1">Tɔn, jɑsuɑ nnɑ din be Betɑɑni, k u sɑnn yi Lɑɑsɑɑl, k u din tɑn yiɑl. Betɑɑni din tie Mɑɑli nɑn u niipuo Mɑɑlt duo e.</verse>
				<verse number="2">Mɑɑli e din tie dɑɑnɔ nbɑ but tulɑɑli Yonmdɑɑnɔ Yiesu tɑɑ pɑɑk, ŋɑɑn jii u yut k fiɑl fiɑl nɑ. Ŋuɑ Mɑɑli ninjɑ Lɑɑsɑɑl e din yiɑl. Wɑɑ din tɑn yiɑl nɑ,</verse>
				<verse number="3">k u niipuob tun *tuomi ɑ wun sɑɑn k sɑɑ yet Yiesu ɑ: «Yonmdɑɑnɔ, ɑ nɑɑsin-yuɑk nbɑ k ɑ mɑntk luon’ɔ nɑ yiɑl e.»</verse>
				<verse number="4">Yiesu nbɑ gbɑt nnɑ yuo nbɑ k u yet u *puolpoweitieb nɑ ɑ: «Lɑɑsɑɑl nbɑ yiɑl nɑ, yiɑlu mɑnŋ k tie u mɑnfuol telk kɑɑ nɑ, ŋɑɑn l tie lin nbɑ k niib sɑɑ dont Yennu sɑnn l pɑɑk e, ɑ Yennu Bijɑ mun n lɑ dontl biɑk.»</verse>
				<verse number="5">Tɔn, Yiesu din luon Mɑɑlt nɑn Mɑɑli nɑn Lɑɑsɑɑl.</verse>
				<verse number="6">Wɑɑ gbɑt ɑ Lɑɑsɑɑl yiɑl nɑ, ŋɑɑn u din tien dɑɑ ŋɑnle k dɑɑ be lenŋ.</verse>
				<verse number="7">L puolpo e k u din tɑn yet u puolpoweitieb nɑ ɑ: «Ŋɑɑnt mɑn k tin ŋmɑt sɑɑn Suude.»</verse>
				<verse number="8">K b yet’ɔ ɑ: «Cɑnbɑɑ, dɑɑ ŋɑnlele nɑ, k *Suifnbɑ yudɑnm nɑ dɑɑn yɑɑ bin jɑɑt’ɑ tɑnɑ, k ɑ biɑ yɑɑ ɑ t ŋmɑt lenŋ ii?»</verse>
				<verse number="9">K Yiesu yet’b ɑ: «Yentu tuu be yendopo mɔkmɔk nɑn yenbɑɑpo e. L i tie k nilɔ sonm yennu ni, u kɑn gbiɑt, k mɑɑn u lɑɑt tingbounŋ nɑ yentu nɑ.</verse>
				<verse number="10">Ŋɑɑn u i sonm nyiɑɔk, u gbiɑtl e, k mɑɑn yentu kɑɑ u ni.»</verse>
				<verse number="11">Yiesu din yet nnɑ e, ŋɑɑn biɑ yet ɑ: «T yuɑk Lɑɑsɑɑl guɑnt e, ŋɑɑn n sɑɑ sɑɑn fiin’ɔ wɑɑ.»</verse>
				<verse number="12">K u puolpoweitieb nɑ yet’ɔ ɑ: «Yonmdɑɑnɔ, l i tie k u guɑnt i e, u sɑɑ lɑ lɑɑfiɑ wɑɑ.»</verse>
				<verse number="13">Yiesu din wɑnt k l tie ɑ Lɑɑsɑɑl kpo e, ŋɑɑn ŋɑnm din mi ɑ u wɑnt ɑ Lɑɑsɑɑl guɑnt e.</verse>
				<verse number="14">L pɑɑk din te k u yet’b gbenn ɑ: «Lɑɑsɑɑl kpo wɑɑ,</verse>
				<verse number="15">ŋɑɑn i pɑɑk n mɔk pɑlpienn nɑn mɑɑ dɑɑn kɑɑ u buol ni nɑ, k mɑɑn ŋɑnn e sɑɑ te k i ji fit tien’n yɑdɑ. Ŋɑɑnt tin sɑɑn u penŋ mɑn.»</verse>
				<verse number="16">K Tuomɑ, wun nbɑ k b yi’u Jɑɑk nɑ, yet u lieb ɑ: «Ŋɑɑnt k t mun n sɑɑn mɑn. L i sii tie kuun, tinm nɑn ŋuɑ n kpo.»</verse>
				<verse number="17">Yiesu nbɑ din tɑn bɑɑl lenŋ yuo nbɑ k suɑ bɑɑ pii Lɑɑsɑɑl, l dɑɑ ŋɑnnɑ e nɑ.</verse>
				<verse number="18">Betɑɑni din k fɔk nɑn Selusɑɑlenm. L fɔknt din tie nɑn kiiluomiɑtɑ ŋɑntɑ nɑ e.</verse>
				<verse number="19">L pɑɑk din tien k Suifnbɑ bonciɑnn din bɑɑl Mɑɑlt nɑn Mɑɑli penŋ, ɑ bin mɑɑn b pɑlɑ, k mɑɑn b ninjɑ nɑ kuun pɑɑk.</verse>
				<verse number="20">Mɑɑlt nbɑ tɑn gbɑt ɑ Yiesu bɑɑt yuo nbɑ, k u nyii cet’ɔ, ŋɑɑn k Mɑɑli ŋɑnin biɑl be ŋɑɑk ni.</verse>
				<verse number="21">K Mɑɑlt yet Yiesu: «N Yonmdɑɑnɔ, l i tie k ɑ dɑɑn bo be nnɑ nɑ, n ninjɑ nɑ dɑɑn bo kɑn kpo.</verse>
				<verse number="22">Ŋɑɑn n mi nɑn mɔtɑɑnɑ, l i tie k ɑ miɑl Yennu lin nbɑ kul po, u sɑɑ tul’ɑ wɑɑ.»</verse>
				<verse number="23">K u yet’ɔ: «A ninjɑ sɑɑ fiil kuun ni wɑɑ.»</verse>
				<verse number="24">K Mɑɑlt jiin’ɔ: «N mi nɑn u tɑn sɑɑ fiil kuun ni *dulnyɑ cincɑɑtdɑɑl, dɑɑl nbɑ k kpienm tɑn sɑɑ fiil kuun ni nɑ.»</verse>
				<verse number="25">K Yiesu yet’ɔ: «Min e tie kuun fiilu k tie mɑnfuol. Dɑɑnɔ nbɑ tien’n yɑdɑ, ŋuɑ e sii mɔk mɑnfuol, u lek i kpo,</verse>
				<verse number="26">k dɑɑnɔ kul nbɑ mɔk mɑnfuol k tien’n yɑdɑ, u kɑn mi k kpo. A tien yɑdɑ nɑn lin nbɑ nɑ ɑɑ?»</verse>
				<verse number="27">K u jiin ɑ: «Cɑnbɑɑ, nnn, n tien yɑdɑ nɑn fin e tie *Klistu nɑ, Yennu Bijɑ nbɑ bɑɑt tingbounŋ nɑ ni nɑ.»</verse>
				<verse number="28">Mɑɑlt nbɑ yet nnɑ mɑnŋ, ŋɑɑn ŋmɑt k sɑɑ yiin u niipuo Mɑɑli suon nnɑ, k yet’ɔ ɑ: «Wɑntuɑ nɑ be nnɑ wɑɑ, k yi’ɑ.»</verse>
				<verse number="29">Mɑɑli nbɑ gbɑt nnɑ yuo nbɑ, k u fiil yiɑn yiɑn, k sɑɑn u buol ni.</verse>
				<verse number="30">K Yiesu din dɑɑ k bɑɑl digbɑnbik mɑnŋ, ŋɑɑn dɑɑ be siɑn nbɑ k Mɑɑlt cet’ɔ nɑ e.</verse>
				<verse number="31">K Suifnbɑ nbɑ be nɑn Mɑɑli ŋɑɑk ni k mɑɑnt u pɑl nɑ, bɑɑ lɑ k u nyii yiɑn yiɑn nɑ, k b mun wei nyii, k mɑɑn b mi ɑ u sɑɑ kɑɑɔk buol e ɑ wun sɑɑ bui kumɔni.</verse>
				<verse number="32">Mɑɑli nbɑ bɑɑl Yiesu buol k lɑ’u yuo nbɑ, k u gbɑɑn u tuɑnn, ŋɑɑn yet’ɔ ɑ: «N Yonmdɑɑnɔ, l i tie k ɑ dɑɑn bo be nnɑ nɑ, n ninjɑ nɑ dɑɑn bo kɑn kpo.»</verse>
				<verse number="33">K Yiesu lɑ k u mɔ, k Suifnbɑ nbɑ wei’ɔ k bɑɑl nɑ, k b mun mɔ, k ninbɑɑɔk suol’ɔ bonciɑnn, k u kuli u pɑl ni.</verse>
				<verse number="34">K u boi’b «I pii’u liɑ po e?» K b yet’ɔ: «Yonmdɑɑnɔ, bɑɑt k tɑn got.»</verse>
				<verse number="35">K Yiesu sikn nyin-nyuut.</verse>
				<verse number="36">K Suifnbɑ nɑ yet ɑ: «Gotl mɑn, wɑɑ jiɑ luon Lɑɑsɑɑl biɑnŋ nbɑ.»</verse>
				<verse number="37">K siɑb yɑɑ ɑ: «Dɑɑnɔ nbɑ nyuɑnt juɑnŋ nɑ, u dɑɑn bo kɑn fit te k Lɑɑsɑɑl dɑɑ kpenn ii?»</verse>
				<verse number="38">K Yiesu pɑl biɑ ŋɑnm biil bonciɑnn, k u bɑɑl kɑɑɔk nɑ buol ni. Kɑɑɔk nɑ din tie tɑnfiɑɔk o, k kɑtɑnu bii l mɔb.</verse>
				<verse number="39">K Yiesu yet’b ɑ: «Biitl kɑɑɔk mɑnŋ mɑn.» K Mɑɑlt wun nbɑ tie kpiemɔ nɑ niipuo, yet’ɔ ɑ: «N Yonmdɑɑnɔ, l sii pɔi hei, k mɑɑn bɑɑ pii’u, l dɑɑ ŋɑnnɑ e nɑ.»</verse>
				<verse number="40">K Yiesu boi’ɔ: «N bo k yet’ɑ ɑ l i tie k ɑ tien’n yɑdɑ, ɑ sɑɑ lɑ Yennu *yudɑnt ɑɑ?»</verse>
				<verse number="41">Ŋɑnn e k b biit kɑɑɔk nɑ. K Yiesu gokt sɑnpɑɑpo, ŋɑɑn yet ɑ: «N Bɑɑ, n tien’ɑ niipuouk nɑn fɑɑ sɑk n miɑlu nɑ.</verse>
				<verse number="42">N mi nɑn yuo kul ɑ sɑɑk n miɑlu, ŋɑɑn mɑɑ yet nnɑ nɑ, k mɑɑn n luon k nibul nbɑ be nnɑ nɑ n gbɑt k tien yɑdɑ nɑn fin e tun’n.»</verse>
				<verse number="43">Wɑɑ yet nnɑ mɑnŋ, ŋɑɑn yiin sɑnpɑɑpo wɑɑ ɑ: «Lɑɑsɑɑl, nyimin nɑ.»</verse>
				<verse number="44">K kpiemɔ nɑ nyii, k u tɑɑ nɑn u nii k l fin fin nɑn kɑtinŋ, k cincenn buob u nunm po. K Yiesu yet’b ɑ: «Fintl kɑtinŋ mɑnŋ k ŋɑɑ’u.»</verse>
				<verse number="45">Ŋɑnn e k Suifnbɑ bonciɑnn nbɑ din bɑɑl ɑ bin fuont Mɑɑli nɑ, lɑ lin nbɑ k Yiesu tun, k b tien’ɔ yɑdɑ.</verse>
				<verse number="46">Ŋɑɑn b siɑb sɑɑn Fɑɑliisiɑnnbɑ penŋ, k sɑɑ yet’b lin nbɑ k Yiesu tun.</verse>
				<verse number="47">L pɑɑk k Fɑɑliisiɑnnbɑ mɑnŋ nɑn Yennu jɑɑnti yudɑnm yiin tintɑɑnkɑɑnu, k b tikl, k b boi b lieb ɑ: «T sɑɑ tien nlee? K mɑɑn juɑ mɑnŋ tuun bɑktnɔunŋ tuonjɑɑnɑ bonciɑnn.</verse>
				<verse number="48">T i ŋɑɑn k u ŋɑnmt k tuun nnɑ k puki, suɑ kul sɑɑ tien’ɔ yɑdɑ wɑɑ, k Luonm tieb n bɑɑl k yiel Yennu jɑɑnti ŋɑsɑɑkɑk nɑ, ŋɑɑn biɑ buont t niib.»</verse>
				<verse number="49">K b yenɔ, wun nbɑ yi *Kɑɑyiif, k tie Yennu jɑɑnti yudɑɑnɔ l binn ni nɑ, yet’b ɑ: «Yinm ŋɑnin k mi siɑl.</verse>
				<verse number="50">I k mi nɑn l ŋɑn k niyenɔ kuɑ n gɑɑl niib nɑ kul ɑ pɑɑk k kpo, k gɑl k t niib kul n buont ii?»</verse>
				<verse number="51">U din k pɑk lin nbɑ nɑ nɑn u mɔnŋ kɑɑ, ŋɑɑn wɑɑ din tie Yennu jɑɑnti yudɑɑnɔ binn mɑnŋ ni nɑ, k Yennu te k u pɑk bunt buntl, ɑ Yiesu tɑn sɑɑ gɑɑl Suifnbɑ nɑ pɑɑk k kpo,</verse>
				<verse number="52">k l k tie Suifnbɑ kuukuɑ kɑɑ k u tɑn sɑɑ gɑɑl b pɑɑk k kpo, ŋɑɑn nɑn bin nbɑ kul tie Yennu niib k yɑt be tingbounŋ nɑ ni nɑ e k u sɑɑ gɑɑl b pɑɑk k kpo, ɑ bin tɑɑn nɑn lieb yonm.</verse>
				<verse number="53">K l dɑɑl mɑnŋ k jii sɑɑ k Suifnbɑ yudɑnm nɑ lol suol ɑ bin kpi Yiesu.</verse>
				<verse number="54">L pɑɑk k u ji din k sonm pɑɑnu ni Suifnbɑ sinsuuk ni, ŋɑɑn k tɑn yɑɑt sɑɑn duo nbɑ k b yi Eflɑiinm, k l kpiɑ nɑn pɑɑnpieonŋ nɑ, k ŋuɑ nɑn u puolpoweitieb ji be lenŋ.</verse>
				<verse number="55">Suifnbɑ *yuktgɑltiɑlu jɑɑnm nbɑ tɑn pel nɑ, k niib bonciɑnn nyii digbɑnɑ k bɑɑl Selusɑɑlenm, ɑ bin sɑɑ mɑnn *mɑlunŋ k ŋɑnm b mɔnŋ.</verse>
				<verse number="56">K niib nɑ din luon Yiesu. Bɑɑ tikl Yennu jɑɑnti ŋɑsɑɑkɑk ni yuo nbɑ, k b boi b lieb ɑ: «I duki nlee? U mɑntk kɑn bɑɑl jɑɑnm nɑ ɑmi?»</verse>
				<verse number="57">K Yennu jɑɑnti yudɑnm nɑn Fɑɑliisiɑnnbɑ nɑ tul mɔb ɑ: «Wun nbɑ mi u buol, wun bɑɑl k tɑn ŋmɑɑ t tɑɑl k tin suol’ɔ.»</verse>
			</chapter>
			<chapter number="12">
				<verse number="1">Tɔn, dɑɑ ŋɑnluob din tɑn biɑl nɑn *yuktgɑltiɑlu jɑɑnm n di, k Yiesu bɑɑl Betɑɑni, duo nbɑ k Lɑɑsɑɑl be nɑ. Ŋuɑ e k Yiesu din fiin’ɔ kuun ni nɑ.</verse>
				<verse number="2">Lenŋ e k b din tien jiet, k Mɑɑlt jii k tul’b, k Lɑɑsɑɑl din tie b ni yenɔ nbɑ din kɑl k di nɑn’m.</verse>
				<verse number="3">K Mɑɑli jii tulɑɑli liitjinn, lin nbɑ yɑɑ dɑɑɔk pɑɑl bonciɑnn. B din jii fɑɑt nbɑ k b yi’l nɑlt e k tien tulɑɑli mɑnŋ, k u jii’l k but Yiesu tɑɑ pɑɑk, ŋɑɑn suol u mɔnŋ yut k fiɑl fiɑl, k ŋɑɑk nɑ ji nubl nɑn tulɑɑli nɑ gbinm.</verse>
				<verse number="4">K Yiesu *puolpoweitɔyenɔ, wun nbɑ k b yi’u Suudɑ Iskɑɑliɑɔt, (ŋuɑ e din tie wun nbɑ yɑɑ wun tɑn kuɑt Yiesu nɑ,) k u yet ɑ:</verse>
				<verse number="5">«Bee tien k b bo k kɔi tulɑɑli mɑnŋ denienbɑ kobi ŋɑntɑ (300) k jii l likli k tul tɑlɑs-dɑnm i?»</verse>
				<verse number="6">Wɑɑ din yet nnɑ mɑnŋ, l din k tie ɑ u bɑkɑ be tɑlɑs-dɑnm nɑ ni kɑɑ, ŋɑɑn u din tie nɑn-yukɔ e. ŋuɑ e din tie wun nbɑ diɑ likli pɑkl k tuu jɑɑn.</verse>
				<verse number="7">K Yiesu yet’ɔ ɑ: «Ŋɑɑnt’ɔ. U tien nnɑ k l tie n kuun siil tienu e.</verse>
				<verse number="8">Tɑlɑs-dɑnm e sii tun be nɑn’i yuo kul ɑ, ŋɑɑn min ŋɑnin kii tun be nnɑ kɑɑ.»</verse>
				<verse number="9">Ŋɑnn e k *Suifnbɑ bonciɑnn gbɑt ɑ Yiesu be Betɑɑni, k b sɑɑn lenŋ. B din k sɑɑn Yiesu pɑɑk kuukuɑ kɑɑ, ŋɑɑn b din luon k bin sɑɑ lɑ Lɑɑsɑɑl e mun, wun nbɑ k Yiesu fiin’ɔ kuun ni nɑ.</verse>
				<verse number="10">L pɑɑk e tien k Yennu jɑɑnti yudɑnm din loln lolɑ ɑ bin kpi Lɑɑsɑɑl mun biɑk,</verse>
				<verse number="11">k mɑɑn u kuun fiilu pɑɑk e k *Suifnbɑ bonciɑnn din nyik Yennu jɑɑnti yudɑnm mɑnŋ, ŋɑɑn wei Yiesu k tien’ɔ yɑdɑ.</verse>
				<verse number="12">L yent sɑn-nyiɑɔk o k nibulciɑɔnŋ nbɑ bɑɑl Selusɑɑlenm ɑ bin di *yuktgɑltiɑlu jɑɑnm nɑ gbɑt ɑ Yiesu bɑɑt.</verse>
				<verse number="13">K b ji ŋɑt biɑbfɑɑt k cet ɑ bin tuok’ɔ, k yikn wuyikni sɑnpɑɑpo wɑɑ k yɑɑ ɑ: «Hosɑnɑ, Yennu yetŋɑnm ii be dɑɑnɔ nbɑ bɑɑt nɑn Yonmdɑɑnɔ Yennu sɑnn ni nɑ pɑɑk. Yennu n yɑt u yetŋɑnm Islɑɑeltieb Kpɑnbɑl pɑɑk.»</verse>
				<verse number="14">K Yiesu din lɑ bonbik e k jɑk k bɑɑt, nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ</verse>
				<verse number="15">ɑ: « *Siiɔn duo tieb, i dɑɑ tiin jɑŋmɑɑni. Gotl mɑn, i Kpɑnbɑl e jɑk bonbik k bɑɑt nɑ.»</verse>
				<verse number="16">K u puolpoweitieb din dɑɑ k bɑnn lin nbɑ nɑ pɑɑk l yuo mɑnŋ. Ŋɑɑn Yiesu nbɑ din tɑn lɑ dontl nɑ, l yuo e k b ji din tiɑl nɑn lin nbɑ nɑ diɑn Yennu lolkpel kɑdɑɑɔk ni k jikt sɑɑ u po e, k biɑ tiɑl nɑn niib nɑ mun set din tien’ɔ nnɑ e.</verse>
				<verse number="17">Nibulciɑɔnŋ nbɑ din be nɑn Yiesu yuo nbɑ k u yiin Lɑɑsɑɑl ɑ wun nyi kɑɑɔk ni ŋɑɑn fiin’ɔ kuun ni nɑ, k din muɑntl lin nbɑ k b lɑ nɑ.</verse>
				<verse number="18">L pɑɑk e te k niib bonciɑnn din cet’ɔ, k mɑɑn bɑɑ gbɑt k u tun bɑktnɔunŋ tuonjɑɑnn mɑnŋ nɑ pɑɑk.</verse>
				<verse number="19">Ŋɑnn e k Fɑɑliisiɑnnbɑ nɑ yien b lieb ɑ: «Gotl mɑn. T ji kɑn fit tun siɑl. I k lɑ ɑɑ? Tingbounŋ nɑ niib kul ɑ wɑɑ’u e.»</verse>
				<verse number="20">Niib nbɑ din sɑɑn Selusɑɑlenm ɑ bin sɑɑ di *yuktgɑltiɑlu jɑɑnm nɑ, k Glek siɑb din be b ni,</verse>
				<verse number="21">k b tɑn sɑɑn Fiiliip penŋ, wun nbɑ nyii Betsɑidɑ nbɑ be Gɑɑliile tinŋ ni nɑ, k b yet’ɔ ɑ: «Cɑnbɑɑ, t luon k t lɑ Yiesu.»</verse>
				<verse number="22">K Fiiliip sɑɑn k sɑɑ yet Andle, k Andle nɑn Fiiliip ji sɑɑn k yet Yiesu.</verse>
				<verse number="23">K Yiesu yet’b ɑ: «Yuo nbɑ k Yennu sɑɑ donn *Nisɑɑlk Bijɑ nɑ sɑnpɑɑpo nɑ bɑɑl nɑ.</verse>
				<verse number="24">Bɑlmɔni e k n yien’i nɑ, l i tie k b k bul dibinn tinŋ ni, l kɑn kpo. L sii tie dibin-yenml e. Ŋɑɑn l i tie k b bul’l k l kpo, l sɑɑ pɑ e k nɑn dii bonciɑnn.</verse>
				<verse number="25">Dɑɑnɔ nbɑ deki u mɑnfuol tɑn sɑɑ kɔnŋ’l e, ŋɑɑn wun nbɑ yit u mɑnfuol sɑlk tingbounŋ nɑ ni, u sii diɑ’l k l tɑn sii tie mɑnfuol nbɑ kɑɑ gbennu e.</verse>
				<verse number="26">Dɑɑnɔ nbɑ luon wuu tuun n tuonn, sie k u wɑɑ’n, k mɑɑ tɑn sii be siɑn nbɑ, k n tuontunnɔ mun tɑn sii be lenŋ. N Bɑɑ sɑɑ donn dɑɑnɔ nbɑ tuun n tuonn.»</verse>
				<verse number="27">Ŋɑnn e k Yiesu yet ɑ: «N mɔk pɑlbiil bonciɑnn. N sɑɑ pɑk bee? N sɑɑ yet ɑ: ‹N Bɑɑ, nyint’n lin nbɑ bɑɑt n pɑɑk nɑ ni ɑmi ii?› Aɑi, k mɑɑn ŋɑnn e te k n bɑɑl tingbounŋ nɑ ni k di fɑlɑ mɑnŋ.</verse>
				<verse number="28">N Bɑɑ, ŋɑɑnt k ɑ sɑnn n lɑ dontl.» Ŋɑnn e k kunkɔl pɑk sɑnpɑɑpo ɑ: «N sɑnn ponŋ lɑ dontl ɑ, k biɑ sɑɑ ŋɑnm lɑ dontl k pukn.»</verse>
				<verse number="29">Niib bonciɑnn nbɑ din sie lenŋ nɑ din gbɑt kunkɔl mɑnŋ, k b yɑɑ ɑ: «L tie sɑtiɑni e,» k siɑb yɑɑ ɑ: « *Mɑlɑkɑ e piɑk nɑn’ɔ.»</verse>
				<verse number="30">Ŋɑɑn k Yiesu yet’b ɑ: «L k tie n mɔnŋ mɔnŋ pɑɑk kɑɑ k kunkɔl mɑnŋ pɑk nɑ, ŋɑɑn l tie i tiɑɔnŋ pɑɑk e.</verse>
				<verse number="31">Yuo nbɑ k Yennu yɑɑ wun tɑn bu tingbounŋ nɑ ŋɑɑtieb buut nɑ, l yuo bɑɑt, k u biɑ sɑɑ bel wun nbɑ tie tingbounŋ nɑ bɑt.</verse>
				<verse number="32">B i tɑnŋ i jii’n k donn’n sɑnpɑɑpo yuo nbɑ, n sɑɑ te k niib kul n bɑɑl n buol.»</verse>
				<verse number="33">U mɑɑn nɑ din wɑnt wɑɑ tɑn sɑɑ kpo biɑnŋ nbɑ e.</verse>
				<verse number="34">K nibul nɑ yet’ɔ ɑ: «T *senni ni wɑnt’t ɑ *Klistu nɑ sii mɔk mɑnfuol nbɑ kɑɑ gbennu. Nlee k ɑ yet ɑ b sɑɑ jii Nisɑɑlk Bijɑ nɑ k donn’ɔ? Ŋmee tie Nisɑɑlk Bijɑ mɑnŋ i?»</verse>
				<verse number="35">K u jiin yet’b ɑ: «Yentu nɑ sii be i buol wɑɑnm-nnɑ e. L pɑɑk, ii sonm mɑn yentu mɑnŋ ni, lɑɑ dɑɑ be nɑ, k bunbɔnn dɑɑ bɑɑt’i, k mɑɑn wun nbɑ sonm bunbɔnn ni, u k mi wɑɑ sɑɑ siɑn nbɑ po.</verse>
				<verse number="36">Tient yentu nɑ yɑdɑ mɑn, lɑɑ dɑɑ be i sinsuuk ni nɑ k kpɑnt yentu wɑɑs e.» Yiesu nbɑ din yet nnɑ mɑnŋ puolpo e, ŋɑɑn k u nyii niib nɑ ni, k sɑɑn bɔl.</verse>
				<verse number="37">U lek din tun bɑktnɔunŋ tuonjɑɑnɑ bonciɑnn b nunm ni, ŋɑɑn b din k tien’ɔ yɑdɑ,</verse>
				<verse number="38">ɑ *Yennu sɔkni Esɑɑyi mɑɑn nɑ n ji fit gbie nɑn lɑɑ yɑɑ ɑ: «Yonmdɑɑnɔ, ŋmee gɑɑl t mɑɑn i? ŋmee k Yennu jii u pɑnŋ k fiit wɑnn’ɔ?»</verse>
				<verse number="39">B din k fit tien yɑdɑ, k mɑɑn Esɑɑyi biɑ din yet ɑ:</verse>
				<verse number="40">«Yennu e tien’m juɑni, k biɑ te k b gbɑl bɑnnu, ɑ k b ninbinɑ dɑɑ lɑɑt, k b yɑn ni dɑɑ bɑnt l pɑɑk, k b dɑɑ fit bɑɑt n buol ni, k mɑn teb’b.»</verse>
				<verse number="41">Esɑɑyi din yet nnɑ, k mɑɑn u din lɑ Yiesu *yudɑnt e, k din piɑk u po.</verse>
				<verse number="42">Ŋɑɑn k Suifnbɑ yudɑnm bonciɑnn gbɑɑ din tien Yiesu yɑdɑ, ŋɑɑn b k nyinn b mɔnŋ pɑɑnu ni ɑ b tien’ɔ yɑdɑ, k mɑɑn b tiin jɑŋmɑɑni ɑ Fɑɑliisiɑnnbɑ nɑ sɑɑ nyinn’b Suifnbɑ jɑɑnti dieok ni,</verse>
				<verse number="43">k mɑɑn b din luon niib n pɑk’b e, k gɑl Yennu n pɑk’b.</verse>
				<verse number="44">Ŋɑnn e k Yiesu tɑn pɑk sɑnpɑɑpo wɑɑ ɑ: «Dɑɑnɔ nbɑ tien’n yɑdɑ, u k tien min kuukuɑ kɑɑ yɑdɑ, ŋɑɑn u mun tien wun nbɑ tun’n nɑ e yɑdɑ.</verse>
				<verse number="45">Wun nbɑ lɑɑt’n, u lɑɑt wun nbɑ tun’n nɑ e mun.</verse>
				<verse number="46">N bɑɑl tingbounŋ ni nɑ mɑɑ mii tei yentl niib e, k dɑɑnɔ nbɑ tien’n yɑdɑ, u kɑn biɑl bunbɔnn ni.</verse>
				<verse number="47">K biɑ jen ɑ, wun nbɑ gbɑt n mɑɑn nɑ, ŋɑɑn k k sɑk, min kɑɑ sɑɑ bu u buut k biil’ɔ, k mɑɑn n k bɑɑl tingbounŋ nɑ ni mɑɑ n tɑn bu u buut k biil’ɔ kɑɑ, ŋɑɑn n bɑɑl mɑɑ n tɑn fiel *dulnyɑ e.</verse>
				<verse number="48">K wun nbɑ yien’n k k sɑɑk n mɑɑn nɑ, lenŋ e k u sɑɑ lɑ lin nbɑ sɑɑ bu k biil’ɔ. Mɑɑn nbɑ k n pɑk nɑ tɑn sɑɑ bu nɑn’ɔ dulnyɑ cincɑɑtdɑɑl.</verse>
				<verse number="49">N k piɑk nɑn n tiɑɔnŋ yiikuo kɑɑ, ŋɑɑn n Bɑɑ nbɑ tun’n nɑ yet’n mɑɑ sɑɑ pɑk lin nbɑ nɑn mɑɑ sɑɑ wɑnn lin nbɑ.</verse>
				<verse number="50">N mi nɑn lin nbɑ k u wɑnn’n tien niib mɑnfuol nbɑ kɑɑ gbennu e. Ŋɑnn, lin nbɑ k n piɑk nɑ, l tie lin nbɑ k n Bɑɑ wɑnn’n e.»</verse>
			</chapter>
			<chapter number="13">
				<verse number="1">Yuo nbɑ k *yuktgɑltiɑlu jɑɑnm ji din k fɔk, k Yiesu din mi nɑn yuo nɑ e k u sɑɑ nyi tingbounŋ nɑ ni, k ŋmɑt u Bɑɑ penŋ. U din luon u tiɑɔnŋ *puolpoweitieb nbɑ be tingbounŋ nɑ ni, k biɑ din luon’m nɑn wɑɑ tɑn gbenn u tuonɑ.</verse>
				<verse number="2">L yuo nɑ k ŋuɑ nɑn u puolpoweitieb din di jiet, k *Sɑɑtɑn ponŋ din dɔnŋ k te k Suudɑ Iskɑɑliɑɔt wun nbɑ tie Siimɔn bik nɑ dukn ɑ u sɑɑ kuɑt Yiesu.</verse>
				<verse number="3">Ŋɑɑn Yiesu ŋɑnin din mi nɑn u Bɑɑ tul’ɔ bont kul u nuu ni wɑɑ, k biɑ din mi nɑn u nyii u Bɑɑ penŋ e, k biɑ sɑɑ ŋmɑt u penŋ ɑ.</verse>
				<verse number="4">Ŋɑnn e k u fiil jiet pɑɑk, k liɑt u liɑtfuouk k bil, ŋɑɑn jii nunfiɑnŋ, k gbɑb u siɑk ni,</verse>
				<verse number="5">ŋɑɑn jii nyun k wɑt tien tɑtlɑɑɔk ni, k piin fobtl u puolpoweitieb tɑɑ, ŋɑɑn tuu suol nunfiɑnŋ nbɑ k u gbɑb nɑ k fiɑl b tɑɑ.</verse>
				<verse number="6">K u tɑn bɑɑl Siimɔn Piɑl penŋ. K Piɑl boi’ɔ: «N Yonmdɑɑnɔ, ɑ yɑɑ ɑ fobt n tɑɑ e mun ii?»</verse>
				<verse number="7">K Yiesu yet’ɔ: «Mɔtɑɑnɑ, ɑ dɑɑ k bɑnn mɑɑ tuun lin nbɑ nɑ pɑɑk, ŋɑɑn l i yɑnn wɑɑnm-nnɑ, ɑ sɑɑ bɑnn ɑ.»</verse>
				<verse number="8">K Piɑl yet’ɔ: «Min ŋɑnin ponŋ, ɑ kɑn mi k fobt n tɑɑ fɑb ɑ.» K Yiesu yet’ɔ ɑ: «Mi i kii fobt ɑ tɑɑ, min nɑn fin sɑɑ jiɑl muɑnu e.»</verse>
				<verse number="9">Ŋɑnn e jik k Siimɔn Piɑl yet’ɔ ɑ: «N Yonmdɑɑnɔ, dɑɑ fobtl n tɑɑ kuukuɑ kɑɑ, ŋɑɑn fobtl n nii nɑn n yul kul ɑ.»</verse>
				<verse number="10">K Yiesu yet’ɔ: «Dɑɑnɔ nbɑ ponŋ wul nyun, l dɑɑnɔ ji k mɔk jɑknt. L pɑɑk, l k kpɑɑ tɑlɑs nɑn wun ŋɑnm k wul biɑk, sie k wun fobt u tɑɑ e. I ji k mɔk jɑknt, ŋɑɑn l k tie i kul ɑ kɑɑ.»</verse>
				<verse number="11">Yiesu ponŋ din mi wun nbɑ sɑɑ kuɑt’ɔ nɑ. L pɑɑk e te k u din yet yɑɑ ɑ: «L k tie i kul ɑ kɑɑ k mɔk jɑknt.»</verse>
				<verse number="12">Yiesu nbɑ fobt b tɑɑ k gbenn yuo nbɑ nɑ, k u ji jii u liɑtfuouk nɑ k liɑ, ŋɑɑn jen kɑl jiet nɑ buol, ŋɑɑn boi’b ɑ: «I mi mɑɑ tun lin nbɑ k tul’i nɑ pɑɑk ii?</verse>
				<verse number="13">I yi’n ɑ n tie i Wɑntuɑ e, ɑ nɑn Yonmdɑɑnɔ, k i mɔk mɔni, k mɑɑn n set tie nnɑ e.</verse>
				<verse number="14">Tɔn, k min nbɑ tie Yonmdɑɑnɔ nɑn Wɑntuɑ, ŋɑɑn tɑn fobt i tɑɑ nɑ, l mun ŋɑn k ii fobtl i lieb tɑɑ,</verse>
				<verse number="15">k mɑɑn n wɑnn’i nyinn e nɑ, k ii mun i tuun nnɑ mɑn nɑn mɑɑ tun biɑnŋ nbɑ k tul’i nɑ.</verse>
				<verse number="16">Bɑlmɔni e k n yien’i nɑ, tuontunnɔ k cie u dɑɑnɔ, k tuomu mun k cie wun nbɑ tun’ɔ nɑ.</verse>
				<verse number="17">Mɔtɑɑnɑ l i tie k i ji mi lin nbɑ nɑ, pɑlpienn tie i yɑl e l i tie k i tuun nnɑ.»</verse>
				<verse number="18">«N k piɑk i kul ɑ po kɑɑ. N mi yinm nbɑ k n gɑnn’i nɑ pɑlɑ ni. Ŋɑɑn l tie k lin nbɑ diɑn Yennu lolkpel kɑdɑɑɔk ni n gbie ɑ: ‹Dɑɑnɔ nbɑ k min nɑn ŋuɑ lɑkn di pɑɑnu nɑ, ŋuɑ e yɑɑ wun kuɑt’n.› Sie k diɑni nɑ fɑbl tien mɔni k gbien.</verse>
				<verse number="19">N yien’i lɑbɑɑl mɑnŋ mɔtɑɑnɑ nɑ, k suɑ l dɑɑ k tien, k l i tei tien gbenn yuo nbɑ, k yin tien yɑdɑ nɑn n set tie mɑɑ tie wun nbɑ e.</verse>
				<verse number="20">«Bɑlmɔni e k n yien’i nɑ, dɑɑnɔ nbɑ gɑɑl n tuomu, u gɑɑl min e, k wun nbɑ gɑɑl min nɑ, u gɑɑl wun nbɑ tun’n nɑ mun e.»</verse>
				<verse number="21">Yiesu nbɑ din yet nnɑ puolpo e, k pɑlbiil bɑɑl’ɔ bonciɑnn, k u yet’b ɑ: «Bɑlmɔni e k n yien’i nɑ, i ni yenɔ sɑɑ kuɑt’n ɑ.»</verse>
				<verse number="22">K l ŋmɑt b yɑn, nɑn wɑɑ yien wun nbɑ i e, k b jiɑntl goli b lieb.</verse>
				<verse number="23">B ni yenɔ nbɑ k Yiesu mɑntk din luon’ɔ nɑ kɑl kpiɑ’u.</verse>
				<verse number="24">K Siimɔn Piɑl kɑbint’ɔ, k yet’ɔ ɑ: «Boin’mɔ k lɑɑn u yien ŋmɑ po e.»</verse>
				<verse number="25">K u puolpoweituɑ mɑnŋ dɔnn nɑkn’ɔ, k boi’ɔ ɑ: «N Yonmdɑɑnɔ, l tie ŋmee?»</verse>
				<verse number="26">K Yiesu jiin ɑ: «Mi i tei ŋmit pɑɑnu k tun suk kpint ni k tul wun nbɑ, yin bɑnn nɑn l dɑɑnɔ e nɑ.» Ŋɑnn e k u ŋmit pɑɑnu nɑ k suk kpint ni, k jii k tul Suudɑ wun nbɑ tie Siimɔn Iskɑɑliɑɔt bijɑ nɑ.</verse>
				<verse number="27">Suudɑ nbɑ din gɑɑl pɑɑnu mɑnŋ yuo nbɑ nɑ, k Sɑɑtɑn kuɑ u ni. K Yiesu ji yet’ɔ: «Tient fɑɑ yɑɑ ɑ tien lin nbɑ yiɑn yiɑn.»</verse>
				<verse number="28">Ŋɑɑn b suɑ din k bɑnn lin nbɑ k Yiesu pɑk’ɔ nɑ pɑɑk.</verse>
				<verse number="29">K mɑɑn Suudɑ nbɑ din tuu diɑ likli pɑkl nɑ, b siɑb din duki mi ɑ Yiesu tun’ɔ ɑ wun sɑɑn sɑɑ dɑɑ jɑɑnm nɑ jiet e, ɑmi u yet’ɔ ɑ wun sɑɑn tul tɑlɑs-dɑnm e likli.</verse>
				<verse number="30">Suudɑ nbɑ din gɑɑl pɑɑnu nɑ yuo nbɑ nɑ, l tonton nɑ k u fiil nyii. L din tie nyiɑɔk o.</verse>
				<verse number="31">Suudɑ nbɑ din nyii nɑ puolpo, k Yiesu yet u puolpoweitieb ɑ: «Mɔtɑɑnɑ e k *Nisɑɑlk Bijɑ sɑɑ lɑ dontl, k n ni e Yennu mun sɑɑ lɑ dontl biɑk.</verse>
				<verse number="32">L i tie k Yennu lɑ dontl u ni, l kɑn wei i k u mun sɑɑ te k Nisɑɑlk Bijɑ n lɑ dontl u ni.</verse>
				<verse number="33">«N wɑɑs, n ji kɑn wei nɑn’i bonciɑnn. I tɑn sɑɑ lon’n, ŋɑɑn n sɑɑ wɑnn’i nɑn mɑɑ yet *Suifnbɑ yudɑnm biɑnŋ nbɑ nɑ, ɑ i kɑn fit bɑɑl siɑn nbɑ k n sɑɑ nɑ.»</verse>
				<verse number="34">«Mɔtɑɑnɑ n tien’i senpɑɑnu e, ɑ ii luon i lieb mɑn. Mɑɑ luon’i biɑnŋ nbɑ nɑ, ii mun i luon i lieb nnɑ.</verse>
				<verse number="35">L i tie k i luon i lieb, suɑ kul sɑɑ bɑnn nɑn i tie n puolpoweitieb e.»</verse>
				<verse number="36">Ŋɑnn e k Siimɔn Piɑl boi’ɔ ɑ: «N Yonmdɑɑnɔ, ɑ yɑɑ ɑ tɑn sɑɑn lee?» K Yiesu jiin yet’ɔ ɑ: «Mɑɑ tɑn sɑɑ sɑɑn siɑn nbɑ, i kɑn fit wei mɔtɑɑnɑ, ŋɑɑn l puolpo i sɑɑ wei’n ɑ.»</verse>
				<verse number="37">K Piɑl biɑ boi’ɔ: «N Yonmdɑɑnɔ, bee tien k n kɑn fit wei’ɑ mɔtɑɑnɑ? Min ŋɑnin ponŋ tien siil nɑn k n gɑɑl ɑ pɑɑk k kpo.»</verse>
				<verse number="38">K Yiesu boi’ɔ ɑ: «A set tien siil nɑn mɔni nɑn k ɑ gɑɑl n pɑɑk k kpo oo? Bɑlmɔni e k n yien’ɑ nɑ, kojouk dɑɑ tɑn kɑn bui dɑɑnn, k ɑ tɑn sɑɑ noi tɑɑl muntɑ ɑ ɑ k mi’n.»</verse>
			</chapter>
			<chapter number="14">
				<verse number="1">«I dɑɑ te k i yɑn put. Tient Yennu yɑdɑ, k mun tien’n yɑdɑ.</verse>
				<verse number="2">Diet bonciɑnn be n Bɑɑ ŋɑɑk ni. L i bo i kii tie bɑlmɔni, n bo kɑn yet’i ni, k mɑɑn n kun ɑ sɑɑ tien i diet mɑnŋ siil e.</verse>
				<verse number="3">K mi i kun k sɑɑ tien i diet nɑ siil k gbenn, n biɑ sɑɑ jen ɑ k tɑn jii’i, k i mun tɑn sii be siɑn nbɑ k n tɑn sii be nɑ.</verse>
				<verse number="4">I mi mɑɑ sɑɑ siɑn nbɑ, k biɑ mi l sɔnu.»</verse>
				<verse number="5">K Tuomɑ boi’ɔ: «N Yonmdɑɑnɔ, t k mi fɑɑ sɑɑ siɑn. Nlee k t sɑɑ bɑnn l sɔnu?»</verse>
				<verse number="6">K Yiesu jiin k yet’ɔ ɑ: «Min e tie sɔnu nɑ, k biɑ tie mɔmɔnm, k biɑ tie mɑnfuol. Suɑ kɑɑ k sɑɑ bɑɑl n Bɑɑ buol ni, k l k tie k u sint bɑɑl’n.</verse>
				<verse number="7">L i bo i tie k i mi’n, i biɑ bo sii mi n Bɑɑ nɑ wɑɑ, ŋɑɑn mɔtɑɑnɑ k jikt sɑɑ, i ji mi’u k biɑ lɑɑt’ɔ.»</verse>
				<verse number="8">K Fiiliip yet’ɔ ɑ: «N Yonmdɑɑnɔ, wɑnt’t ɑ Bɑɑ mɑnŋ, k t pɑlɑ n pɑɑk.»</verse>
				<verse number="9">K Yiesu jiin ɑ: «Fiiliip, n ponŋ be nɑn’i k l wei wɑɑ, ŋɑɑn k ɑ dɑɑ k mi’n ii? Wun nbɑ lɑ’n, u set lɑ n Bɑɑ mɑnŋ e nɑ. K bee k ɑ yɑɑ ɑ n wɑnn’i n Bɑɑ mɑnŋ i?</verse>
				<verse number="10">A k tien yɑdɑ nɑn n be n Bɑɑ ni e, k n Bɑɑ mun be n ni ii? Mɑɑn nbɑ k n pɑk k tul’i nɑ, l k nyii n ni kɑɑ, ŋɑɑn l nyii n Bɑɑ Yennu buol e. Ŋuɑ e be n ni k tuun u tuonɑ mɑnŋ.</verse>
				<verse number="11">Tient’n yɑdɑ nɑn n be n Bɑɑ ni, k n Bɑɑ mun be n ni. L i kii tie nnɑ biɑk, yin tien yɑdɑ tuonɑ mɑnŋ pɑɑk.</verse>
				<verse number="12">«Bɑlmɔni e k n yien’i nɑ, dɑɑnɔ nbɑ tien’n yɑdɑ, u sii tuun bɑktnɔunŋ tuonjɑɑnɑ nɑn mɑɑ tuun biɑnŋ nbɑ nɑ, k u bɑktnɔunŋ tuonjɑɑnɑ mɑnŋ gbɑɑ sɑɑ gɑl n yɑl ɑ, k mɑɑn n sɑɑ n Bɑɑ buol e.</verse>
				<verse number="13">K lin nbɑ kul k i sii mei’ɔ l po n sɑnn ni, n sɑɑ tun’ɑ, ɑ k ŋuɑ Yennu n lɑ dontl n pɑɑk.</verse>
				<verse number="14">K l i tie k i mei’ɔ lin nbɑ kul po n sɑnn ni, n sɑɑ tun ɑ.»</verse>
				<verse number="15">«L i tie k i luon’n, i sii sɑɑk n mɔb,</verse>
				<verse number="16">k n sɑɑ miɑl n Bɑɑ k u sɑɑ tul’i sonmtɔluɑ, k u sii be nɑn’i yuo nbɑ kɑɑ gbennu.</verse>
				<verse number="17">Ŋuɑ e tie Foŋɑnm nbɑ wɑnt bɑlmɔni. Tingbounŋ nɑ ŋɑɑtieb k fit gɑɑl’ɔ, k mɑɑn b k lɑɑt’ɔ, k biɑ k mi’u, ŋɑɑn yinm ŋɑnin mi’u, k mɑɑn u be nɑn’i, k biɑ sii be i ni.</verse>
				<verse number="18">«N kɑn nyik’i, k i tie kpiebi. N sɑɑ jen i penŋ nɑ.</verse>
				<verse number="19">K l i yɑnn wɑɑnm-nnɑ, tingbounŋ nɑ ŋɑɑtieb ji kɑn lɑ’n, ŋɑɑn yinm ŋɑnin biɑ sɑɑ lɑ’n ɑ. Mɑɑ mɔk mɑnfuol nɑ, k i mun sii mɔk mɑnfuol.</verse>
				<verse number="20">L dɑɑl i bɑɑl, i tɑn sɑɑ bɑnn nɑn n be n Bɑɑ ni e, k i mun biɑ be n ni, k n mun be i ni.</verse>
				<verse number="21">«Dɑɑnɔ nbɑ mɔk n *senni k biɑ sɑɑk’l, l dɑɑnɔ e luon’n. N Bɑɑ Yennu sii luon wun nbɑ luon’n, k n mun sii luon’ɔ, k sɑɑ fiit n mɔnŋ k wɑnn’ɔ.»</verse>
				<verse number="22">K Suudɑ, (l k tie Suudɑ Iskɑɑliɑɔt kɑɑ) boi’ɔ ɑ: «N Yonmdɑɑnɔ, bee tien k ɑ sɑɑ fiit ɑ mɔnŋ k wɑnn’t, ŋɑɑn kɑn fiit ɑ mɔnŋ k tul tingbounŋ nɑ ŋɑɑtieb i?»</verse>
				<verse number="23">K Yiesu jiin yet’ɔ ɑ: «Dɑɑnɔ nbɑ luon’n, u sii sɑɑk n mɑɑn, k n Bɑɑ sii luon’ɔ, k min nɑn n Bɑɑ sɑɑ bɑɑl u buol k sii tun be u ni.</verse>
				<verse number="24">Dɑɑnɔ nbɑ k luon’n, u k sɑɑk n mɑɑn, k yɑɑ gbɑt mɑɑn nbɑ nɑ, l k tie n yɑl kɑɑ, ŋɑɑn l tie n Bɑɑ nbɑ tun’n nɑ yɑl e.</verse>
				<verse number="25">«N yien’i mɑɑn nbɑ nɑ, mɑɑ dɑɑ be nɑn’i nɑ,</verse>
				<verse number="26">ŋɑɑn k n Bɑɑ sɑɑ tun sonmtuɑ i buol, n sɑnn ni. L sonmtuɑ e tie Foŋɑnm nɑ. Ŋuɑ e sɑɑ wɑnn’i mɑɑn kul, k biɑ sɑɑ tiɑl’i lin nbɑ kul k n ponŋ yet’i.</verse>
				<verse number="27">«N tien’i mɑnu e. N pi’i piini nbɑ tie n mɑnu e. N k tul’i nɑn tingbounŋ ŋɑɑtieb nbɑ tuu tul b lieb bɑnnu nbɑ nɑ kɑɑ. I dɑɑ mɔk pɑlbiil. I biɑ dɑɑ tiin jɑŋmɑɑni.</verse>
				<verse number="28">I ponŋ gbɑt k n yet’i ɑ: ‹N yɑɑtl e, ŋɑɑn n biɑ sɑɑ jen i buol ni nɑ.› L i tie k i luon’n i e, i sii mɔk pɑlpienn nɑn mɑɑ sɑɑ n Bɑɑ Yennu buol ni nɑ, k mɑɑn n Bɑɑ cie’n.</verse>
				<verse number="29">«N yien’i lin nbɑ nɑ mɔtɑɑnɑ, k suɑ l dɑɑ k tien, k yuo nbɑ k l tɑn sɑɑ tien e wɑɑ, k yin tien yɑdɑ.</verse>
				<verse number="30">N kɑn pɑk nɑn’i k wei, k mɑɑn tingbounŋ nɑ yudɑɑnɔ bɑɑt. U k mɔk n yiikuo,</verse>
				<verse number="31">ŋɑɑn l tie k tingbounŋ nɑ ŋɑɑtieb n bɑnn nɑn n luon n Bɑɑ nɑn mɔni, k n mun tuun lin nbɑ k u yet’n ɑ n tun. «Fiit mɑn k tin yɑɑt mɑn.»</verse>
			</chapter>
			<chapter number="15">
				<verse number="1">«Min e tie bɑlmɔni tiik nbɑ k b yi *fiinyɑ nɑ, k n Bɑɑ Yennu tie l ŋɑnmtuɑ,</verse>
				<verse number="2">k u tuu cuɑ yiini kul nbɑ gɑɑ n pɑɑk ŋɑɑn k k luon luɑnɑ nɑ. Ŋɑɑn yiini kul nbɑ ŋɑnin luon luɑnɑ nɑ, u tuu gbɑt gbɑt ŋɑnn e, k lin ŋɑnm k lon luɑnɑ bonciɑnn.</verse>
				<verse number="3">Mɔtɑɑnɑ, yinm e tie niŋɑnm, mɑɑn nbɑ k n pɑk k tul’i nɑ pɑɑk.</verse>
				<verse number="4">Ii gɑɑ n pɑɑk mɑn, k n sii be i ni. Tiik yiinu kɑn fit lon luɑnɑ u kuukuɑ, sie k u gɑɑ tiik pɑɑk. I mun kɑn fit lon luɑnɑ, sie k i gɑɑ n pɑɑk.</verse>
				<verse number="5">«Min e tie tiik mɑnŋ, k yinm e tie l yiini. Wun nbɑ gɑɑ n pɑɑk, k n mun be u ni, ŋuɑ e sii luon luɑnɑ bonciɑnn, k mɑɑn mi i kɑɑ i ni, i kɑn fit tun siɑl.</verse>
				<verse number="6">Wun nbɑ k gɑɑ n pɑɑk, u nɑɑn nɑn tiik yiinu nbɑ k b cuɑ’l k lu k l kuol nɑ e. L tiik yiinbuolu e k b tuu tikl k juo muu nɑ.</verse>
				<verse number="7">L i tie k i tun gɑɑ n pɑɑk, k n mɑɑn nɑ be i ni, miɑt lin nbɑ kul k i luon, k i sɑɑ lɑ wɑɑ.</verse>
				<verse number="8">L i tie k i luon luɑnɑ bonciɑnn, ŋɑnn e sɑɑ wɑnn nɑn i set tie n *puolpoweitieb nɑn bɑlmɔni, k n Bɑɑ sɑɑ lɑ dontl.</verse>
				<verse number="9">«N Bɑɑ nbɑ luon’n biɑnŋ nbɑ nɑ, n mun luon’i l biɑnŋ e. Ii gɑɑ n pɑɑk, k n lonm sii be i ni.</verse>
				<verse number="10">L i tie k i sɑɑk n mɔb, n lonm sii be i ni, nɑn mɑɑ sɑɑk n Bɑɑ mɔb, k u lonm mun be n ni nɑ.»</verse>
				<verse number="11">«N pɑk nɑ k tul’i, ɑ n pɑlpienn i be i ni e, k i pɑlpienn n gbie.</verse>
				<verse number="12">Nɑ e tie n *senni k n senn k tul’i, mɑɑ ii luon i lieb nɑn mɑɑ luon yinm biɑnŋ nbɑ nɑ.</verse>
				<verse number="13">Lonjɑɑnsiɑl kɑɑ k gɑl nilɔ n sɑk k gɑɑl u yuɑsnbɑ pɑɑk k kpo.</verse>
				<verse number="14">«L i tie k i tuun mɑɑ yien’i biɑnŋ nbɑ nɑ, i tie n yuɑsnbɑ e.</verse>
				<verse number="15">N ji kɑn yiin’i tuontunnɑ, k mɑɑn tuontunnɔ k mi u Yonmdɑɑnɔ dudukt. Mɑɑ yi’i n yuɑsnbɑ nɑ, k mɑɑn lɑbɑɑl kul nbɑ k n gbɑt n Bɑɑ penŋ nɑ, ŋɑnn e k n wɑnn’i.</verse>
				<verse number="16">Yinm kɑɑ gɑnn’n, ŋɑɑn min e gɑnn’i, k tul’i tuonɑ mɑɑ ii sɑɑ kii luon luɑnɑ bonciɑnn, luɑnɑ nbɑ sii be mɔkmɔk nɑn mɔkmɔk, ɑ n Bɑɑ Yennu n tul’i lin nbɑ k i miɑl’ɔ n sɑnn ni.</verse>
				<verse number="17">Lin nbɑ nɑ e k n pɑk senn k tul’i, mɑɑ ii luon i lieb mɑn.</verse>
				<verse number="18">«Tɔn, l i tɑnŋ i tie k tingbounŋ nɑ ŋɑɑtieb nɑn’i, yin bɑnn nɑn b ponŋ nɑn min e wɑɑ.</verse>
				<verse number="19">L i bo i tie k i tie tingbounŋ nɑ ŋɑɑk niib i e, tingbounŋ nɑ ŋɑɑtieb bo sii luon’i nɑn bɑɑ luon b mɔnŋ niib biɑnŋ nbɑ nɑ e. Ŋɑɑn n gɑnn’i k nyinn’i tingbounŋ nɑ niib ni wɑɑ, k i ji k tie tingbounŋ nɑ ŋɑɑtieb yɑb. L pɑɑk e tien k b nɑn’i.</verse>
				<verse number="20">Ii tiɑn mɑɑn nbɑ k n pɑk’i nɑ mɑn, ɑ: ‹Tuontunnɔ kɑɑ k cie u cɑnbɑɑ.› B i muks’n, b mun sɑɑ muks’i wɑɑ, k b i sɑk n mɑɑn, b mun biɑ sɑɑ sɑk i mɑɑn ɑ.</verse>
				<verse number="21">B set sɑɑ muks’i n sɑnn pɑɑk k mɑɑn b k mi wun nbɑ tun’n nɑ.</verse>
				<verse number="22">«Mi ii dinŋ ii kii sik k tɑn pɑk k tul’b, b bo kii mɔk biit, ŋɑɑn mɔtɑɑnɑ sɔnsɑu ji kɑɑ k b sɑɑ fit bɔl b biit.</verse>
				<verse number="23">Ŋɑɑn wun nbɑ nɑn’n, u nɑn n Bɑɑ e mun.</verse>
				<verse number="24">Mi i bo kii tuun bɑktnɔunŋ tuonjɑɑnɑ nbɑ k suɑ dɑɑ k mi tun nɑ b buol ni, b biɑ bo kii mɔk biit, ŋɑɑn mɔtɑɑnɑ b lɑ bɑktnɔunŋ tuonjɑɑnɑ nɑ wɑɑ, ŋɑɑn nɑn min nɑn n Bɑɑ.</verse>
				<verse number="25">Ŋɑɑn lin nbɑ nɑ tien ɑ lin gbie lin nbɑ diɑn b senni ni ɑ: ‹B nɑn’n, ŋɑɑn k l k mɔk pɑɑk.›</verse>
				<verse number="26">«N sɑɑ tun sonmtuɑ i penŋ, wun nbɑ tie Foŋɑnm k wɑnt bɑlmɔni nɑ. U nyi n Bɑɑ buol e k sii piɑk n po.</verse>
				<verse number="27">K i mun sii tie n *siɑlɑ, k mɑɑn i ponŋ tun be nɑn’n, lɑɑ din nyii yuo nbɑ k n din piin k tuun n tuonn nɑ.</verse>
			</chapter>
			<chapter number="16">
				<verse number="1">«N wɑnt’i lin nbɑ nɑ ɑ i dɑɑ buol i yɑdɑ ni e.</verse>
				<verse number="2">B tɑn sɑɑ yuɑ nyinn’i *Suifnbɑ jɑɑnti diet ni. K yuo bɑɑt k wun nbɑ tɑn kpi’i, u sii duki mi ɑ u tuun nnɑ k tien Yennu e.</verse>
				<verse number="3">B tɑn sɑɑ tun lin nbɑ nɑ k tul’i wɑɑ, k mɑɑn b din k mi n Bɑɑ k biɑ k mi’n.</verse>
				<verse number="4">Ŋɑɑn n yien’i lin nbɑ nɑ mɔtɑɑnɑ, ɑ l yuo i tɑnŋ i bɑɑl, k yin ji fit tiɑl n mɑɑn nbɑ k n pɑk’i nɑ.» «N din k yet’i lin nbɑ nɑ sinsinn, k mɑɑn min nɑn yinm e tuu be.</verse>
				<verse number="5">Ŋɑɑn mɔtɑɑnɑ n sɑɑ wun nbɑ tun’n nɑ penŋ e. Ŋɑɑn i suɑ k boi’n k lɑɑn n sɑɑ lee.</verse>
				<verse number="6">Ŋɑɑn mɑɑ yien’i lin nbɑ mɔtɑɑnɑ pɑɑk, k i ji mɔk pɑlbiil bonciɑnn.</verse>
				<verse number="7">N yien’i bɑlmɔni e, nɑn l ŋɑn i po nɑn k n yɑɑt sɑɑn, k mɑɑn mi i kii sɑɑn, sonmtuɑ nɑ kɑn bɑɑl i penŋ. Ŋɑɑn mi i tɑnŋ i sɑɑn, n sɑɑ tun’ɔ i penŋ nɑ.</verse>
				<verse number="8">«U i tɑnŋ i bɑɑl yuo nbɑ, u sɑɑ wɑnn tingbounŋ nɑ ŋɑɑtieb ɑ b kpɑnn b mɔnŋ e k jiin biit po, k biɑ kpɑnn b mɔnŋ k jiin lin nbɑ ŋɑn po, k biɑ kpɑnn b mɔnŋ k jiin Yennu bɑlbunu po.</verse>
				<verse number="9">U sɑɑ wɑnn’b ɑ b kpɑnn b mɔnŋ e k jiin biit po, k mɑɑn b k tien’n yɑdɑ.</verse>
				<verse number="10">U sɑɑ wɑnn’b ɑ b kpɑnn b mɔnŋ k jiin lin nbɑ ŋɑn po, k mɑɑn n ji sɑɑ n Bɑɑ penŋ e k i ji kɑn lɑ’n.</verse>
				<verse number="11">U sɑɑ wɑnn’b ɑ b kpɑnn b mɔnŋ e k jiin Yennu bɑlbunu po, k mɑɑn u ponŋ bu tingbounŋ nɑ yudɑɑnɔ buut k biil’ɔ wɑɑ.</verse>
				<verse number="12">«Mɑɑn be bonciɑnn k n bo sɑɑ pɑk’i, ŋɑɑn i kɑn fit gɑɑl’l mɔtɑɑnɑ.</verse>
				<verse number="13">Foŋɑnm nbɑ wɑnt bɑlmɔni nɑ, u i tɑnŋ i bɑɑl yuo nbɑ, u sɑɑ wɑnn’i bɑlmɔni kul wɑnnu wɑɑ. K mɑɑn u tɑn kii piɑk u mɔnŋ mɔnŋ po kɑɑ, ŋɑɑn u tɑn sii wɑnt’i lin nbɑ k u gbiɑ, k biɑ sii yien’i lin nbɑ tɑn sɑɑ tien nɑ.</verse>
				<verse number="14">U sii dont n sɑnn, k mɑɑn u tɑn sii jikt lin nbɑ kul tie n yɑl e k wɑnt’i.</verse>
				<verse number="15">Lin nbɑ kul k n Bɑɑ mɔk tie n yɑl e. Ŋɑnn e te k n yet ɑ u sii jikt lin nbɑ tie n yɑl e k wɑnt’i.»</verse>
				<verse number="16">«L i yɑnn wɑɑnm-nnɑ i ji kɑn lɑ’n, ŋɑɑn l i biɑ kii yɑnn wɑɑnm-nnɑ, i biɑ sɑɑ lɑ’n ɑ.»</verse>
				<verse number="17">K u *puolpoweitesiɑb boi b lieb ɑ: «Lin nbɑ nɑ pɑɑk tie bee? K u yɑɑ ɑ l i yɑnn wɑɑnm-nnɑ, ɑ t kɑn lɑ’u, ɑ ŋɑɑn l i biɑ kii yɑnn wɑɑnm-nnɑ, ɑ t sɑɑ lɑ’u wɑɑ. K u biɑ yɑɑ ɑ k mɑɑn u sɑɑ u Bɑɑ penŋ e.</verse>
				<verse number="18">‹L i yɑnn wɑɑnm-nnɑ› pɑɑk tie bee? T k mi wɑɑ piɑk lin nbɑ nɑ pɑɑk.»</verse>
				<verse number="19">K Yiesu bɑnn nɑn b yɑɑ bin boi’ɔ buboit e. L pɑɑk e te k u boi’b ɑ: «Mɑɑ yɑɑ ɑ l i yɑnn wɑɑnm-nnɑ i kɑn lɑ’n, k biɑ yɑɑ ɑ l i biɑ yɑnn wɑɑnm-nnɑ i sɑɑ lɑ’n ɑ nɑ, i boi i lieb e ɑ i bɑnn l pɑɑk ii?</verse>
				<verse number="20">Bɑlmɔni e k n yien’i nɑ, i tɑn sii fɑbn k mɔ, ŋɑɑn tingbounŋ nɑ ŋɑɑtieb ŋɑnin tɑn sii mɔk pɑlpienn e. I sii mɔk pɑlbiil, ŋɑɑn l puolpo k i pɑlbiil mɑnŋ tɑn sɑɑ tunn k tien pɑlpienn.</verse>
				<verse number="21">«L tie nɑn puo nbɑ tuu yɑɑ wun mɑl, k mɔk pɑlbiil nɑ e, k mɑɑn u fɑlɑ yuo bɑɑl ɑ, ŋɑɑn u i tɑnŋ i mɑl bik yuo nbɑ, u ji tuu tɑnm u fɑlɑ nɑ po e, ŋɑɑn ji mɔk pɑlpienn nɑn wɑɑ mɑl bik tingbounŋ ni nɑ pɑɑk.</verse>
				<verse number="22">L tɑn sii tie i mun nnɑ e. Mɔtɑɑnɑ yɑɑ mɔk pɑlbiil nɑ, ŋɑɑn n biɑ tɑn sɑɑ lɑ’i wɑɑ, k i pɑlɑ tɑn sɑɑ penn bonciɑnn, k suɑ kɑɑ k tɑn sɑɑ nyinn pɑlpienn mɑnŋ i ni.</verse>
				<verse number="23">«L yuo i tɑnŋ i bɑɑl, i tɑn kɑn boi’n buboit. Bɑlmɔni e k n yien’i nɑ, lin nbɑ kul k i mei n Bɑɑ nɑn n sɑnn ni, u sɑɑ tul’i wɑɑ.</verse>
				<verse number="24">Ŋɑɑn nɑn mɔtɑɑnɑ, i dɑɑ k mi miɑl’ɔ bonsiɑl nɑn n sɑnn ni. Ii mei’ɔ mɑn, k i sɑɑ lɑ, k ji fit lɑ pɑlpienn k sɑɑ yɑkl.»</verse>
				<verse number="25">«N ponŋ tuu puɑn’i kpɑnjɑn e, ŋɑɑn yuo bɑɑt k n ji tɑn kii puɑn’i kpɑnjɑn, ŋɑɑn n tɑn sii piɑk k yentl i nunm po e k jikt sɑɑ n Bɑɑ Yennu po.</verse>
				<verse number="26">Ŋɑɑn l yuo i tɑnŋ i bɑɑl, i tuu sii mei’ɔ n sɑnn ni. N k yɑɑ ɑ n tɑn sii mei’ɔ k tien’i kɑɑ,</verse>
				<verse number="27">k mɑɑn n Bɑɑ mɔnŋ mɔnŋ luon’i, yɑɑ mun luon’n k tien yɑdɑ nɑn n nyii n Bɑɑ mɑnŋ buol ni nɑ pɑɑk.</verse>
				<verse number="28">N din nyii n Bɑɑ mɑnŋ penŋ e k sik tingbounŋ nɑ ni, k mɔtɑɑnɑ n ji nyikt tingbounŋ mɑnŋ e nɑ, ŋɑɑn ŋmɑt u penŋ.»</verse>
				<verse number="29">Ŋɑnn e k u puolpoweitieb nɑ yet’ɔ ɑ: «Mɔtɑɑnɑ ɑ ji kpɑn piɑk yentl t nunm po e nɑ. A ji k puɑn’t kpɑnjɑn kɑɑ.</verse>
				<verse number="30">Mɔtɑɑnɑ t ji bɑnn nɑn ɑ mi bonsiɑl kul, k l k tie k suɑ n boi’ɑ buboit kɑɑ wɑɑ. K l pɑɑk e tien k t tien yɑdɑ nɑn ɑ nyii Yennu penŋ e.»</verse>
				<verse number="31">K Yiesu jiin’m ɑ: «I ji tien’n yɑdɑ mɔtɑɑnɑ wɑɑ ɑɑ?</verse>
				<verse number="32">Tɔn, yuo bɑɑt, k l ponŋ bɑɑl ɑ, k i kul tɑn sɑɑ yɑt kun. I tɑn sɑɑ nyik’n, k n be n kuukuɑ, ŋɑɑn n kii be n kuukuɑ kɑɑ, k mɑɑn n Bɑɑ be nɑn’n.</verse>
				<verse number="33">N yien’i lin nbɑ nɑ ɑ yin lɑ mɑnu e, yɑɑ gɑɑ n pɑɑk nɑ. I tɑn sii di fɑlɑ tingbounŋ nɑ ni. Ŋɑɑn ii mɔk pɑlcienn mɑn. N nyɑnn tingbounŋ nɑ wɑɑ.»</verse>
			</chapter>
			<chapter number="17">
				<verse number="1">Yiesu nbɑ din pɑk nnɑ mɑnŋ, ŋɑɑn gokt got sɑnpɑɑpo, k yet ɑ: «N Bɑɑ, yuo mɑnŋ bɑɑl nɑ. Ŋɑɑnt k ɑ Bijɑ n lɑ dontl, k ji fit te k ɑ mun n lɑ dontl,</verse>
				<verse number="2">k mɑɑn fin e tul’ɔ yiikuo niib kul pɑɑk, ɑ wun ji fit tul niib kul nbɑ k ɑ tul’ɔ mɑnŋ mɑnfuol nbɑ kɑɑ gbennu.</verse>
				<verse number="3">K mɑnfuol mɑnŋ e tie lin nbɑ sɑɑ te k niib n bɑnn fin nbɑ tie Yennu nɑn bɑlmɔni, k suɑ kɑɑ, nɑn Yiesu *Klistu nbɑ k ɑ tun’ɔ nɑ.</verse>
				<verse number="4">Tuonɑ nbɑ k ɑ tul’n, ɑ n tun nɑ, n ji tun k gbenn ɑ, k donn ɑ sɑnn tingbounŋ nɑ ni.</verse>
				<verse number="5">N Bɑɑ, tuln’min *yudɑnt mɔtɑɑnɑ, yudɑnt nbɑ k n din mɔk, yuo nbɑ k n din be ɑ buol ni k suɑ k ɑ dɑɑ din k nɑn *dulnyɑ nɑ.</verse>
				<verse number="6">«Niib nbɑ k ɑ din gɑnn’b tingbounŋ nɑ ni k tul’n nɑ, n te k b bɑnn’ɑ wɑɑ. B din tie ɑ yɑb e, k ɑ din jii’b k tul’n, k b mun sɑk ɑ mɑɑn ɑ.</verse>
				<verse number="7">K mɔtɑɑnɑ b mi nɑn bonsiɑl kul nbɑ k ɑ tul’n nɑ, l nyii ɑ buol e,</verse>
				<verse number="8">k mɑɑn n pɑk’b mɑɑn nbɑ k ɑ tul’n nɑ wɑɑ, k b mun gɑɑl ɑ. B mi nɑn n set nyii ɑ penŋ e nɑn mɔni, k b tien yɑdɑ nɑn fin e tun’n.</verse>
				<verse number="9">«Tɔn, mɔtɑɑnɑ n ji mei’ɑ b pɑɑk e nɑ. N k mei’ɑ tingbounŋ nɑ niib kul pɑɑk kɑɑ, ŋɑɑn mɔtɑɑnɑ n mei’ɑ bin nbɑ k ɑ tul’n nɑ pɑɑk e, k mɑɑn b tie ɑ yɑb e.</verse>
				<verse number="10">N yɑb kul tie ɑ yɑb e, k ɑ yɑb kul mun tie n yɑb, k b ni e k n lɑɑt yudɑnt.</verse>
				<verse number="11">N ji k be tingbounŋ nɑ ni, ŋɑɑn ŋɑnm ŋɑnin dɑɑ be tingbounŋ nɑ ni e. N bɑɑt ɑ buol ni e. N Bɑɑ, *Ŋɑnɔ nɑ, i diɑ’b fɑnu nɑn ɑ sɑnn ni, sɑnn nbɑ k ɑ din pul’n nɑ, ɑ bin ji fit tɑɑn yonm nɑn min nɑn fin nbɑ kpɑn tie yonm nɑ.</verse>
				<verse number="12">Mɑɑ dɑɑ be nɑn’m nɑ, n diɑ’b fɑnu nɑn ɑ sɑnn nbɑ k ɑ din pul’n nɑ ni. N guu’b k b ni suɑ k bot, sie wun nbɑ din sɑɑ bot ɑ k lin nbɑ diɑn Yennu lolkpel kɑdɑɑɔk ni nɑ n gbie e.</verse>
				<verse number="13">Ŋɑɑn mɔtɑɑnɑ n bɑɑt ɑ penŋ e, k mɑɑ dɑɑ be tingbounŋ nɑ ni nɑ, n piɑk lin nbɑ nɑ k tien’m, ɑ bin ji fit lɑ n pɑlpienn nɑ k sɑɑ yɑkl.</verse>
				<verse number="14">«N pɑk ɑ mɑɑn nɑ tul’b ɑ, k tingbounŋ nɑ ŋɑɑtieb nɑn’m, k mɑɑn b k tie tingbounŋ nɑ ni yɑb, nɑn mɑɑ mun k tie tingbounŋ nɑ ni yuɑ nɑ.</verse>
				<verse number="15">N k mei’ɑ mɑɑ ɑ nyinn’b tingbounŋ nɑ ni kɑɑ, ŋɑɑn n mei’ɑ fɑn guul’b fɑnu, k Klistu dɑtɑɑk dɑɑ bɑɑt k biil’b.</verse>
				<verse number="16">B k tie tingbounŋ nɑ yɑb, nɑn mɑɑ mun k tie tingbounŋ nɑ yuɑ nɑ.</verse>
				<verse number="17">«Ŋɑɑnt k bii tie ɑ yɑb nɑn bɑlmɔni, k mɑɑn ɑ mɑɑn tie bɑlmɔni e.</verse>
				<verse number="18">Fɑɑ din tun’n tingbounŋ nɑ ni biɑnŋ nbɑ nɑ, nnɑ e k n mun tun’m tingbounŋ nɑ ni.</verse>
				<verse number="19">K b pɑɑk e k n jikt n mɔnŋ k tien’ɑ nɑ, ɑ bin ji fit tien ɑ tiɑɔnŋ yɑb nɑn bɑlmɔni.</verse>
				<verse number="20">«N k mei’ɑ k tien ŋɑnm kuukuɑ kɑɑ, ŋɑɑn n biɑ mei’ɑ k tien bin nbɑ tɑn sɑɑ tien’n yɑdɑ b muɑnti pɑɑk e wɑɑ,</verse>
				<verse number="21">ɑ b kul n tɑɑn yonm. N Bɑɑ, ŋɑɑnt k bii be t ni, nɑn fɑɑ be n ni k n mun be ɑ ni nɑ, ɑ k tingbounŋ nɑ ŋɑɑtieb n tien yɑdɑ nɑn fin e tun’n.</verse>
				<verse number="22">N tul’b yudɑnt nbɑ k ɑ tul’n nɑ, ɑ b kul n tɑɑn yonm nɑn min nɑn fin nbɑ tɑɑn yonm biɑnŋ nbɑ nɑ.</verse>
				<verse number="23">N be b ni, k ɑ mun be n ni, ɑ k bin tɑɑn yonm dede k tingbounŋ ŋɑɑtieb n fit bɑnn nɑn fin e tun’n, k ɑ mun luon’m nɑn fɑɑ luon’n biɑnŋ nbɑ nɑ.</verse>
				<verse number="24">«N luon k bin nbɑ k ɑ tul’n nɑ i be mɑɑ tɑn sii be siɑn nbɑ k bin lɑ n yudɑnt nbɑ k ɑ din tul’n k suɑ k ɑ dɑɑ k nɑn dulnyɑ nɑ.</verse>
				<verse number="25">N Bɑɑ, fin nbɑ tie Ŋɑnɔ nɑ, tingbounŋ nɑ ŋɑɑtieb k mi’ɑ ni, ŋɑɑn n mi’ɑ, k bin nbɑ be nɑn’n mi nɑn fin e tun’n.</verse>
				<verse number="26">N te k b bɑnn’ɑ k n biɑ sɑɑ te k b ŋɑnm bɑnn’ɑ, ɑ k lonm nbɑ k ɑ mɔk nɑn’n nɑ ii be b ni k n mun sii be b ni.»</verse>
			</chapter>
			<chapter number="18">
				<verse number="1">Yiesu nbɑ din pɑk k gbenn nɑ puolpo, k ŋuɑ nɑn u *puolpoweitieb yɑɑt sɑɑ, k sɑɑ puot kpenu nbɑ k b yi Seedlɔn nɑ. Gungounŋ nnɑ din be lenŋ, k b din be gungounŋ mɑnŋ ni.</verse>
				<verse number="2">Tɔn, Suudɑ wun nbɑ kuɑt Yiesu nɑ din tuu mi gungounŋ mɑnŋ buol, k mɑɑn yuo kul Yiesu din tuu sɑɑ nɑn u puolpoweitieb lenŋ e.</verse>
				<verse number="3">Ŋɑnn e k Suudɑ tɑn bɑɑl gungounŋ mɑnŋ ni nɑn sejenm bonciɑnn, nɑn Yennu jɑɑnti yudɑnm nɑn Fɑɑliisiɑnnbɑ tuontunnɑ, k b din diɑ jɑtiɑt nɑn fitɑ nɑn mulɑnbɑɑbi.</verse>
				<verse number="4">Yiesu ŋɑnin din mi bonsiɑl kul nbɑ yɑɑ lin tien’ɔ, ŋɑnn e k u nyii tuɑnn, k boi’b ɑ: «I luon ŋmee?»</verse>
				<verse number="5">K b jiin ɑ: «Yiesu nbɑ tie Nɑɑsɑɑlet nilɔ nɑ.» K u yet’b ɑ: «Min e nɑ.» K Suudɑ, wun nbɑ nyii u puol nɑ, k u sie lenŋ nɑn’m.</verse>
				<verse number="6">Yiesu nbɑ ŋɑnin yɑɑ ɑ: «Min e nɑ» yuo nbɑ, k b ji ŋmɑt potuntunɑ, k bɑɑ bɑɑ tinŋ ni.</verse>
				<verse number="7">K Yiesu ŋɑnm boi’b ɑ: «I luon ŋmee?» K b biɑ yɑɑ ɑ: «Yiesu nbɑ tie Nɑɑsɑɑlet nilɔ nɑ.»</verse>
				<verse number="8">K Yiesu yet’b ɑ: «N ponŋ yet’i ɑ min e nɑ. L i tie k i luon’n i e, yin ŋɑɑn k bin nbɑ be nnɑ nɑ k bin yɑɑt ɑ.»</verse>
				<verse number="9">Nnɑ e k lin nbɑ k u yet ɑ: «Fɑɑ tul’n bin nbɑ kul nɑ, b suɑ k bot,» k lin fit tien mɔni.</verse>
				<verse number="10">L yuo mɑnŋ k Siimɔn Piɑl din diɑ juk-bɑnjiɑk k nuɑt, k cuɑ Yennu jɑɑnti yudɑɑnɔ tuontunnɔ niidiitu po tubl k pot. Tuontunnɔ mɑnŋ sɑnn din yi Mɑɑlkus.</verse>
				<verse number="11">K Yiesu yet Piɑl ɑ: «Jiin ɑ juk-bɑnjiɑk mɑnŋ k jiin nuɑn. A duki nɑn wɑhɑlɑ *kɔp nbɑ k n Bɑɑ tul’n nɑ, n kɑn nyu lenŋ ii?»</verse>
				<verse number="12">Ŋɑnn e jik k sejenm nɑn b yudɑɑnɔ nɑn *Suifnbɑ yudɑnm tuontunnɑ nɑ suol Yiesu, k lol’ɔ,</verse>
				<verse number="13">k jii’u k dɑɑ sɑɑn nɑn’ɔ Ann buol sinsinn. Ann din tie *Kɑɑyiif diɑnjuɑ e, k Kɑɑyiif din tie Yennu jɑɑnti yudɑɑnɔ e l binn ni.</verse>
				<verse number="14">Kɑɑyiif mɑnŋ e dɑɑn yet Suifnbɑ yudɑnm ɑ l i tie k niyenɔ kuɑ gɑɑl niib kul pɑɑk k kpo, l sɔ.</verse>
				<verse number="15">Bɑɑ din sɑɑn nɑn Yiesu yuo nbɑ, k Siimɔn Piɑl nɑn Yiesu puolpoweitɔluɑ wɑɑ. K puolpoweituɑ mɑnŋ din tie suɑ nbɑ k Yennu jɑɑnti yudɑɑnɔ mi’u e. L pɑɑk, k u din fit kuɑ Yennu jɑɑnti yudɑɑnɔ nɑ ŋɑɑdundounŋ ni, siɑn nbɑ k Yiesu be nɑ.</verse>
				<verse number="16">Ŋɑɑn k Piɑl ŋɑnin biɑl sie nɑn-yel po yɑnŋl tɑnmɔb ni, k puolpoweitɔluɑ mɑnŋ nbɑ k Yennu jɑɑnti yudɑɑnɔ din mi’u nɑ, k u ŋmɑt yɑnŋl tɑnmɔb nɑ ni, k pɑk nɑn sɑpɑɑmɔ nbɑ guu tɑnmɔb nɑ, k kuɑn Piɑl dundounŋ ni.</verse>
				<verse number="17">K sɑpɑɑmɔ mɑnŋ boi Piɑl: «A k tie juɑ nɑ puolpoweitɔyenɔ kɑɑ ɑɑ?» K Piɑl jiin’ɔ ɑ: «Aɑi. N k tie u puolpoweitɔyenɔ kɑɑ.»</verse>
				<verse number="18">Wɑɑt din be l yuo, k tuontunnɑ nɑ nɑn sejenm nɑ juo sɑnkuɑnɑ muu, k sie k nɑni, k Piɑl tɑn sɑɑn tɑɑn’m k b nɑni.</verse>
				<verse number="19">Ŋɑnn e k Yennu jɑɑnti yudɑɑnɔ nɑ boi Yiesu u puolpoweitieb nɑn u wɑnnu nɑ po.</verse>
				<verse number="20">K Yiesu jiin yet’ɔ ɑ: «N ponŋ tuu piɑk yienin ni k tien suɑ kul. Yuo kul n tuu wɑnt niib Yennu mɑɑn Suifnbɑ jɑɑnti diet ni nɑn Yennu jɑɑnti ŋɑsɑɑkɑk ni, siɑn nbɑ k Suifnbɑ kul tuu bɑɑt lɑknt nɑ. N k pɑk siɑl wuol ni.</verse>
				<verse number="21">Bee tien k ɑ boi’n nnɑ? Boin bin nbɑ gbɑt lin nbɑ k n tuu yien’m nɑ. Ŋɑnm mi mɑɑ tuu yien lin nbɑ.»</verse>
				<verse number="22">Yiesu nbɑ yet nnɑ mɑnŋ, k sejenm nɑ yenɔ peb’ɔ tɑnpɑk, ŋɑɑn boi’ɔ ɑ: «Nnɑ e k ɑ sɑɑ pɑk jiin Yennu jɑɑnti yudɑɑnɔ?»</verse>
				<verse number="23">K Yiesu yet’ɔ: «Mi i pɑk bonbisiɑl i e, fɑn yet suɑ kul lɑɑ tie lin nbɑ. Ŋɑɑn mi i pɑk lin nbɑ tokn i e, bee tien k ɑ ji peb’n i?»</verse>
				<verse number="24">L yuo e k Ann te k b jii Yiesu k sɑɑn nɑn’ɔ Kɑɑyiif wun nbɑ tie Yennu jɑɑnti yudɑɑnɔ nɑ penŋ, k Yiesu biɑ lek dɑɑ lol nɑn ŋmiit.</verse>
				<verse number="25">Piɑl nbɑ din sie k nɑni muu nɑ, lenŋ mɑnŋ k b boi’ɔ ɑ: «A k tie u puolpoweitɔyenɔ kɑɑ ɑɑ?» K Piɑl noi, k yet’b ɑ: «Aɑi, n k tie u puolpoweitɔyenɔ kɑɑ.»</verse>
				<verse number="26">K Yennu jɑɑnti yudɑɑnɔ tuontun-yenɔ nbɑ k u ninjɑ tie wun nbɑ k Piɑl cuɑ u tubl k pot nɑ, k u boi’ɔ ɑ: «N k lɑ’ɑ nɑn Yiesu, gungounŋ nɑ ni ii?»</verse>
				<verse number="27">K Piɑl biɑ noi. L tɑɑkpɑɑk ni nɑ k kojouk bui.</verse>
				<verse number="28">L puolpo k Suifnbɑ yudɑnm nyii nɑn Yiesu Kɑɑyiif ŋɑɑk ni k sɑɑn nɑn’ɔ Luonmtieb kpɑnbɑl ŋɑɑk ni. L din tie sɑn-nyɑpob ni e. Ŋɑɑn Suifnbɑ yudɑnm mɑnŋ k luon bin kuɑ ŋɑɑk mɑnŋ ni k mɑɑn b din k luon bin kuɑn b mɔnŋ jɑknt ni ɑ bin fit k di *yuktgɑltiɑlu jɑɑnm jiet.</verse>
				<verse number="29">L pɑɑk k *Piilɑɑt nyii nɑn-yel k tuok’b, k boi’b ɑ: «I tɑɑl juɑ nɑ biɑ pɑɑk e?»</verse>
				<verse number="30">K b yɑɑ ɑ: «Wuu bo i kii tun bonbiil, t bo kɑn bɑɑl nɑn’ɔ ɑ buol nnɑ.»</verse>
				<verse number="31">K Piilɑɑt yet’b: «I mɔnŋ mɔnŋ n jii’u k bu nɑn’ɔ i *senni nbɑ wɑnt biɑnŋ nbɑ.» K Suifnbɑ yudɑnm mɑnŋ yɑɑ ɑ: «T k mɔk yiikuo nɑn tin kpi nilɔ.»</verse>
				<verse number="32">L din set tɑn tie nnɑ e, ɑ Yiesu nbɑ din yɑɑ ɑ kubuolu nbɑ k u tɑn sɑɑ kpo nɑ, n ji fit gbie.</verse>
				<verse number="33">K Piilɑɑt ŋmɑt k kuɑ ŋɑɑk nɑ ni, ŋɑɑn yiin Yiesu, k boi’ɔ ɑ: «A tie Suifnbɑ Kpɑnbɑl ee?»</verse>
				<verse number="34">K Yiesu jiin k boi’ɔ ɑ: «Fin e dɑɑ boi’n buboit nɑ ɑmi siɑb e yet’ɑ n po oo?»</verse>
				<verse number="35">K Piilɑɑt yet’ɔ: «N mun tie Suifnbɑ buolu ni nilɔ ee? A mɔnŋ mɔnŋ niib nɑn Yennu jɑɑnti yudɑnm e jii’ɑ k tɑn tul’n. A jiɑ biil bee?»</verse>
				<verse number="36">K Yiesu yet’ɔ ɑ: «N nɑɑn k tie tingbounŋ nɑ ni yɑl kɑɑ. N nɑɑn i bo i tie tingbounŋ nnɑ yɑl i e, n sejenm bo sɑɑ kɔn n pɑɑk, k Suifnbɑ yudɑnm bo kɑn suol’n. Aɑi, n nɑɑn k tie tingbounŋ nnɑ nɑɑn.»</verse>
				<verse number="37">K Piilɑɑt boi’ɔ ɑ: «A set tie Kpɑnbɑl e ŋɑnin ii?» K Yiesu jiin ɑ: «Nnn, fin e yien ɑ n tie Kpɑnbɑl. B din mɑl’n ɑ n wɑnn niib bɑlmɔni e. K l pɑɑk e, k n din bɑɑl *dulnyɑ nɑ ni k suɑ kul nbɑ wɑɑ bɑlmɔni mɑnŋ gbiɑ n mɑɑn.»</verse>
				<verse number="38">K Piilɑɑt boi’ɔ ɑ: «Bɑlmɔni tie bee?» Wɑɑ yet nnɑ puolpo k u ŋmɑt nyii nɑn-yel Suifnbɑ yudɑnm nɑ buol k yet’b ɑ: «N k lɑ juɑ nɑ biit k sɑɑ biil’ɔ.</verse>
				<verse number="39">Ŋɑɑn i mɔk siɑl k tuu tie binn kul ni, k n tuu nyinn dɑnsɑlyenɔ *yuktgɑltiɑlu jɑɑnm yuo k tul’i. I luon k n nyinn Suifnbɑ Kpɑnbɑl nɑ k tul’i ni ii?»</verse>
				<verse number="40">K b tiɑn tintiɑni k yɑɑ ɑ: «T k luon juɑ nɑ kɑɑ. T luon Bɑɑlɑɑbɑɑs e, k ɑ nyinn’ɔ k tul’t.» Ŋɑɑn k Bɑɑlɑɑbɑɑs mɑnŋ din tie fɑt-tuɑ e.</verse>
			</chapter>
			<chapter number="19">
				<verse number="1">L yuo nɑ k *Piilɑɑt te k b buo Yiesu gbɑnn.</verse>
				<verse number="2">K sejenm nɑ luu kunkoni foklk k yiln’mɔ, ŋɑɑn lɑnn’ɔ bɑɑnmunŋ nnɑ,</verse>
				<verse number="3">k nyi bɑɑt k gbɑɑ u tuɑnn, k yien ɑ: « *Suifnbɑ Kpɑnbɑl, t fuont’ɑ,» ŋɑɑn pebt’ɔ tɑnpɑki.</verse>
				<verse number="4">Ŋɑnn e k Piilɑɑt biɑ ŋɑnm k dɑɑ nyii nɑn-yel k yet yudɑnm nɑ: «Gotl mɑn, n bɑɑt nɑn’ɔ i buol, k yin bɑnn nɑn n k lɑ u biit.»</verse>
				<verse number="5">Ŋɑnn e, k Yiesu bɑɑl nɑn-yel po, k yil kunkoni foklk nɑ nɑn bɑɑnmunŋ nɑ, k Piilɑɑt yet’b ɑ: «Gotl mɑn, juɑ mɑnŋ e nɑ.»</verse>
				<verse number="6">Yennu jɑɑnti yudɑnm nɑn b sejenm nbɑ lɑ’u nɑ, k b tiɑn tintiɑni, k yɑɑ ɑ: «Kpɑɑn’mɔ dɑpunpunn pɑɑk. Kpɑɑn’mɔ dɑpunpunn pɑɑk.» K Piilɑɑt yet’b ɑ: «Yinm jii’mɔ mɑn k kpɑɑ’u dɑpunpunn pɑɑk i mɔnŋ, k mɑɑn min k lɑ u biit.»</verse>
				<verse number="7">K Suifnbɑ yudɑnm nɑ jiin yɑɑ ɑ: «T mɔk sensɑu, k *senni mɑnŋ wɑnt nɑn u kpɑn lek tie wun kpo e, k mɑɑn u yɑɑ ɑ u tie Yennu Bijɑ e.»</verse>
				<verse number="8">Piilɑɑt nbɑ din gbɑt nnɑ, k jɑŋmɑɑni biɑ ŋɑnm suol’ɔ bonciɑnn,</verse>
				<verse number="9">k u ŋmɑt kuɑ ŋɑɑn yiin Yiesu, k tɑn boi’ɔ ɑ: «A nyii lee?» Ŋɑɑn Yiesu din k jiin’ɔ siɑl.</verse>
				<verse number="10">Ŋɑnn e, k Piilɑɑt boi’ɔ ɑ: «A kɑn pɑk jiin’n ii? A k mi nɑn n mɔk yiikuo k sɑɑ ŋɑɑ’ɑ, k biɑ mɔk yiikuo k sɑɑ kpɑɑ’ɑ dɑpunpunn pɑɑk ii?»</verse>
				<verse number="11">K Yiesu ji jiin’ɔ ɑ: «Yennu i bo i kii cɑb’ɑ yiikuo, ɑ bo kii mɔk n yiikuo. L pɑɑk, dɑɑnɔ nbɑ suol’n k jiin kubn’ɑ nɑ, u biit yɑb bonciɑnn k gɑl ɑ yɑl ɑ.»</verse>
				<verse number="12">L yuo k ji sɑɑ, Piilɑɑt din yiɑb luon wun ŋɑɑ Yiesu, ŋɑɑn k Suifnbɑ yudɑnm nɑ yɑki kpɑyɑkt k yɑɑ ɑ: «L i tie k ɑ ŋɑɑ’u, ŋɑnn ɑ ji k tie Luonm kpɑnbɑlɑ yudɑɑnɔ Sesɑɑl yuɑk kɑɑ, k mɑɑn dɑɑnɔ nbɑ pul u mɔnŋ Kpɑnbɑl, u tie kpɑnbɑlɑ yudɑɑnɔ nɑ dɑtɑɑk e.»</verse>
				<verse number="13">Piilɑɑt nbɑ gbɑt nnɑ, k u nyii nɑn Yiesu nɑn-yel po, k kɑl u buut kɑɑnu pɑɑk, k b yi’l Binbintl. (Suifnbɑ mɑɑn ni, b yi’l Gɑɑbɑɑtɑ nɑ.)</verse>
				<verse number="14">L din tie yensuuk po e, k l sɑɑ yent k *yuktgɑltiɑlu jɑɑnm n di. K Piilɑɑt yet Suifnbɑ yudɑnm nɑ ɑ: «I Kpɑnbɑl i nɑ.»</verse>
				<verse number="15">K b yɑki kpɑyɑkt k yɑɑ ɑ: «Kpin’mɔ. Kpin’mɔ. Kpɑɑn’mɔ dɑpunpunn pɑɑk.» K Piilɑɑt boi’b: «I luon k n kpɑɑ i Kpɑnbɑl dɑpunpunn pɑɑk ii?» K Yennu jɑɑnti yudɑnm nɑ jiin ɑ: «T k mɔk kpɑnbɑlsuɑ sie Luonm kpɑnbɑlɑ yudɑɑnɔ Sesɑɑl kuukuɑ.»</verse>
				<verse number="16">K Piilɑɑt ji cɑb ɑ bin kpɑɑ Yiesu dɑpunpunn pɑɑk. Ŋɑnn e k sejenm ji gɑɑl Yiesu,</verse>
				<verse number="17">k u jii u tiɑɔnŋ kuun dɑpunpunn k nyii duo nɑ kpinŋ, k sɑɑn siɑn nbɑ k b yi’l «Yukpɑbuk» nɑ. (Suifnbɑ mɑɑn ni, b yi ŋɑnn e «Golgotɑ» nɑ.)</verse>
				<verse number="18">Lenŋ e k b kpɑɑ’u dɑpunpunn pɑɑk, k biɑ kpɑɑ niib bɑnle dɑpunpunɑ pɑɑk k pukn Yiesu po, k yenɔ be u ciɑnu k luɑ mun be u ciɑnu, ŋɑɑn k Yiesu be sinsuuk ni.</verse>
				<verse number="19">K Piilɑɑt diɑn diɑni k b tɑbn Yiesu dɑpunpunn nɑ yul pɑɑk, k l yɑɑ ɑ: «Nɑɑsɑɑlet nilɔ Yiesu wun nbɑ tie Suifnbɑ Kpɑnbɑl i nɑ.»</verse>
				<verse number="20">K Suifnbɑ bonciɑnn din lii diɑni mɑnŋ ɑ, k mɑɑn siɑn nbɑ k b din kpɑɑ Yiesu dɑpunpunn pɑɑk nɑ, l din k fɔk nɑn Selusɑɑlenm. Diɑni nɑ, l din diɑn Suifnbɑ nɑn Luonm tieb nɑn Glek tieb mɑɑn ni e.</verse>
				<verse number="21">Ŋɑnn e k Suifnbɑ Yennu jɑɑnti yudɑnm sɑɑn k yet Piilɑɑt ɑ: «Dɑɑ dɑ ɑ: ‹Suifnbɑ Kpɑnbɑl i nɑ,› ŋɑɑn diɑnt ɑ: ‹Juɑ nɑ yɑɑ ɑ u tie Suifnbɑ Kpɑnbɑl e.› »</verse>
				<verse number="22">K Piilɑɑt jiin ɑ: «Mɑɑ sɑt diɑn lin nbɑ, n diɑn e.»</verse>
				<verse number="23">Sejenm nbɑ kpɑɑ Yiesu nɑ puolpo e, k b jii u tiɑt k cent’l tɑɑl munnɑ, k sejenm nɑ kul din gɑɑl tol. L puolpo e biɑk k b jii u liɑtfuouk, lin nbɑ k b luu’l bonmunn, k l k mɔk nyɑlmu nɑ,</verse>
				<verse number="24">k b yet b lieb ɑ: «I dɑɑ pɑt. Ŋɑɑnt k t tɔ tiɑtiɑ k lɑɑn wun nbɑ sɑɑ yent’l.» L din tien nnɑ, ɑ Yennu lolkpel kɑdɑɑɔk nbɑ din yet nnɑ, lin ji fit gbie ɑ: «B cent n tiɑt, k biɑ tɔ tiɑtiɑ n liɑtfuouk pɑɑk.» Nnɑ e k sejenm nɑ set din tun.</verse>
				<verse number="25">K Yiesu nɑɑ din sie kpiɑ u dɑpunpunn nɑ, ŋuɑ nɑn u niipuo, k b yi’u Mɑɑli wun nbɑ tie Klopɑs ŋɑɑpuo, nɑn Mɑgdɑɑlɑ puo Mɑɑli, k b lɑkn sie lenŋ.</verse>
				<verse number="26">K Yiesu lɑ u nɑɑ, k biɑ lɑ u *puolpoweituɑ nbɑ k u mɑntk luon’ɔ nɑ, k u mun sie lenŋ, k Yiesu yet u nɑɑ ɑ: «N nɑɑ, ɑ bijɑ i nɑ jik,»</verse>
				<verse number="27">k biɑ yet u puolpoweituɑ mɑnŋ ɑ: «A mun, ɑ nɑɑ i nɑ jik.» Lɑɑ din nyii l yuo nɑ k u puolpoweituɑ nɑ ji din jii Yiesu nɑɑ k kun nɑn’ɔ u ŋɑɑk ni.</verse>
				<verse number="28">L puolpo e, Yiesu din mi nɑn bonsiɑl kul nbɑ k u din tuun nɑ, l ji gbenn ɑ, k u yet ɑ: «Nyun-nyuklu mɔk’n,» ɑ lin gbien lin nbɑ diɑn Yennu lolkpel kɑdɑɑɔk ni nɑ.</verse>
				<verse number="29">Ŋmɑnŋ din sie nɑn dɑmiituk lenŋ, k b jii sɑɑpo k tun dɑmiituk mɑnŋ ni, k jii tiik nbɑ k b yi iisɔp nɑ dɑɑɔk k fin sɑɑpo nɑ, k tien u mɔb ni,</verse>
				<verse number="30">k u fuɑnt k nɑk, k yet ɑ: «L gbenn ɑ,» ŋɑɑn tibn k jii u siek k tul Yennu ŋɑɑn kpo.</verse>
				<verse number="31">L din tie ɑlsumɑ dɑɑl e, k Suifnbɑ din k luon niib nɑ i be dɑpunpunɑ pɑɑk *Fuondɑɑl, k mɑɑn Fuondɑɑl mɑnŋ din tie dɑjɑɑnn e. Ŋɑnn e k b din boi Piilɑɑt ɑ wun cɑb’b k bin kɔnn kɔnn b tɑɑ k kpɑɑt’b.</verse>
				<verse number="32">L pɑɑk, k sejenm nɑ sɑɑn k sɑɑ kɔnn bin nbɑ k b libn kpɑɑ’b nɑn Yiesu nɑ tɑɑ,</verse>
				<verse number="33">ŋɑɑn bɑɑ bɑɑl Yiesu buol ni, k suɑ k u ponŋ kpo nɑ, b din k kɔnn u tɑɑ.</verse>
				<verse number="34">Ŋɑɑn k sejenm yenɔ jii kpɑnn k ŋmuu Yiesu lokl ni. L tɑɑkpɑɑk ni k sɔn nɑn nyun ji nyi.</verse>
				<verse number="35">Wun nbɑ diɑn lin nbɑ nɑ tie *siɑlɑ e k u *siɑlɑ tie mɔni, k u mun mi nɑn u piɑk mɔni e ɑ yin mun tien yɑdɑ.</verse>
				<verse number="36">Lin nbɑ nɑ kul din tien ɑ lin nbɑ diɑn Yennu lolkpel kɑdɑɑɔk ni n gbie ɑ: «B kɑn yiel u kpɑbɑ nɑn yenn kuɑ wɑɑ.»</verse>
				<verse number="37">K l biɑ diɑn Yennu lolkpel kɑdɑɑɔk ni ɑ: «Niib tɑn sii goli bɑɑ ŋmuu wun nbɑ kpɑnn nɑ.»</verse>
				<verse number="38">L puolpo e k Suosiɑf, wun nbɑ tie Aliimɑɑte nilɔ nɑ, sɑɑn Piilɑɑt buol ni, k sɑɑ miɑl’ɔ Yiesu gbɑnɑnt. Suosiɑf din tie Yiesu puolpoweituɑ e, ŋɑɑn u din wɑɑ’u wuol ni e, k mɑɑn u din tiin Suifnbɑ yudɑnm e jɑŋmɑɑni. K Piilɑɑt cɑb’ɔ, k u sɑɑn k sɑɑ kpɑɑt Yiesu k jii’u.</verse>
				<verse number="39">K Niikodenm mun bɑɑl, wun nbɑ din ponŋ mi k bɑɑl Yiesu penŋ nyiɑɔk nɑ, k diɑ tulɑɑli k l tie nɑn cilu piintɑ nɑ. (B din jii bonsiɑl nbɑ k b yi’l miil nɑn bonsiɑl nbɑ k b yi’l ɑlos k ŋmɑt k tien tulɑɑli mɑnŋ.)</verse>
				<verse number="40">Ŋɑnn e, k b jii Yiesu k pɔbn’ɔ cincenŋɑnɑ ni nɑn tulɑɑli nɑ, nɑn Suifnbɑ kupiinu kɑɑl nbɑ tie biɑnŋ nbɑ nɑ.</verse>
				<verse number="41">Bɑɑ din kpɑɑ Yiesu siɑn nbɑ nɑ, kpɑɑb din be lenŋ, k kɑpɑɑɔnŋ ponŋ be lenŋ, k b dɑɑ din k pii suɑ kɑɑɔk mɑnŋ ni.</verse>
				<verse number="42">Suifnbɑ Fuondɑɑl nbɑ pel nɑ, k kɑɑɔk nɑ biɑ k fɔk nɑ, k b bil Yiesu lenŋ.</verse>
			</chapter>
			<chapter number="20">
				<verse number="1">K *Suifnbɑ *Fuondɑɑl tɑn gɑl, ŋɑɑn k lɑsl dɑɑl sɑn-nyɑpob ni e k suɑ l yuo dɑɑ bɔn, k Mɑgdɑɑlɑ puo Mɑɑli sɑɑn Yiesu kɑɑɔk buol, k lɑ k b bilnt kɑtɑnu kɑɑɔk mɑnŋ mɔb buol ɑ,</verse>
				<verse number="2">k u ciɑl sɑɑn Siimɔn Piɑl nɑn Yiesu *puolpoweitɔluɑ nbɑ k Yiesu mɑntk luon’ɔ nɑ penŋ, k yet’b ɑ: «B piit Yonmdɑɑnɔ kɑɑɔk nɑ ni wɑɑ, k t k mi bɑɑ bil’ɔ siɑn nbɑ.»</verse>
				<verse number="3">Ŋɑnn e k Piɑl nɑn Yiesu puolpoweitɔluɑ nɑ nyii k ciɑl sɑɑn kɑɑɔk mɑnŋ buol ni,</verse>
				<verse number="4">k b bɑnle tiin k sɑɑ ŋɑɑn Yiesu puolpoweitɔluɑ nɑ ciɑl pɑɑk Piɑl, k sɑɑ dɔnŋ bɑɑl kɑɑɔk mɑnŋ buol sinsinn,</verse>
				<verse number="5">ŋɑɑn k k kuɑ. U din tibn e k lɑ kɑtinŋ.</verse>
				<verse number="6">K Siimɔn Piɑl tɑn yuɑnt k bɑɑl k kuɑ, k lɑ k kɑtinŋ nɑ duɑ lenŋ,</verse>
				<verse number="7">k biɑ lɑ cincenbik nbɑ k b dɑɑn fin Yiesu yul nɑ, k ŋɑnn fin l biɑnŋ k duɑ l kuukuɑ.</verse>
				<verse number="8">Ŋɑnn e k Yiesu puolpoweitɔluɑ nbɑ din dɔnŋ k bɑɑl nɑ, mun kuɑ k ji lɑ k biɑ tien puo nɑ mɑɑn mɑnŋ yɑdɑ.</verse>
				<verse number="9">(Ŋɑɑn b dɑɑ din k gbɑt lin nbɑ diɑn Yennu lolkpel kɑdɑɑɔk ni nɑ pɑɑk, ɑ l tie k Yiesu n fiil kuun ni.)</verse>
				<verse number="10">K Yiesu puolpoweitieb bɑnle mɑnŋ ŋmɑt k kun.</verse>
				<verse number="11">Ŋɑɑn Mɑɑli din biɑl e sie kɑɑɔk mɑnŋ nɑn-yel po k mɔ, k tɑn tibn k got kɑɑɔk nɑ ni,</verse>
				<verse number="12">k lɑ *mɑlɑkɑɑnbɑ bɑnle, k b liɑ tɑpieni, k yenɔ kɑl siɑn nbɑ po k b dɑɑn bil Yiesu nɑ l yul po, k luɑ nɑ mun kɑl l tɑɑ po.</verse>
				<verse number="13">K b boi’ɔ ɑ: «Puo nɑ, bee k ɑ mɔ?» K u jiin ɑ: «B piit n Yonmdɑɑnɔ e, k n k mi bɑɑ bil’ɔ siɑn.»</verse>
				<verse number="14">Wɑɑ yet nnɑ, ŋɑɑn ŋmɑnt lɑ k Yiesu sie, ŋɑɑn k u k mi ɑ Yiesu e nɑ.</verse>
				<verse number="15">K Yiesu boi’ɔ: «Puo nɑ, bee k ɑ mɔ? A goli luon ŋmee?» Mɑɑli ŋɑnin din mi ɑ u tie gungounŋ nɑ tuontunnɔ e, k u yet’ɔ ɑ: «Cɑnbɑɑ, l i tie k fin i e i jii’u, fɑn yet’n fɑɑ bil’ɔ siɑn, k n sɑɑn k sɑɑ jii’u.»</verse>
				<verse number="16">K Yiesu yet’ɔ ɑ: «Mɑɑli.» K u ŋmɑnt k tokn’ɔ, k jiin’ɔ Suifnbɑ mɑɑn ni ɑ: «Lɑɑbuuni.» (L pɑɑk tie ɑ: «Wɑntuɑ.»)</verse>
				<verse number="17">K Yiesu yet’ɔ: «Ji dɑɑ diɑ’n, k mɑɑn n dɑɑ k duo n Bɑɑ buol ni. Ŋɑɑn i sɑɑ n nɑɑ wɑɑs penŋ, k sɑɑ yet’b ɑ, n sɑɑ do wun nbɑ tie n Bɑɑ nɑn i Bɑɑ nɑ penŋ ɑ, wun nbɑ tie n Yennu nɑn i Yennu nɑ.»</verse>
				<verse number="18">K Mɑgdɑɑlɑ puo Mɑɑli, ŋmɑt Yiesu puolpoweitieb penŋ k sɑɑ yet’b ɑ: «N lɑ Yonmdɑɑnɔ nɑ wɑɑ,» ŋɑɑn yet’b wɑɑ yet’ɔ lin nbɑ nɑ.</verse>
				<verse number="19">Lɑsl dɑɑl mɑnŋ dɑɑjuouk o, k Yiesu puolpoweitieb nɑ tɑn lɑkn lieb k be dieok ni, ŋɑɑn kpɑl gɑnn, k mɑɑn b tiin Suifnbɑ yudɑnm jɑŋmɑɑni e, k tɑn suɑ k Yiesu sie b sinsuuk ni, k fuont’b ɑ: «Mɑnu i be i pɑɑk.»</verse>
				<verse number="20">Wɑɑ yet nnɑ puolpo e, k u wɑnn’b u niipɑnt ni fɔnɑ nɑn u lokl ni fɔnn nɑ. U puolpoweitieb nbɑ lɑ Yonmdɑɑnɔ mɑnŋ, k b ji mɔk pɑlpienn bonciɑnn.</verse>
				<verse number="21">K Yiesu biɑ ŋɑnm fuont’b ɑ: «Mɑnu i be i pɑɑk. N Bɑɑ nbɑ tun’n biɑnŋ nbɑ nɑ, n mun yɑɑ n tun’i l biɑnŋ e.»</verse>
				<verse number="22">L puolpo e k u pebl wɑn b pɑɑk k yet’b ɑ: «Gɑɑt Foŋɑnm mɑn.</verse>
				<verse number="23">L i tie k i nyik cɑb suɑ biit, u set lɑ nyikcɑbu biit mɑnŋ pɑɑk ɑ, ŋɑɑn l i tie k i k nyik cɑb suɑ biit, u k lɑ nyikcɑbu.»</verse>
				<verse number="24">Tɔn, k u puolpoweitɔyenɔ Tuomɑ, wun nbɑ k b din yi’u Jɑɑk nɑ, ŋuɑ din kɑɑ yuo nbɑ k Yiesu bɑɑl b ni nɑ.</verse>
				<verse number="25">Ŋɑnn e, k u puolpoweitelieb nɑ yet’ɔ ɑ: «T lɑ Yonmdɑɑnɔ.» K Tuomɑ yet’b ɑ: «Min ŋɑnin, l i kii tie k n tɑn lɑ’u nɑn u niipɑnt ni fɔnɑ nɑ, k jii n niibil k tun siɑn nbɑ k b kpɑɑ kpɑi nɑ, k biɑ jii n nuu k tun u lokl nɑ ni i kɑɑ, n kɑn tien yɑdɑ.»</verse>
				<verse number="26">L dɑɑ ŋɑnniin puolpo e k Yiesu puolpoweitieb nɑ biɑ tɑn lɑkn lieb k be dieok ni, k Tuomɑ ji be b ni. B lek kpɑl gɑnn, ŋɑɑn k Yiesu tɑn bɑɑl sie b sinsuuk ni, k fuont’b ɑ: «Mɑnu i be i pɑɑk,»</verse>
				<verse number="27">ŋɑɑn yet Tuomɑ ɑ: «Jiin ɑ niibil k tun n niipɑnt ni, ŋɑɑn biɑ tɑnt ɑ nuu k tun n lokl ni, k ji dɑɑ bils, ŋɑɑn tien’n yɑdɑ.»</verse>
				<verse number="28">K Tuomɑ yet’ɔ ɑ: «Fin e tie n Yonmdɑɑnɔ k biɑ tie n Yennu.»</verse>
				<verse number="29">K Yiesu boi’ɔ ɑ: «Fɑɑ ji lɑ’n nɑ pɑɑk e k ɑ tien’n yɑdɑ ɑɑ? Bin nbɑ k lɑɑt’n ŋɑɑn tien’n yɑdɑ nɑ, pɑlpienn tie b yɑl e.»</verse>
				<verse number="30">K Yiesu din tun bɑktnɔunŋ tuonjɑɑnɑ bonciɑnn k pukn u puolpoweitieb penŋ, ŋɑɑn ŋɑnn k diɑn kɑdɑɑɔk nɑ ni.</verse>
				<verse number="31">Ŋɑɑn bɑktnɔunŋ tuonjɑɑnɑ nbɑ diɑn k be nnɑ nɑ, b diɑn ɑ yin tien yɑdɑ nɑn Yiesu e tie *Klistu, Yennu Bijɑ nɑ, ɑ l i tie k i tien yɑdɑ yin lɑ mɑnfuol u sɑnn ni.</verse>
			</chapter>
			<chapter number="21">
				<verse number="1">L puolpo e k Yiesu ŋɑnm dɔkt k wɑnn u mɔnŋ k tul u *puolpoweitieb, mɔkgbenŋl nbɑ k b yi’l Tiibeliɑt nɑ kpinŋ. Wɑɑ dɔkt biɑnŋ nbɑ e nɑ:</verse>
				<verse number="2">Siimɔn Piɑl nɑn Tuomɑ (wun nbɑ k b din yi’u Jɑɑk nɑ) nɑn Nɑɑtɑɑniɑl (ŋuɑ e din nyii Kɑɑnɑ nbɑ be Gɑɑliile tinŋ ni nɑ), nɑn Sebede wɑɑs, nɑn Yiesu puolpoweitelieb bɑnle din lɑkn be lenŋ.</verse>
				<verse number="3">K Siimɔn Piɑl tɑn yet u lieb ɑ: «N sɑɑ sik k suol jɑni wɑɑ.» K b yet’ɔ: «T sɑɑ ciɑn’ɑ.» K b sɑɑn kuɑ bulgbetl ni, ŋɑɑn l nyiɑɔk mɑnŋ b din k fit suol siɑl.</verse>
				<verse number="4">L din tɑn yent sɑn-nyɑpob ni e k Yiesu sie nyunkpinŋ, ŋɑɑn k u puolpoweitieb k mi ɑ ŋuɑ e.</verse>
				<verse number="5">K u yiin’m boi’b ɑ: «Ŋɑɑjɑb, i suol siɑl ii?» K b jiin ɑ: «Aɑi.»</verse>
				<verse number="6">K u yet’b: «Lun i jɑnlɑɑɔnŋ i niidiitu po, k i sɑɑ suol jɑni.» K b lu b jɑnlɑɑɔnŋ nɑ, k ji gbɑl donnu, k mɑɑn jɑni nbɑ k b suol nɑ kpiɑtu din pɑɑk ɑ.</verse>
				<verse number="7">Ŋɑnn e k Yiesu puolpoweituɑ nbɑ k u mɑntk luon’ɔ nɑ yet Piɑl ɑ: «Yonmdɑɑnɔ e.» Siimɔn Piɑl nbɑ gbɑt ɑ u tie Yonmdɑɑnɔ e nɑ, k u liɑ u liɑtfuouk nbɑ k u ponŋ liɑt bil nɑ, ŋɑɑn yukl sik nyun ni.</verse>
				<verse number="8">Lenŋ din k fɔk nɑn nyunkpinŋ nɑ, k l fɔknt din tie nɑn miɑtɑ kobk nɑ, k Yiesu puolpoweitelieb ji kɑn bulgbetl nɑ k l dɑɑl jɑnlɑɑɔnŋ nɑ, k l gbie nɑn jɑni, k bɑɑl nyunkpinŋ nɑ.</verse>
				<verse number="9">Bɑɑ nyii bulgbetl nɑ ni yuo nbɑ k b lɑ sɑnkuɑnɑ muu, k jɑnŋ nɑn pɑɑnu pɑɑ l pɑɑk k biet.</verse>
				<verse number="10">K Yiesu yet’b ɑ: «Jiin jɑni nbɑ k i suol nɑ siɑl, k bɑɑl nɑn’n nnɑ.»</verse>
				<verse number="11">K Siimɔn Piɑl kuɑ bulgbetl nɑ ni, k dɑt jɑnlɑɑɔnŋ nɑ k duo nɑn’n kunkonn, k l gbie nɑn jɑngbenŋɑ, k b kɑn, k l tie jɑni kobk nɑn piinŋmu nɑn ŋɑntɑ. L din yɑb bonciɑnn, ŋɑɑn jɑnlɑɑɔnŋ nɑ lek k pɑt.</verse>
				<verse number="12">Ŋɑnn e k Yiesu yet’b ɑ: «Sɑɑ nɑ mɑn k tɑn ŋmɑn.» Ŋɑɑn nɑn b yenɔ kuɑ wɑɑ lek k mɔk pɑl nɑn wun boi’ɔ ɑ u tie ŋmee, k mɑɑn b mi nɑn u tie Yonmdɑɑnɔ e.</verse>
				<verse number="13">K Yiesu jii pɑɑnu nɑ k tul’b, k biɑ jii jɑnŋ nɑ k tul’b.</verse>
				<verse number="14">Lin nbɑ nɑ e din tie tɑɑl muntɑ ni k Yiesu jii u mɔnŋ k wɑnn u puolpoweitieb, Yennu nbɑ din fiin’ɔ kuun ni nɑ puolpo.</verse>
				<verse number="15">Bɑɑ din dii jiet mɑnŋ puolpo e, k Yiesu boi Siimɔn Piɑl ɑ: «Siimɔn, fin nbɑ tie Sɑn bik, ɑ luon’n k gɑl bin nbɑ nɑ wɑɑ ɑɑ?» K u jiin ɑ: «Nnn, Yonmdɑɑnɔ, ɑ mi nɑn n luon’ɑ.» K u yet’ɔ ɑ: «Ii goli n pebis.»</verse>
				<verse number="16">K tɑɑl munle ni k Yiesu boi Siimɔn Piɑl ɑ: «Siimɔn, fin nbɑ tie Sɑn bik, ɑ luon’n ii?» K u jiin ɑ: «Nnn, Yonmdɑɑnɔ, ɑ mi nɑn n luon’ɑ.» K u yet’ɔ ɑ: «Ii kpɑɑl n pei.»</verse>
				<verse number="17">K tɑɑl muntɑ ni biɑk k Yiesu boi’ɔ ɑ: «Siimɔn, fin nbɑ tie Sɑn bik, ɑ luon’n ii?» K Piɑl pɑl ni ji biil, k mɑɑn Yiesu nbɑ boi’ɔ tɑɑl muntɑ ni ɑ: «A luon’n ii?» nɑ. K u yet’ɔ ɑ: «N Yonmdɑɑnɔ, ɑ mi bonsiɑl kul. A mi nɑn n luon’ɑ.» K Yiesu yet’ɔ: «Ii goli n pei.</verse>
				<verse number="18">Bɑlmɔni e k n yien’ɑ nɑ, fɑɑ din dɑɑ tie nɑɑsimɔ nɑ, ɑ din tuu liɑ ɑ tiɑt ɑ tiɑɔnŋ o, k sɑɑ siɑn nbɑ po k ɑ luon, ŋɑɑn ɑ i tɑnŋ i kpet yuo nbɑ, ɑ sɑɑ tɑnt ɑ nii, k suɑ sɑɑ lɑnn’ɑ tiɑt, k jii’ɑ k ɑ sɑɑn siɑn nbɑ po k ɑ k luon.»</verse>
				<verse number="19">Yiesu nbɑ yet lin nbɑ mɑnŋ, l din wɑnt biɑnŋ nbɑ k Piɑl tɑn sɑɑ kpo k te k Yennu sɑnn n lɑ dontl. L puolpo k Yiesu yet’ɔ ɑ: «Ii wɑɑ’n.»</verse>
				<verse number="20">K Piɑl tɑn jiɑnt k lɑ Yiesu puolpoweitɔluɑ nbɑ k u mɑntk luon’ɔ nɑ, k u wɑɑ. (Ŋuɑ e tie wun nbɑ din kɑl k kpiɑ Yiesu yuo nbɑ k b din lɑkn di jiet nɑ, k u din dɔnn k nɑkn’ɔ k boi’ɔ ɑ: «Ŋmee yɑɑ wun tɑn kuɑt’ɑ mɑnŋ nɑ?»)</verse>
				<verse number="21">Piɑl nbɑ lɑ’u yuo nbɑ nɑ, k u boi Yiesu ɑ: «N Yonmdɑɑnɔ, ŋɑɑn k juɑ nɑ ŋɑnin i? Bee tɑn sɑɑ bɑɑl’ɔ?»</verse>
				<verse number="22">K Yiesu jiin yet’ɔ ɑ: «Mi i luon k wuu be nɑn mɑɑ tɑn sɑɑ jen, l k lɑ’ɑ ni. Fin, ii wɑɑ’n.»</verse>
				<verse number="23">L pɑɑk e tien k Yiesu puolpoweitieb din yien ɑ Yiesu puolpoweituɑ mɑnŋ kɑn kpo. Ŋɑɑn Yiesu ŋɑnin din k pɑk yɑɑ ɑ u kɑn kpo kɑɑ. U din yet ɑ: «Mi i luon wuu be nɑn mɑɑ tɑn sɑɑ jen, l k lɑ’ɑ ni.»</verse>
				<verse number="24">Tɔn, Yiesu puolpoweituɑ mɑnŋ e tie wun nbɑ tie *siɑlɑ mɑnŋ, k jiin lin nbɑ nɑ po, k biɑ diɑn kɑdɑɑɔk ni, k t mi nɑn u *siɑlɑ mɑnŋ tie bɑlmɔni e.</verse>
				<verse number="25">Bonɑ bonciɑnn din be k Yiesu din tun k pukn. B i bo i diɑn lin nbɑ kul k u din tun mɑnŋ, n dukn nɑn kɑdɑɑt nbɑ k b bo sɑɑ diɑn nɑ bo kɑn lɑ yiɑl tingbounŋ nɑ ni kii be.</verse>
			</chapter>
		</book>
		<book number="44">
			<chapter number="1">
				<verse number="1">Cɑnbɑɑ Teofiil: N sinsinn diɑni nɑ ni, n din diɑn lin nbɑ kul k Yiesu din piin k tuun nɑn lin nbɑ k u din wɑnt niib nɑ, u tuonn pinpiin-yuo nɑ ni,</verse>
				<verse number="2">mɔkmɔk nɑn Yennu nbɑ din tɑn donn’ɔ *Yendɔunŋ ni. Ŋɑɑn sinsinn dɑɑnn, wɑɑ din dɑɑ k duo nɑ, Foŋɑnm yiikuo ni e k u din wɑnn wɑɑ din gɑnn bin nbɑ k tien’m u tuomiinbɑ nɑ, bɑɑ sii tuun biɑnŋ nbɑ.</verse>
				<verse number="3">U kuun puolpo e k u din jii dɑɑ piinnɑ k wɑnt’b nɑn u set be, bɑnnu nbɑ k bilsuk kɑɑ nɑn u set jen u mɑnfuol ni wɑɑ, k b din tuu tun lɑɑt’ɔ, k u piɑk nɑn’m k jikt sɑɑ Yennu nɑɑn po.</verse>
				<verse number="4">Yosɑu yɑɑnn k u din tɑn lɑkn be nɑn’m k di jiet, k din tɑn tul’b mɔb ɑ: «I dɑɑ nyi Selusɑɑlenm, ŋɑɑn kii be kii guu piini nbɑ k n Bɑɑ senn mɔsonn ɑ u sɑɑ tul’i nɑ, mɑɑ din ponŋ yet’i lin nbɑ po nɑ.</verse>
				<verse number="5">Sɑn din wuul niib nɑn nyun e, ŋɑɑn dɑɑ ŋɑnlele nɑ ni Yennu sɑɑ wuul’i Foŋɑnm ni.»</verse>
				<verse number="6">Tuomiinbɑ nbɑ din lɑkn nɑn Yiesu yuo nbɑ, k b din tɑn boi’ɔ ɑ: «Yonmdɑɑnɔ, yuo nbɑ nɑ e k ɑ yɑɑ ɑ fɑt tinm Islɑɑeltieb yent k jiin’t ɑmi nlee?»</verse>
				<verse number="7">K Yiesu yet’b ɑ: «L k lɑ’i nɑn k i bɑnn jinjɑnŋyuo nbɑ k n Bɑɑ senn yɑɑ lin tɑn tien. Ŋuɑ e mɔk u mɔnŋ yiikuo k senn l yuo.</verse>
				<verse number="8">Ŋɑɑn yuo nbɑ k Foŋɑnm sɑɑ sik i pɑɑk, i sɑɑ lɑ yiikuo, k tɑn sii tie n siɑlɑɑdɑnm Selusɑɑlenm, nɑn Suude tinŋ kul ni, nɑn *Sɑɑmɑɑli tinŋ ni, nɑn tingbounŋ nɑ lokl kul po.»</verse>
				<verse number="9">Wɑɑ pɑk mɑɑn mɑnŋ k gbenn yuo nbɑ, k b lɑ k u do sɑnpɑɑpo, k b goli’ɔ, k sɑnpɑgbɑnn sɑɑ dɔkn u pɑɑk k u bot, k b ji k lɑ’u.</verse>
				<verse number="10">Bɑɑ lek biɑ sie k kpɑɑ b ninbinɑ k goli sɑnpɑɑpo nɑ, l tɑɑkpɑɑk ni k suɑ jɑb bɑnle sie k liɑ tɑpieni,</verse>
				<verse number="11">k boi’b ɑ: «Yinm Gɑɑliile tieb, bee k i sie nnɑ k goli sɑnpɑɑpo nnɑ? Yiesu nɑ nbɑ nyii i buol ni k duo Yendɔunŋ ni biɑnŋ nbɑ nɑ, u biɑ tɑn sɑɑ nyi Yendɔunŋ mɑnŋ ni k jen sik nɑn yɑɑ goli’ɔ k u do sɑnpɑɑpo biɑnŋ nbɑ nɑ e.»</verse>
				<verse number="12">L yuo nɑ k Yiesu tuomiinbɑ nɑ nyii *Oliifienbɑ jɑgbɑɑk nɑ pɑɑk k ŋmɑt Selusɑɑlenm. Lenŋ mɑnŋ nɑn Selusɑɑlenm din fɔk nɑn *Fuondɑɑl sɔnu nɑ e.</verse>
				<verse number="13">Bɑɑ bɑɑl Selusɑɑlenm yuo nbɑ k b sɑɑn kuɑ ŋɑɑk nbɑ k b tuu be nɑ ni k duo dituɑtuk pɑɑk. Bin nbɑ din kuɑ mɑnŋ din tie Piɑl nɑn Sɑn nɑn Sɑɑk nɑn Andle nɑn Fiiliip nɑn Tuomɑ nɑn Bɑɑltelemi nɑn Mɑɑtieo nɑn Sɑɑk wun nbɑ din tie Alfe bijɑ, nɑn Siimɔn wun nbɑ yɑɑ ninbinn din mɔn nɑn k Suifnbɑ n yent b mɔnŋ nɑ, nɑn Suud wun nbɑ tie suɑ nnɑ k b yi’u Sɑɑk nɑ bijɑ,</verse>
				<verse number="14">k b kul ɑ tuu tun lɑknt nɑn b lieb k din pukn puosiɑb nɑn Yiesu nɑɑ, Mɑɑli, nɑn Yiesu ninjɑnm, k b mei Yennu nɑn dudukyent kuukuɑ k k nɑk.</verse>
				<verse number="15">Ŋɑnn e k dɑsiɑl nnɑ, k bin nbɑ din tien Yiesu yɑdɑ nɑ nɑn kobk nɑn piinle nɑ tɑɑn tikl kɑl, k Piɑl tɑn fiil k set k yet ɑ:</verse>
				<verse number="16">«N nɑɑ wɑɑs, lin nbɑ k Foŋɑnm din te k Dɑɑfiid din sint yet k jikt sɑɑ Suudɑ nbɑ dɑɑn wɑnn niib k b suol Yiesu nɑ po, k l diɑn Yennu lolkpel kɑdɑɑɔk ni nɑ, l kpɑɑ tɑlɑs e k lin tɑn tun nnɑ k gbie.</verse>
				<verse number="17">Suudɑ din tie t ni yenɔ k biɑ tuun tuonn nbɑ k t tuun.»</verse>
				<verse number="18">(Suudɑ nbɑ din kɔi Yiesu k gɑɑl likli nbɑ nɑ e, k u jii k dɑɑ kpɑɑb, l kpɑɑb ni e k u din jɔnn u mɔnŋ k bɑɑ k put puol, k u nuɑt kul nyii.</verse>
				<verse number="19">K Selusɑɑlenmtieb kul gbɑt nnɑ mɑnŋ, k pul kpɑɑb mɑnŋ sɑnn b mɔnŋ mɑɑn ni ɑ Akeldɑmɑ, k l pɑɑk tie «Sɔn Kpɑɑb.»)</verse>
				<verse number="20">«Tɔn, l diɑn *yɑni kɑdɑɑɔk ni ɑ: ‹Ŋɑɑnt k u ŋɑɑk n set lɑngbounŋ k suɑ dɑɑ kuɑ lenŋ.› K l biɑ diɑn ɑ: ‹L ŋɑn k suɑ n gɑɑl u tuonn yiɑl nɑ.›</verse>
				<verse number="21">«L pɑɑk ɑmi l tie k tin gɑnn niyenɔ e k pukn’ɔ t po, ɑ wuu mun i tie Yiesu kuun fiilu siɑlɑɑdɑɑnɔ, k l ŋɑn k wuu tie tinm nbɑ din tuu tun lin nɑn Yonmdɑɑnɔ Yiesu yuo nbɑ k Sɑn din wul’ɔ Yennu nyunwulu mɔkmɔk k tɑn bɑɑl yuo nbɑ k Yiesu nyii t buol ni k duo Yendɔunŋ ni nɑ ni yenɔ.»</verse>
				<verse number="22">Ŋɑnn e k b gɑnn jɑb bɑnle k b tie Suosiɑf wun nbɑ k b din yi’u Bɑɑlsɑɑbɑɑs nɑ (b biɑ din yi ŋuɑ e Sustus nɑ), nɑn Mɑɑtiɑs,</verse>
				<verse number="23">ŋɑɑn ji miɑl Yennu ɑ: «Yonmdɑɑnɔ, fin nbɑ mi suɑ kul pɑl ni, wɑnt’t jɑb bɑnle nɑ ni, wun nbɑ k ɑ gɑnn,</verse>
				<verse number="24">k wun tien *tuomi k gɑɑl tuonn nɑ yiɑl nbɑ k Suudɑ nyik ŋɑɑn sɑɑn sɑɑ be *siɑn nbɑ ŋɑn nɑn’ɔ nɑ.»</verse>
				<verse number="25">L puolpo k b tɔ tiɑtiɑ, ɑ bin gɑnn b bɑnle mɑnŋ ni yenɔ, k Mɑɑtiɑs dii, k b jii’u k pukn’ɔ tuomiinbɑ piik nɑn yenɔ kuɑ nɑ ni.</verse>
			</chapter>
			<chapter number="2">
				<verse number="1">Tɔn, jɑɑnm nbɑ k b yi’l *Pɑntekuot dɑɑl e bɑɑl, k dɑɑl mɑnŋ e k Yiesuweilɑ kul ɑ lɑkn tɑɑn lieb boyenn kuɑ ni.</verse>
				<verse number="2">L tɑɑkpɑɑk ni k fuut nyii sɑnpɑɑpo k fu nɑɑn nɑn wonpɑɑluk o dɑ nɑ, k bɑɑl sik k gbie ŋɑɑk nbɑ k b kɑl nɑ ni.</verse>
				<verse number="3">K b lɑ k siɑl nɑɑn nɑn mupieunŋ nɑ, k yɑt k tuɑ tuɑ suɑ kul pɑɑk</verse>
				<verse number="4">k Foŋɑnm gbie k yent suɑ kul ni, k b piin piɑk mɑbuolu buolu nbɑ k Foŋɑnm yɑɑ bii piɑk nɑ.</verse>
				<verse number="5">K *Suifnbɑ nbɑ tie yentinnɑ mun din be Selusɑɑlenm l yuo, bin nbɑ nyii tini kul po tingbounŋ nɑ ni k bɑɑl lenŋ.</verse>
				<verse number="6">Bɑɑ gbɑt fuut mɑnŋ yuo nbɑ, k nibul tikl lenŋ, k l tien’m yɑɑl-lituk, k mɑɑn Yiesuweilɑ mɑnŋ piɑk bɑlgɑni suɑ kul mɑɑn ni k u gbiɑ.</verse>
				<verse number="7">K l tien’m bɑktnɔunŋ nɑn yɑɑl-lituk, k b boi b lieb ɑ: «Niib nɑ kul nbɑ piɑk nɑ k tie Gɑɑliile tieb kɑɑ ɑɑ?</verse>
				<verse number="8">K l tien nlee k t kul ɑ tɑn jiɑ gbiɑ k b piɑk t mɔnŋ mɔnŋ mɑɑn nnɑ?</verse>
				<verse number="9">T siɑb nyii Pɑlt nɑn Medi nɑn Elɑnm nɑn Mesopotɑɑmi nɑn Suude nɑn Kɑɑpɑɑdos nɑn Pɔn nɑn Asii,</verse>
				<verse number="10">nɑn Fliiji nɑn Pɑnfiili nɑn Ejipt, nɑn Liibi yɑkɑ po siɑn nbɑ kpiɑ nɑn Siilenn, duo nbɑ kpiɑ nɑn Liibi nɑ, k t ni yenm mun biɑ nyii Luonm,</verse>
				<verse number="11">k t siɑb tie Suifnbɑ, k lieb mun tie buolgɑnu nbɑ din lebt b jɑɑnti k wɑɑ Suifnbɑ Yennu, k t yenm mun biɑ nyii Klet nɑn Alɑɑbi, ŋɑɑn k t kul ɑ lek gbiɑ k b piɑk t mɔnŋ mɔnŋ mɑɑn ni, k piɑk dont Yennu sɑnn nɑn u bɑktnɔunŋ tuonjɑɑnɑ nbɑ k u tun.»</verse>
				<verse number="12">K l bɑkt ŋɑɑn yɑɑl lit’b k ŋmɑt b yɑn k b boi b lieb ɑ: «Lin nbɑ nɑ pɑɑk tie bee?»</verse>
				<verse number="13">Ŋɑɑn k siɑb mun biɑ lɑɑ k sɑlkt Yiesuweilɑ mɑnŋ ɑ: «B nyuu dɑɑn e k yib.»</verse>
				<verse number="14">Ŋɑnn e k Piɑl nɑn u tuomiinbɑ lieb piik nɑn yenɔ kuɑ nɑ fiil k set nibul nɑ tuɑnn po, k Piɑl pɑk sɑnpɑɑpo wɑɑ ɑ: «Yinm Suifnbɑ, nɑn yinm nbɑ kul be Selusɑɑlenm nɑ, gbiintl mɑn fɑnu mɑɑ yɑɑ n pɑk’i lin nbɑ nɑ, k gbɑt l pɑɑk.</verse>
				<verse number="15">Yɑɑ duki nɑn jɑb nɑ yib e nɑ, ŋɑɑn b k yib kɑɑ, k mɑɑn l dɑɑ tie sɑn-nyɑyendɑnn e.</verse>
				<verse number="16">Lin nbɑ tien nɑ tie lin nbɑ k *Yennu sɔkni Suoel din yet k yɑɑ l tɑn sɑɑ tien nɑ e nɑ, ɑ:</verse>
				<verse number="17">‹Yennu yet ɑ: *Dulnyɑ juontu yuo n tɑn sɑɑ tun nnɑ e: n tɑn sii siknt n Siek suɑ kul pɑɑk k i bonjɑbis nɑn i sɑpɑɑnbis tɑn sii sɔknt n mɑɑn k i nɑɑsinm mun tɑn sii lɑɑt yelntu, k i jɑkpelɑ tɑn sii dɑmi dɑmiit.</verse>
				<verse number="18">K l yuo mɑnŋ n tɑn sii siknt n Siek mɑnŋ n tuontunnɑ nbɑ tie jɑb nɑn bin nbɑ tie puob pɑɑk k b mun biɑ tɑn sii sɔknt n mɑɑn.</verse>
				<verse number="19">N tɑn sii tuun bɑktnɔunŋ tuonjɑɑnɑ sɑnpɑɑpo, nɑn bɑktnɔunŋ nyinɑ tingbounŋ nɑ ni, k sɔn nɑn muu nɑn munyuuk tɑn sii be,</verse>
				<verse number="20">k yennu tɑn sɑɑ kpint k bɔnn, k ŋmɑɑlk mun tɑn sɑɑ kpint k mɔnn nɑn sɔn nɑ, k l puolpo n dɑɑl sɑɑ bɑɑl k l sii tie dɑjɑɑnn e,</verse>
				<verse number="21">k suɑ kul nbɑ tɑn boi min Yonmdɑɑnɔ po, n sɑɑ fiel’ɔ wɑɑ.› »</verse>
				<verse number="22">Ŋɑnn e k Piɑl biɑ ŋɑnm yet ɑ: «Yinm Islɑɑeltieb, gbiintl mɑn lin nbɑ k n yɑɑ n yet’i k jikt sɑɑ Yiesu nbɑ tie Nɑɑsɑɑlet nilɔ nɑ po. I mɔnŋ mɔnŋ mi nɑn Yennu te k u tuun bɑktnɔunŋ tuonjɑɑnɑ nɑn nyinɑ i ni, k l set wɑnt nɑn mɔni nɑn Yennu e tun’ɔ.</verse>
				<verse number="23">Yennu mi lin nbɑ yɑɑ lin tɑn tien, k l pɑɑk k u dɔnŋ lol lol k kubn’ɔ i nuu ni, k i te k biitdɑnm kpɑɑ tɑbn’ɔ dɑpunpunn pɑɑk k kpii’u, k l wɑnt nɑn yinm e set kpii’u.</verse>
				<verse number="24">«Wɑɑ dɑɑn kpo k dɑɑ be kuun nii ni nɑ, k Yennu fɑt’ɔ k fiin’ɔ kuun ni, k mɑɑn kuun k fit diɑ’u.</verse>
				<verse number="25">K mɑɑn Dɑɑfiid din yet k jikt sɑɑ Yiesu po k yɑɑ ɑ: ‹N din tun lɑɑt Yonmdɑɑnɔ n tuɑnn ni, k mɑɑn u be n niidiitu po, ɑ n dɑɑ jekl.</verse>
				<verse number="26">L pɑɑk, n mɔk pɑlpienn k piɑk pɑlpienn mɑɑn. Mi i lek i tɑnŋ i kpo gbɑɑ, ŋɑɑn n sii mɔk dindɑnn,</verse>
				<verse number="27">k mɑɑn ɑ tɑn kɑn nyik n siek k lin kpɑkn kpientinŋ ni. A kɑn ŋɑɑ k min ɑ Niŋɑnɔ gbɑnɑnt n tɑn bɑt,</verse>
				<verse number="28">k ɑ biɑ te k n bɑnn sɔni nbɑ bɑɑt mɑnfuol ni, k mɑɑ sii be ɑ tuɑnn ni n sii mɔk pɑlpienn nbɑ kɑɑ pɑɑk.› »</verse>
				<verse number="29">K Piɑl biɑ ŋɑnm yet yɑɑ ɑ: «N nɑɑ wɑɑs, n sɑɑ fit wɑnn’i nɑn bɑlmɔni k jikt sɑɑ t yejɑsɑɑkuɑ Dɑɑfiid po. U din kpo k b pii’u, k u kɑɑɔk dɑɑ be t buol nnɑ nɑ.</verse>
				<verse number="30">Ŋɑɑn u din tie Yennu sɔkni e, k din mi nɑn Yennu senn mɔsonn k tul’ɔ, k yet yɑɑ ɑ, u tɑn sɑɑ jii u yɑɑbuonn yenɔ kuɑ k din’ɔ u mɔnŋ nɑɑn.</verse>
				<verse number="31">Dɑɑfiid din mi lin nbɑ k Yennu yɑɑ wun tɑn tien. L pɑɑk, k u din pɑk *Klistu kuun fiilu po, k yet ɑ Yennu Nigɑnntuɑ tɑn kɑn kpɑkn kpientinŋ, k u gbɑnɑnt biɑ kɑn bɑt.»</verse>
				<verse number="32">«Yiesu nbɑ nɑ e k Yennu dɑɑn fiin’ɔ kuun ni, k t kul ɑ nɑ mun tie u kuun fiilu mɑnŋ siɑlɑɑdɑnm.</verse>
				<verse number="33">K Yennu biɑ donn’ɔ ɑ wun kɑl u niidiitu po. Wɑɑ kɑl nɑ k u gɑɑl Foŋɑnm nbɑ k u Bɑɑ din senn mɔsonn ɑ u sɑɑ tul’ɔ nɑ, k mɔtɑɑnɑ k u yɑt Foŋɑnm mɑnŋ t pɑɑk k ŋɑnn e k i gbiɑ k biɑ lɑɑt lin nbɑ tuun t ni nɑ.</verse>
				<verse number="34">K mɑɑn Dɑɑfiid din k duo *Yendɔunŋ ni u tiɑɔnŋ, ŋɑɑn u din yet ɑ: ‹Yonmdɑɑnɔ Yennu yet n Yonmdɑɑnɔ ɑ Kɑln n niidiitu po</verse>
				<verse number="35">mɔkmɔk nɑn mɑɑ tɑn sɑɑ jii ɑ dɑtɑi k tien’m ɑ tɑɑkpɑktɑ.› »</verse>
				<verse number="36">K Piɑl biɑ yet ɑ: «Tɔn, l ŋɑn k Islɑɑeltieb kul n bɑnn nɑn l tie Yiesu nɑ e, wun nbɑ k i dɑɑn te k b kpɑɑ’u dɑpunpunn pɑɑk k kpii’u nɑ, ŋuɑ e k Yennu wɑnn nɑn u tie Klistu k biɑ tie Yonmdɑɑnɔ biɑk.»</verse>
				<verse number="37">Niib nɑ nbɑ gbɑt nnɑ mɑnŋ, k b pɑlɑ ni biil bonciɑnn, k b boi Piɑl nɑn u lieb nɑ ɑ: «T nɑɑ wɑɑs, k t sɑɑ tien nlee?»</verse>
				<verse number="38">K Piɑl yet’b ɑ: «Sie k i kul ɑ n mɔ kuɑŋɑɑn k lebt binbenŋ, k tin wul’i Yennu nyunwulu Yiesu Klistu sɑnn ni, k Yennu n nyik i biit k cɑb’i, k sɑɑ tul’i u piini nbɑ tie Foŋɑnm nɑ,</verse>
				<verse number="39">k mɑɑn u ponŋ din senn mɔsonn k tul yinm nɑn i wɑɑs nɑn bin nbɑ kul be bɑnfɔkl k yɑb bonciɑnn k Yonmdɑɑnɔ Yennu tɑn sɑɑ yiin’m nɑ.»</verse>
				<verse number="40">L puolpo e k Piɑl pɑk mɑɑn bonciɑnn k kpɑɑn’m k biɑ cie b pɑlɑ ɑ: «Nyint i mɔnŋ mɑn mɔtɑɑnɑ nibiit nɑ sinsuuk ni.»</verse>
				<verse number="41">Bin nbɑ din sɑk u mɑɑn mɑnŋ k b wul’b Yennu nyunwulu l dɑɑl nɑ, din tie nɑn niib tusɑ ŋɑntɑ nɑ k pukn Klistuweilɑ po.</verse>
				<verse number="42">K b ŋɑnmt k lek tumi k bɑnt tuomiinbɑ mɑnŋ wɑnnu, k jii b yuo k tɑɑn diɑ lieb nɑn mɔtɑɑɔk, k lɑknt k centl pɑɑnu, k biɑ tiki mei Yennu</verse>
				<verse number="43">K jijiet ji din mɔk suɑ kul, k mɑɑn tuomiinbɑ nɑ tuun bɑktnɔunŋ tuonjɑɑnɑ bonciɑnn.</verse>
				<verse number="44">K Yiesuweilɑ mɑnŋ kul ɑ biɑ lek diɑ lieb nɑn mɔtɑɑɔk, k centl b bonɑ kul k tien b lieb,</verse>
				<verse number="45">k tuu kɔi bɑɑ mɔk lin nbɑ k jikt l likli k tuol b lieb, k jɑnŋt nɑn suɑ kul nbɑ luon biɑnŋ nbɑ.</verse>
				<verse number="46">Dɑɑl kul b biɑ lek tuu tɑɑn lieb e Yennu jɑɑnti ŋɑsɑɑkɑk ni, k b lɑknt bɑɑ jedikpɑguul b mɔnŋ ŋei ni, k sɑɑ di jiet nɑn lieb nɑn pɑlpienn, k ninfɔksɑi kɑɑ nɑn b lieb.</verse>
				<verse number="47">K yuo kul k b pɑk Yennu, k suɑ kul pɑl mei b pɑɑk. K dɑɑl kul k Yonmdɑɑnɔ biɑ ŋɑnmt k te k niib lɑɑt fielu k puki b pɑɑk.</verse>
			</chapter>
			<chapter number="3">
				<verse number="1">Dɑsiɑl yenlekl dinn k Piɑl nɑn Sɑn din tɑn sɑɑ Yennu jɑɑnti ŋɑsɑɑkɑk ni Yenmiɑlyuo.</verse>
				<verse number="2">Ŋɑnn e k b sɑɑ yɑɑ bin kuɑ Yennu jɑɑnti ŋɑsɑɑkɑk tɑnmɔb nbɑ k b din yi Tɑnmɔŋɑnŋ nɑ, k lɑ jɑsuɑ nnɑ k u kɑl lenŋ, k ponŋ tie wɔbk u mɑɑlu ni wɑɑ, k dɑɑl yejɑ ŋɑɑk kul k b din tuu jii’u k bɑɑl nɑn’ɔ tɑnmɔb mɑnŋ buol ni, ɑ wuu mei likli niib nbɑ bɑɑt Yennu jɑɑnti ŋɑsɑɑkɑk mɑnŋ ni nɑ.</verse>
				<verse number="3">Yuo nbɑ k u lɑ Piɑl nɑn Sɑn k b yɑɑ bin kuɑ nɑ, k u miɑl’b likli.</verse>
				<verse number="4">K b jiɑnt k goli’ɔ silll, k Piɑl tɑn yet’ɔ ɑ: «Ii goli’t.»</verse>
				<verse number="5">Ŋɑnn e k u ji nul u ninbinɑ k goli’b, k dɑɑn nɑn u sɑɑ gɑɑl siɑl e b penŋ.</verse>
				<verse number="6">Ŋɑɑn k Piɑl yet’ɔ ɑ: «N lek k mɔk likli k biɑ k mɔk sɑlmɑ k sɑɑ tul’ɑ ni, ŋɑɑn mɑɑ mɔk lin nbɑ e k n yɑɑ n tul’ɑ. Mi i tul’ɑ mɔb Yiesu *Klistu nbɑ tie Nɑɑsɑɑlet nilɔ nɑ sɑnn ni, fiit kii sonm,»</verse>
				<verse number="7">ŋɑɑn suol u niidiitu k fiin’ɔ. L tɑɑkpɑɑk ni k juɑ nɑ tɑɑ kɑkt yiɑn ɑ,</verse>
				<verse number="8">k u tɑb k fiil set, k ji piin sonm k lin, k tɑn wei’b k kuɑ Yennu jɑɑnti ŋɑsɑɑkɑk mɑnŋ ni, k yuuk k mobt nɑn pɑlpienn, k pɑk Yennu.</verse>
				<verse number="9">K niib kul lɑ’u k u sonm k pɑk Yennu.</verse>
				<verse number="10">Bɑɑ ji din bɑnn nɑn ŋuɑ e tie miɑtɔ nbɑ tuu kɑɑl k mei niib likli Yennu jɑɑnti ŋɑsɑɑkɑk tɑnmɔb nbɑ k b yi’l Tɑnmɔŋɑnŋ nnɑ, k l ji yɑɑl ŋɑɑn lit’b nɑn lin nbɑ tien k tul’ɔ nɑ pɑɑk.</verse>
				<verse number="11">K wɔbk mɑnŋ puul wɔb Piɑl nɑn Sɑn, k l tien niib nɑ kul ɑ bɑktnɔunŋ bonciɑnn, k b ciɑl sɑɑn lɑkn b buol ni. Bɑɑ lɑkn siɑn nɑ k b yi’l Sɑɑlomɔn bɑlntl.</verse>
				<verse number="12">Piɑl nbɑ lɑ niib nɑ yuo nbɑ k u yet ɑ: «Yinm Islɑɑeltieb, bee k l yɑɑl ŋɑɑn lit’i ni i? K bee k i bɑli tinm nnɑ ɑ? Tɑɑ te k jɑwɔbk nɑ fiil sonm nɑ, i duki mi ɑ l tie t mɔnŋ yiikuo ɑmi t mɔnŋ yentinu pɑɑk e?</verse>
				<verse number="13">Yennu nbɑ tie Ablɑɑhɑɑnm nɑn Isɑɑk nɑn Sɑɑkɔb nɑn t yejɑlieb Yennu nɑ, ŋuɑ e tie dɑɑnɔ nbɑ donn u tuontunnɔ Yiesu k tul’ɔ u mɔnŋ *yudɑnt. Yiesu mɑnŋ e k i jii’u k tien’ɔ t yudɑnm nii ni ɑ bin kpi’u nɑ, k *Piilɑɑt din ponŋ bikn sinsinn ɑ wun ŋɑɑ’u, ŋɑɑn k i yet’ɔ Piilɑɑt buol ni.</verse>
				<verse number="14">Ŋuɑ e lek tie Yennu nilɔ, k biɑ jen ɑ tie Niŋɑnɔ, ŋɑɑn k i lek yet’ɔ, ŋɑɑn biɑ miɑl Piilɑɑt ɑ wun nyinn nikpiiluk k tul’i.</verse>
				<verse number="15">Yinm e te k b kpii Mɑnfotultuɑ mɑnŋ, ŋɑɑn k Yennu fiin’ɔ kuun ni, k tinm e tie lin nbɑ nɑ siɑlɑɑdɑnm.</verse>
				<verse number="16">Wɔbk nɑ tie wun nbɑ k i ponŋ tuu mi’u k biɑ lɑɑt’ɔ e, ŋɑɑn k u tɑn pɑɑk nɑ, k mɑɑn wɑɑ tien Yiesu mɑnŋ sɑnn yɑdɑ nɑ pɑɑk. Wɑɑ tien Yiesu yɑdɑ nɑ pɑɑk e te k u pɑɑk cɑin k sie i nunm nnɑ.</verse>
				<verse number="17">«Tɔn, n nɑɑ wɑɑs, n mi nɑn yinm nɑn i yudɑnm nbɑ dɑɑn te k b kpii Yiesu nɑ, i dɑɑn k bɑnn yɑɑ tun lin nbɑ mɑnŋ pɑɑk.</verse>
				<verse number="18">Ŋɑɑn nnɑ e k Yennu tɑn te k lin nbɑ k u din pɑk k tul u sɔkniinbɑ kul, k b mun pɑk tul niib nɑ n tɑn tien mɔni, ɑ l kpɑɑ tɑlɑs e k u Klistu n lek di fɑlɑ.</verse>
				<verse number="19">«L pɑɑk, i mɔ kuɑŋɑɑn k lebt binbenŋ mɑn kii wɑɑ Yennu sɔnu, k wun nyik cɑb i biit,</verse>
				<verse number="20">k u sɑɑ tul’i fuon k biɑ tɑn sɑɑ tun Yiesu Klistu i buol ni, wun nbɑ k u ponŋ lukt’ɔ k tul’i nɑ,</verse>
				<verse number="21">ŋɑɑn mɔtɑɑnɑ Yiesu mɑnŋ lek dɑɑ sii be *Yendɔunŋ ni, nɑn Yennu nbɑ tɑn sɑɑ ŋɑnm bonɑ kul ɑ, nɑn wɑɑ din te k u sɔknŋɑnm nbɑ din be yɑɑyuo ni nɑ nbɑ din yet biɑnŋ nbɑ nɑ.</verse>
				<verse number="22">«Muois mun din yet ɑ: ‹Yonmdɑɑnɔ Yennu sɑɑ tul’i u sɔkniisuɑ, nɑn mɑɑ tie sɔkni biɑnŋ nbɑ k u sii tie i mɔnŋ nilɔ. Gbiintl’ɔ mɑn k tun lin nbɑ kul k u sɑɑ pɑk tul’i.</verse>
				<verse number="23">Dɑɑnɔ nbɑ k gbɑt sɔkni mɑnŋ mɑɑn, Yennu sɑɑ nyinn l dɑɑnɔ i sinsuuk ni k wun kpo.›</verse>
				<verse number="24">« *Yennu sɔkni Sɑɑmuel nɑn sɔkniinbɑ kul nbɑ din wei u pɑɑk nɑ, din piɑk k jikt sɑɑ lin nbɑ yɑɑ lin tɑn tien t yuo nɑ ni po.</verse>
				<verse number="25">Yennu mɔsonn nbɑ k u din senn k tul u sɔkniinbɑ mɑnŋ, l mɔsonn tie i yɑl e, k *lol nbɑ k u din lol nɑn t yejɑnm nɑ, yuo nbɑ k u din yet Ablɑɑhɑɑnm ɑ: ‹A yɑɑbuonyenɔ ni e k tingbounŋ nɑ tieb kul ɑ tɑn sɑɑ lɑ n yetŋɑnm,› k l lol mun biɑ tie i yɑl e.</verse>
				<verse number="26">Yennu nbɑ din lukt u Tuontunnɔ mɑnŋ nɑ, k u tun’ɔ i buol ni sinsinn, ɑ yin lɑ yetŋɑnm k mɑɑn wɑɑ nyinn’i biit sɔni ni nɑ pɑɑk.»</verse>
			</chapter>
			<chapter number="4">
				<verse number="1">Yuo nbɑ k Piɑl nɑn Sɑn dɑɑ din sie k piɑk tien niib mɑnŋ nɑ, k Yennu mɑnntieb nɑn Yennu jɑɑnti ŋɑsɑɑkɑk sejenm yudɑɑnɔ nɑn *Sɑɑdiuseɑnbɑ kpil bɑɑl Piɑlnbɑ buol ni.</verse>
				<verse number="2">B wutuol duo nɑn Piɑl nɑn Sɑn, ɑ b wɑnt niib ɑ Yiesu dɑɑn fiil kuun ni k l wɑnt nɑn kpienm tɑn sɑɑ fiil kuun ni k jen b mɑnfuol ni biɑk.</verse>
				<verse number="3">Ŋɑnn e k b suol’b k kuɑn’m dɑnsɑlk ɑ lin yent ɑ, k mɑɑn yuo ponŋ gɑl ɑ.</verse>
				<verse number="4">Ŋɑɑn k niib bonciɑnn nbɑ din gbɑt Piɑl mɑɑn mɑnŋ tien Yiesu yɑdɑ, k jɑb nbɑ tien u weilɑ nɑ din tien nɑn tusɑ ŋɑnŋmu nɑ.</verse>
				<verse number="5">Lɑɑ tɑn yent sɑn-nyiɑɔk ni, k *Suifnbɑ yudɑnm nɑn sɑɑkɑb nɑn *senniwɑntieb lɑkn b tituk kɑɑnu ni Selusɑɑlenm,</verse>
				<verse number="6">k b lɑkn nɑn juɑ nbɑ tie Yennu mɑnntieb yudɑɑnɔ k b yi’u * Ann nɑ, nɑn *Kɑɑyiif, nɑn Sɑn nɑn Aleksɑndl nɑn mɑnntieb yudɑɑnɔ mɑnŋ ŋɑɑtelieb,</verse>
				<verse number="7">k te k Piɑl nɑn Sɑn fiil k set b sinsuuk ni, ŋɑɑn k b boi’b ɑ: «Pɑnbuolbee k i mɔk i? K ŋmee sɑnn ni e k i fiin wɔbk nbɑ nɑ?»</verse>
				<verse number="8">Ŋɑnn e k Foŋɑnm fiil Piɑl ni, k u yet’b ɑ: «Yinm cɑnbɑɑnbɑ nɑn sɑɑkɑb, gbiintl mɑn.</verse>
				<verse number="9">L i tie k i boi’t dinnɑ nɑ k jikt sɑɑ tuonŋɑnn nbɑ k t tun k tul wɔbk nɑ nɑn wɑɑ lɑ lɑɑfiɑ nɑ pɑɑk i e,</verse>
				<verse number="10">ŋɑnn l ŋɑn k i kul ɑ n bɑnn, k Islɑɑeltieb kul n mun bɑnn nɑn Nɑɑsɑɑlet nilɔ Yiesu *Klistu sɑnn pɑɑk e, k juɑ mɑnŋ lɑ lɑɑfiɑ, k sie i nunm ni nɑ. L Yiesu e k i dɑɑn kpɑɑ’u dɑpunpunn pɑɑk k kpii’u nɑ, ŋɑɑn k Yennu fiin’ɔ kuun ni nɑ.</verse>
				<verse number="11">Ŋuɑ e tie dɑɑnɔ nbɑ k Yennu lolkpel kɑdɑɑɔk piɑk u po nɑ, ɑ: ‹Tɑnn nbɑ k yinm tɑnmɑɑlɑ yet’ɔ nɑ, ŋɑnn e set tie tɑnn nbɑ te k ŋɑɑk mɔk pɑnŋ.›</verse>
				<verse number="12">K suɑ sɑnn ji kɑɑ tingbounŋ nɑ ni k Yennu tul niib ɑ bin lɑ fielu, sie Yiesu kuukuɑ.»</verse>
				<verse number="13">Tituk niib mɑnŋ nbɑ din lɑ Piɑl nɑn Sɑn pɑlcienn nbɑ k b mɔk nɑ, k biɑ bɑnn nɑn Piɑl nɑn Sɑn tie dɑnm nbɑ k mi kɑdɑɑɔk bonŋɑnn k k tie nijɑɑnɑ nɑ, l din yɑɑl ŋɑɑn lit’b e, k b ji bɑnn nɑn b tuu tie Yiesu wei-nɑn-lieb e.</verse>
				<verse number="14">Ŋɑɑn bɑɑ lɑ juɑ nbɑ k b won te k u pɑɑk nɑ, k u sie Piɑl nɑn Sɑn buol ni nɑ, b ji din k mɔk mɔb nbɑ sɑɑ pɑk k jiin.</verse>
				<verse number="15">Ŋɑnn e k tituk niib din ŋɑɑn k b nyii b lɑknu dieok mɑnŋ ni dɑɑnn, ŋɑɑn k b biɑl fɑɑ nɑn b lieb lɑbɑɑl,</verse>
				<verse number="16">k boi b lieb, ɑ: «T sɑɑ tien jɑb nɑ nlee nɑ? K mɑɑn suɑ kul nbɑ be Selusɑɑlenm ponŋ mi yɑɑl-lituk tuonn nbɑ k b tun mɑnŋ nɑ. L pɑɑk nnɑ t ji kɑn fit noi,</verse>
				<verse number="17">ŋɑɑn ŋɑɑnt mɑn k tin potn k tul’b, k b ji dɑɑ mi k yi Yiesu sɑnn k tien niib ni, k lɑbɑɑl mɑnŋ ji dɑɑ biɑ yɑt k sɑɑ niib ni.»</verse>
				<verse number="18">Ŋɑnn e k b yiin’m, ɑ bin ŋɑnm kuɑ, k tɑn potn k tul’b ɑ b dɑɑ mi k piɑk ɑmi k tumi niib Yiesu sɑnn ni jik.</verse>
				<verse number="19">K Piɑl nɑn Sɑn jiin k yet’b ɑ: «I mɔnŋ mɔnŋ n got lɑɑn lɑnn e tokn Yennu buol ni. L ŋɑn k t ji sɑk i mɔb ŋɑɑn nyik Yennu mɔb ɑmi nlee?</verse>
				<verse number="20">k mɑɑn tinm kɑn fit k nyik pinpɑɔk lin nbɑ po k t lɑ k biɑ gbɑt.»</verse>
				<verse number="21">K tituk niib mɑnŋ lek potn k tul’b nɑn ninmɔnjɑl, ŋɑɑn ŋɑɑ’b yɑnn ɑ bii sɑɑ, k mɑɑn b k lɑ sɔnsɑu nbɑ k b sɑɑ dɑt b tubɑ, k mɑɑn niib nɑ din piɑk Yennu lin nbɑ din tien nɑ pɑɑk,</verse>
				<verse number="22">k mɑɑn juɑ nbɑ lɑ lɑɑfiɑ bɑktnɔunŋ tuonn nɑ pɑɑk nɑ binɑ din gɑl nɑn binɑ piinnɑ nɑ wɑɑ.</verse>
				<verse number="23">Bɑɑ ŋɑɑ Piɑl nɑn Sɑn yuo nbɑ, k b ŋmɑt b lieb penŋ, k sɑɑ yet’b lin nbɑ k Yennu mɑnntieb yudɑnm nɑn sɑɑkɑb mɑnŋ pɑk’b.</verse>
				<verse number="24">Bɑɑ mun gbɑt nnɑ mɑnŋ k b kul tɑɑn lieb nɑn dudukyent kuukuɑ, k mei Yennu ɑ: «T Yonmdɑɑnɔ, fin e din nɑn sɑnpɑɑk nɑn tinŋ nɑ, nɑn mɔkgbenŋɑ nɑn lin nbɑ kul be lenŋ,</verse>
				<verse number="25">k Foŋɑnm mɑnŋ ni e k ɑ din pɑk ɑ tuontunnɔ Dɑɑfiid nbɑ tie t yejɑ nɑ mɔb ni ɑ: ‹Bee te k bin nbɑ k tie Islɑɑeltieb nɑ tuun nɑn jɑpɑɑt i? Bee te k b loln lol yɑnɑ ɑ?</verse>
				<verse number="26">Tingbounŋ nɑ kpɑnbɑlɑ nɑn yudɑnm tɑɑn lieb k tuok ɑ bin kɔn nɑn Yonmdɑɑnɔ Yennu nɑn u Klistu nɑ.›</verse>
				<verse number="27">«L tie bɑlmɔni e nɑn *Heluod nɑn Pɔns *Piilɑɑt nɑn bin nbɑ k tie Islɑɑeltieb nɑ nɑn Islɑɑeltieb dɑɑn set lɑkn duo nɑ ni, k lol lolɑ ɑ bin kpi ɑ tuontunŋɑnɔ Yiesu, wun nbɑ k ɑ din gɑnn k senn’ɔ nɑ.</verse>
				<verse number="28">Ŋɑnn e k b lɑkn, ɑ bin tun lin nbɑ kul k ɑ ponŋ din dukn ɑ yiikuo nɑn ɑ yɑnbuɑt, k yɑɑ l tɑn sɑɑ tien nɑ.</verse>
				<verse number="29">Tɔn, mɔtɑɑnɑ, Yonmdɑɑnɔ, gbiintl niib nɑ nbɑ fuɑ kɔnfuɑt nɑn ninmɔnn t pɑɑk nɑ, k ŋɑɑn k tinm nbɑ tie ɑ tuontunnɑ nɑ i piɑk ɑ mɑɑn nɑn pɑlcienn bonciɑnn.</verse>
				<verse number="30">Tɑntl ɑ nuu k te k bɑɑtb n pɑɑk k bɑktnɔunŋ tuonjɑɑnɑ i tuun ɑ tuontunŋɑnɔ Yiesu sɑnn ni.»</verse>
				<verse number="31">K bin nbɑ tien Yiesu yɑdɑ nɑ nbɑ gbenn Yenmiɑlu nɑ yuo nbɑ, k siɑn nbɑ po k b tikl nɑ ji jek, k b kul ɑ gbie nɑn Foŋɑnm, k ji piin piɑk Yennu mɑɑn nɑn pɑlcienn.</verse>
				<verse number="32">L yuo nɑ k Yiesuweilɑ mɑnŋ kul ɑ tɑɑn lieb nɑn dudukyent kuukuɑ. B suɑ din k yɑɑ ɑ u yen siɑl u mɔnŋ, ŋɑɑn b din centl b bonɑ k tien b lieb e.</verse>
				<verse number="33">L yuo nɑ jik k tuomiinbɑ mɑnŋ din nyint Yonmdɑɑnɔ Yiesu kuun fiilu *siɑlɑ nɑn yiikuo bonciɑnn, k Yennu yetŋɑnm bonciɑnn din be b kul ni.</verse>
				<verse number="34">K lin nbɑ nɑ suɑ din kɑɑ b ni k pɔt siɑl, k mɑɑn bin nbɑ din mɔk b mɔnŋ mɔnŋ kpɑɑnt nɑn b ŋei din tuu kɔi e, k gɑɑl l likli k bɑɑl nɑn’n,</verse>
				<verse number="35">k tɑn tien tuomiinbɑ nɑ, k b centl k tien b lieb nɑn bɑɑ luon biɑnŋ nbɑ.</verse>
				<verse number="36">K jɑsuɑ din be lenŋ k u sɑnn yi Suosiɑf, k u din tie Liefi buolu ni nilɔ, k b din mɑl’ɔ Siipl, k tuomiinbɑ nɑ din yi’u Bɑɑlnɑɑbɑɑs (k l pɑɑk tie wun nbɑ cien pɑlɑ nɑ),</verse>
				<verse number="37">k u din tɑn kɔi u kpɑɑb, k gɑɑl l likli k bɑɑl nɑn’n, k tɑn tul tuomiinbɑ nɑ.</verse>
			</chapter>
			<chapter number="5">
				<verse number="1">Jɑsuɑ nnɑ din be k u sɑnn yi Anɑɑniɑs, k u ŋɑɑpuo sɑnn mun din yi Sɑɑfiilɑ, k u mun din tɑn kɔi u kpɑɑb k gɑɑl l likli,</verse>
				<verse number="2">ŋɑɑn pɑɑt likli mɑnŋ pɑɑk k bɔl k u ŋɑɑpuo mi l po, ŋɑɑn jii lin nbɑ tenn nɑ, k bɑɑl nɑn’n k tɑn tul tuomiinbɑ mɑnŋ.</verse>
				<verse number="3">K Piɑl boi’ɔ ɑ: «Anɑɑniɑs, ɑ tien nlee k *Sɑɑtɑn kuɑ yent’ɑ, k ɑ fɑɑl fɑɑk k luon k ɑ kpɑnn Foŋɑnm, k pɑɑt likli nbɑ k ɑ dɑɑn kɔi ɑ kpɑɑb nɑ pɑɑk i?</verse>
				<verse number="4">Fɑɑ dɑɑn dɑɑ k kɔi ɑ kpɑɑb mɑnŋ nɑ, l dɑɑn k tie ɑ yɑl kɑɑ ɑɑ? K fɑɑ biɑ dɑɑn kɔi’l nɑ, l likli mɑnŋ biɑ dɑɑn k be ɑ yent ni kɑɑ ɑɑ? K bee tien k ɑ dukn ɑ pɑl ni k tun lin nbɑ nɑ? A k fɑɑl fɑɑk mɑnŋ k pɑɑn nilɔ kɑɑ, ŋɑɑn ɑ fɑɑl k pɑɑn Yennu e.»</verse>
				<verse number="5">Anɑɑniɑs nbɑ gbɑt nnɑ mɑnŋ yuo nbɑ, k u bɑɑ k kpo l yuo nɑ. K jɑŋmɑɑnciɑɔnŋ kuɑ bin nbɑ kul gbɑt u kuun mɑnŋ po.</verse>
				<verse number="6">K nɑɑsinm fiil k jii’u k pɔbn’ɔ cincenn ni, k nyii nɑn’ɔ k sɑɑ pii’u.</verse>
				<verse number="7">Ŋɑnn e k l yɑnn nɑn kut muntɑ nnɑ nɑ, k u ŋɑɑpuo bɑɑl k kuɑ, ŋɑɑn dɑɑ k bɑnn lin nbɑ tien.</verse>
				<verse number="8">K Piɑl biɑ boi’ɔ ɑ: «Yetl’n, l set tie bɑlmɔni e nɑn fin nɑn ɑ sɔlɔ kpɑɑb likli nbɑ k i gɑɑl nɑ kul i nɑ ɑɑ?» K u jiin ɑ: «Nnn, l kul i nɑ.»</verse>
				<verse number="9">K Piɑl boi’ɔ ɑ: «Bee k fin nɑn ɑ sɔlɔ tɑɑn mɔb, k lol lol ɑ i bikn Yonmdɑɑnɔ Foŋɑnm i? Tɔn, nɑɑsinm nbɑ jii ɑ sɔlɔ k sɑɑn k sɑɑ pii’u nɑ, ŋɑnm e kuɑ tɑnmɔb nnɑ, k b mun biɑ sɑɑ jii’ɑ nnɑ e.»</verse>
				<verse number="10">L tɑɑkpɑɑk ni, k u bɑɑ k kpo, k nɑɑsinm nɑ kuɑ k lɑ k u kpo wɑɑ, k b biɑ jii’u k nyii nɑn’ɔ k sɑɑ pii’u k kpiɑn’ɔ nɑn u sɔlɔ.</verse>
				<verse number="11">L yuo nɑ k jɑŋmɑɑnciɑɔnŋ suol Yiesuweilɑ kul nɑn bin nbɑ kul gbɑt mɑɑn mɑnŋ po.</verse>
				<verse number="12">L yuo nɑ k tuomiinbɑ nɑ tuun bɑktnɔunŋ tuonjɑɑnɑ niib nɑ ni bonciɑnn. K Yiesuweilɑ kul ɑ tuu tɑɑn lieb Sɑɑlomɔn bɑlntl buol.</verse>
				<verse number="13">Bin nbɑ k tie Yiesuweilɑ nɑ din k mɔk pɑl nbɑ k b sɑɑ lɑkn nɑn’m, ŋɑɑn niib din piɑk dont Yiesuweilɑ nɑ bonciɑnn.</verse>
				<verse number="14">Jɑb nɑn puob bonciɑnn din tien Yonmdɑɑnɔ yɑdɑ k pukn Yiesuweilɑ nɑ po.</verse>
				<verse number="15">Ŋɑnn e k niib din nyi nɑn bɑɑtb, k duɑnt’b liɑni nɑn dunduɑni pɑɑk sɑnjokpini ni, ɑ Piɑl i tɑnŋ i bɑɑl k gɑɑl yuo nbɑ, k u yun-yunŋ n lek bɑɑ b pɑɑk.</verse>
				<verse number="16">K niib nbɑ din be Selusɑɑlenm digbɑnbis ni mun jikt bɑɑtb, nɑn bin nbɑ k nɑlnbiit dɑɑmi’b nɑ, k bɑɑt nɑn’m, k b kul ɑ din lɑɑt lɑɑfiɑ.</verse>
				<verse number="17">L pɑɑk, k Yennu mɑnntieb yudɑɑnɔ nɑn u wei-nɑn-lieb kul, bin nbɑ tie *Sɑɑdiuseɑnbɑ nɑ, din fiin punponn bonciɑnn nɑn tuomiinbɑ nɑ, k din te k b sɑɑn</verse>
				<verse number="18">k sɑɑ suol tuomiinbɑ mɑnŋ k kuɑn’m dɑnsɑlk.</verse>
				<verse number="19">Ŋɑɑn l nyiɑɔk mɑnŋ e k Yennu *mɑlɑkɑ sik k luot dɑnsɑlk tɑnmɔi, k nyinn tuomiinbɑ mɑnŋ, ŋɑɑn yet’b ɑ:</verse>
				<verse number="20">«Ii sɑɑ mɑn Yennu jɑɑnti ŋɑsɑɑkɑk ni, k sɑɑ set, ŋɑɑn muɑnt k tul niib mɑɑn nbɑ tien niib mɑnfuol nɑ kul ɑ.»</verse>
				<verse number="21">Bɑɑ gbɑt u mɑɑn mɑnŋ, k b sɑɑn k sɑɑ kuɑ Yennu jɑɑnti ŋɑsɑɑkɑk mɑnŋ ni, sɑn-nyɑpob ni, k ji piin k wɑnt niib mɑɑn mɑnŋ. K Yennu mɑnntieb yudɑɑnɔ nɑn u wei-nɑn-lieb nɑ din yiin Islɑɑeltieb yudɑnm kul ɑ, k lɑk’m tituk kɑɑnu, k b tɑn tun sejenm ɑ bin nyinn tuomiinbɑ mɑnŋ dɑnsɑlk ni k bɑɑl nɑn’m nɑ.</verse>
				<verse number="22">Ŋɑɑn b sɑɑn dɑnsɑlk mɑnŋ ni k sɑɑ got k k lɑ’b k ŋmɑt tituk mɑnŋ ni k sɑɑ yet’b ɑ:</verse>
				<verse number="23">«Tɑɑ bɑɑl dɑnsɑlk ni yuo nbɑ, t lɑ k tɑnmɔi kpɑl e kenkenken ɑ, k dɑnsɑlguulɑ nɑ be tɑnmɔi ni k guu, k t luot tɑnmɔi nɑ, ŋɑɑn k k lɑ suɑ dɑnsɑldieok mɑnŋ ni.»</verse>
				<verse number="24">Yennu jɑɑnti ŋɑsɑɑkɑk sejenm yudɑɑnɔ nɑn Yennu mɑnntieb yudɑnm nbɑ gbɑt nnɑ mɑnŋ, k l tien’m yɑɑl-lituk nɑn tuomiinbɑ nɑ botu mɑnŋ pɑɑk k b ji bils lin nbɑ sɑɑ tien,</verse>
				<verse number="25">k tɑn suɑ k jɑsuɑ nnɑ kuɑ, k yet’b ɑ: «Gotl mɑn, jɑb nbɑ k i won kuɑn’m dɑnsɑlk wonn nɑ, b sie Yennu jɑɑnti ŋɑsɑɑkɑk ni k tumi niib.»</verse>
				<verse number="26">L yuo nɑ k sejenm yudɑɑnɔ nɑ jii u jɑb, k b sɑɑn k sɑɑ nyinn tuomiinbɑ mɑnŋ k jen nɑn’m, ŋɑɑn b k nyinn’b nɑn pɑnŋ kɑɑ, k mɑɑn b tiin jɑŋmɑɑni ɑ niib nɑ tɑn sɑɑ mɑnn jɑɑt’b tɑnɑ.</verse>
				<verse number="27">Bɑɑ bɑɑl nɑn’m yuo nbɑ, k b te k b sɑɑn set tituk niib nɑ sinsuuk ni, k Yennu mɑnntieb yudɑɑnɔ piin k boi’b buboit,</verse>
				<verse number="28">k yet’b ɑ: «T dɑɑn tul’i mɔb nɑn ninmɔnn, k yɑɑ ɑ i dɑɑ wɑnt niib wɑnnu juɑ mɑnŋ sɑnn ni, ŋɑɑn i tun bee nɑ? I jii i wɑnnu mɑnŋ k yɑt Selusɑɑlenm kul po, k ji luon ɑ i tien’t Yiesu kpiilɑ.»</verse>
				<verse number="29">K Piɑl nɑn tuomiinbɑ lieb nɑ jiin k yet’b ɑ: «Sie k tii lek ii sɑɑk Yennu mɔb k gɑl nilɔ mɔb.</verse>
				<verse number="30">Yiesu mɑnŋ e k i dɑɑn ponŋ kpɑɑ tɑbn’ɔ dɑpunpunn pɑɑk k kpii’u nɑ, ŋɑɑn Yennu nbɑ tie t yejɑnm Yennu nɑ, ŋuɑ e fiin Yiesu kuun ni,</verse>
				<verse number="31">k jii’u donn’ɔ k kɑɑn’ɔ u niidiitu po, k tien’ɔ Yudɑɑnɔ nɑn Fietuɑ, ɑ k Islɑɑeltieb n lɑ yɑɑk k fit mɔ kuɑŋɑɑn k lebt binbenŋ, k biɑ fit lɑ nyikcɑbu.</verse>
				<verse number="32">Tinm nɑn Foŋɑnm e tie Yiesu kuun fiilu mɑnŋ siɑlɑɑdɑnm, k Yennu jii u Siek mɑnŋ k tul wun nbɑ sɑɑk u mɔb.»</verse>
				<verse number="33">Yudɑnm mɑnŋ nbɑ gbɑt nnɑ mɑnŋ, k b wutuol fiil bonciɑnn, k b ji yɑɑ bin kpi tuomiinbɑ mɑnŋ.</verse>
				<verse number="34">Ŋɑɑn Fɑɑliisiɑnsuɑ nnɑ din be, k u sɑnn yi Gɑɑmɑɑliɑl, k u din tie *senniwɑntuɑ e, k niib kul din tie’u nibɑɑkl, k u din fiil k set tituk kɑɑnu dɑnm sinsuuk ni k yet ɑ bin nyinn tuomiinbɑ mɑnŋ nɑn-yel po wɑɑn.</verse>
				<verse number="35">Ŋɑnn e k u yet’b ɑ: «Islɑɑeltieb, ii mi mɑn nɑn yɑɑ yɑɑ i tien niib nɑ lin nbɑ nɑ fɑn.</verse>
				<verse number="36">Siɑn yuo nbɑ din gɑl, k Teudɑɑs din wɑnt u mɔnŋ nɑn u tie nijɑɑnsuɑ e k niib nɑn kobi ŋɑnnɑ nɑ din tie u puolpo juɑmu, ŋɑɑn niib nbɑ din tɑn kpii’u nɑ, u juɑmu nɑ kul ɑ din yɑt e, k u jɑgbeln nɑ gbenn.</verse>
				<verse number="37">Ŋɑnn tɑn gɑl nnɑ, k Suudɑ, wun nbɑ din tie Gɑɑliile nilɔ mun din nyii k set nikɑnt yuo nɑ, k wɑnt u mɔnŋ, k din tunn niib bonciɑnn yɑn k b wɑɑ’u, k b mun din tɑn kpii’u, k u juɑmu nɑ kul yɑt.</verse>
				<verse number="38">Mɔtɑɑnɑ lɑɑ, kpɑn ŋɑɑnt jɑb mɑnŋ mɑn k dɑɑ tie’b siɑl, k l i tie k b dudukt nɑn b tuonɑ nɑ i tie nisɑɑlk yɑl i e, l tɑn sɑɑ gbenn ɑ.</verse>
				<verse number="39">Ŋɑɑn l i tie k l tie Yennu yɑl i e, i kɑn fit k nyɑnn’b. I sɑɑ lɑ k i mɑnn kpet k kɔn nɑn Yennu e gbɑɑ.» Ŋɑnn e k tituk niib mɑnŋ ji sɑk Gɑɑmɑɑliɑl mɔb nɑ,</verse>
				<verse number="40">k yiin tuomiinbɑ mɑnŋ k kuɑn’m, k te k b buo’b gbɑnn, ŋɑɑn ŋɑɑ’b, ŋɑɑn tul’b mɔb ɑ: «Ii mi mɑn k i ji kii piɑk Yiesu sɑnn mɑnŋ ni.»</verse>
				<verse number="41">Ŋɑnn mɑnŋ e k tuomiinbɑ mɑnŋ nyii tituk kɑɑnu nɑ ni nɑn pɑlpienn, Yennu nbɑ lɑ k b jɑnŋ nɑn fei dinu, Yiesu sɑnn pɑɑk nɑ.</verse>
				<verse number="42">K dɑɑl kul k b sɑɑ Yennu jɑɑnti ŋɑsɑɑkɑk ni, ŋɑɑn biɑ lin niib ŋei ni, k wɑnt niib ɑ Yiesu tie *Klistu e k biɑ muɑntl u lɑbɑmɑnn nɑ, k k nyikt.</verse>
			</chapter>
			<chapter number="6">
				<verse number="1">L yuo nɑ k Yiesuweilɑ nbɑ ŋɑnmt yɑbtl k puki nɑ, k bunbulmi tɑn bɑɑl *Suifnbɑ nbɑ piɑk Glek mɑɑn nɑn Suifnbɑ nbɑ piɑk b mɔnŋ mɑɑn nɑ sinsuuk ni, k mɑɑn bin nbɑ piɑk Glek mɑɑn nɑ din yet ɑ b i tuol jiet dɑɑl kul, b pɑkɔi k lɑɑt b tolɑ nɑn lieb nɑ.</verse>
				<verse number="2">Ŋɑnn e k tuomiinbɑ *piik nɑn bɑnle nɑ yiin Yiesuweilɑ mɑnŋ kul ɑ, k tɑn yet’b ɑ: «L k ŋɑn k tin nyik Yennu mɑɑn muɑntu ŋɑɑn biɑl jiet tolu ni.</verse>
				<verse number="3">L pɑɑk, n nɑɑ wɑɑs, gotl k gɑnn jɑb bɑnlole i sinsuuk ni, bin nbɑ k i mi nɑn b gbie nɑn Foŋɑnm nɑn yɑnfɑntl, k tin tien’m tuonɑ nɑ yudɑnm,</verse>
				<verse number="4">ŋɑɑn k tinm n jii t mɔnŋ yuo k tien Yenmiɑlu ni, nɑn Yennu mɑɑn wɑnnu ni, k dɑɑ nɑk.»</verse>
				<verse number="5">K mɔtɑɑɔk niib nɑ kul ji din mɔk pɑlpienn tuomiinbɑ mɑɑn mɑnŋ pɑɑk. Ŋɑnn e k b gɑnn Etiɑnn, wun nbɑ mɑntk gbie nɑn Foŋɑnm nɑn yɑdɑ nɑ, nɑn Fiiliip, nɑn Pluokɔl, nɑn Niikɑɑnɔl, nɑn Tiimɔn, nɑn Pɑɑlmenɑɑs, nɑn Niikolɑ, wun nbɑ din nyii Antiɑɔs. Sinsinn u din k tie Suif nilɔ, ŋɑɑn siɑn yuo u din kpint u jɑɑnti k wɑɑ Suifnbɑ jɑɑnti, ŋɑɑn k mɔtɑɑnɑ k u ji tie Yiesuweilɔ.</verse>
				<verse number="6">Mɔtɑɑɔk niib nɑ nbɑ lukt’b yuo nbɑ, k b te k b sɑɑn set tuomiinbɑ nɑ tuɑnn po, k tuomiinbɑ mɑnŋ miɑl Yennu k tul’b ŋɑɑn jii b nii k yii b pɑɑk.</verse>
				<verse number="7">L puolpo e k Yennu mɑɑn ŋɑnmt k yɑt kuɑ niib ni, k Yiesuweilɑ mun biɑ yɑbtl k puki bonciɑnn Selusɑɑlenm, k Yennu mɑnntieb bonciɑnn sɑk Yiesu lɑbɑmɑnn k tien’ɔ yɑdɑ.</verse>
				<verse number="8">Etiɑnn nbɑ din gbie nɑn Yennu yetŋɑnm nɑn u yiikuo bonciɑnn nɑ, din tuun bɑktnɔunŋ tuonjɑɑnɑ niib nɑ sinsuuk ni.</verse>
				<verse number="9">Ŋɑɑn nisiɑb din k sɑk’ɔ. Bin nbɑ din noi nɑn Etiɑnn mɑnŋ din tie Suifnbɑ nbɑ din tie dɑɑbɑ, k b ŋɑɑ’b b dɑɑbs ni, k b nyii Siilenn nɑn Aleksɑndli nɑn Siiliisi nɑn Asii ni e. B mun din mɔk b mɔnŋ Suifnbɑ jɑɑnti dieok o.</verse>
				<verse number="10">Ŋɑɑn Foŋɑnm din tul Etiɑnn yɑnfɑntl bonciɑnn, k b k fit nyɑnn’ɔ nɑn u mɑɑn mɑnŋ.</verse>
				<verse number="11">Bɑɑ din k fit nyɑnn’ɔ nɑ, k b din kuɑ nisiɑb ɑ bin yet ɑ nnɑ: «T gbɑt k u piɑk bonbilɑnkɑnt k biil Muois nɑn Yennu.»</verse>
				<verse number="12">Bɑɑ yet nnɑ mɑnŋ yuo nbɑ, k niib nɑ nɑn sɑɑkɑb nɑn *senniwɑntieb wutuol duo, k b fiil k suol’ɔ, k sɑɑn nɑn’ɔ b yudɑnm tituk buol ni,</verse>
				<verse number="13">k b tɑn bɑɑl nɑn nisiɑb nnɑ biɑk ɑ bin fɑɑl fɑɑk, k yet ɑ: «Yuo kul juɑ nɑ tun piɑk k biil Yennu jɑɑnti ŋɑsɑɑkɑk mɑnŋ, nɑn Muois *senni nɑ e,</verse>
				<verse number="14">k mɑɑn t gbɑt k u yet ɑ Yiesu nbɑ tie Nɑɑsɑɑlet nilɔ nɑ sɑɑ bet Yennu jɑɑnti ŋɑsɑɑkɑk nɑ, ɑ ŋɑɑn lebt Muois kɑɑl nbɑ k u din senn nɑ.»</verse>
				<verse number="15">Bin nbɑ kul din lɑkn kɑl tituk mɑnŋ ni din kpɑɑ b ninbinɑ k goli Etiɑnn, k tɑn lɑ k u nunpo lebt k ji nɑɑn nɑn *mɑlɑkɑ nunpo nɑ.</verse>
			</chapter>
			<chapter number="7">
				<verse number="1">Ŋɑnn e k Yennu mɑnntieb yudɑɑnɔ boi Etiɑnn ɑ: «L set tie mɔni ee?»</verse>
				<verse number="2">K Etiɑnn yɑɑ ɑ: «Cɑnbɑɑnbɑ nɑn n nɑɑ wɑɑs, gbiintl mɑn. Yuo nbɑ k t yejɑ Ablɑɑhɑɑnm din be Mesopotɑɑmi yɑkl po, l yuo k u din dɑɑ k sɑɑn Hɑlɑn nɑ, k Yennu nbɑ be *yudɑnt ni nɑ dɔkt u pɑɑk</verse>
				<verse number="3">k yet’ɔ ɑ: ‹Fiit k nyik ɑ tinŋ nɑn ɑ niib, ŋɑɑn sɑɑn siɑn nbɑ k n sɑɑ wɑnn’ɑ nɑ.›</verse>
				<verse number="4">Ŋɑnn e k u fiil k nyik Sɑldeen tinŋ mɑnŋ, ŋɑɑn sɑɑn k sɑɑ kɑl Hɑlɑn duo ni. U bɑɑ kuun puolpo e, k Yennu biɑ te k u fiil, k bɑɑl tinŋ nbɑ k i be nɑ ni.</verse>
				<verse number="5">Ŋɑɑn Yennu dɑɑ din k tul’ɔ tinŋ nɑ nɑn bonmintk ɑ, ɑ wun yent ŋɑɑn senn mɔsonn ɑ u tɑn sɑɑ tul’ɔ tinŋ nnɑ, k ŋuɑ nɑn u yɑɑbuonɑ i yen. Ŋɑɑn l yuo nɑ Ablɑɑhɑɑnm dɑɑ din k mɔk bik.</verse>
				<verse number="6">Nnɑ e k Yennu din yet’ɔ ɑ: ‹A yɑɑbuonɑ tɑn sɑɑ sɑɑn k be tingɑnŋ ni e wɑɑ, k tɑn sii tie dɑɑbɑ lenŋ, k b tɑn sɑɑ lɑ muksuk lenŋ bonciɑnn, k tɑn jɑnŋ binɑ kobiinnɑ.</verse>
				<verse number="7">Ŋɑɑn tinŋ mɑnŋ niib nbɑ k b sii tuun k tien’m nɑ, n tɑn sɑɑ dɑt b tubɑ, k l puolpo, ɑ yɑɑbuonɑ mɑnŋ tɑn sɑɑ nyi tinŋ mɑnŋ ni, k bɑɑl tinŋ nɑ ni, k jiɑnt’n.›</verse>
				<verse number="8">«L puolpo k Yennu *lol lol k tul Ablɑɑhɑɑnm, k biɑ din wɑnn’ɔ lol mɑnŋ nyinn, ɑ ŋuɑ nɑn u yɑɑbuonɑ i poli punɑ. K Ablɑɑhɑɑnm din tɑn mɑl Isɑɑk, k l dɑɑ ŋɑnniin dɑɑl k u pot’ɔ, k Isɑɑk mun din tɑn pot u bijɑ Sɑɑkɔb, k Sɑɑkɔb mun din tɑn pot u bonjɑi piik nɑn bɑnle bin nbɑ tie t yejɑsɑɑkɑb.</verse>
				<verse number="9">K Sɑɑkɔb wɑɑs mɑnŋ din tɑn mɔk punponn nɑn b wɑɑlɔ Suosiɑf, k din tɑn suol’ɔ k kɔi’ɔ, k nisiɑb dɑɑ’u k sɑɑn nɑn’ɔ Ejipt tinŋ ni, ŋɑɑn Yennu din be nɑn’ɔ,</verse>
				<verse number="10">k din nyinn’ɔ fɑlɑ kul ɑ ni, k biɑ tul’ɔ yɑn k te k Ejipt kpɑnbɑl Fɑɑlɑɑɔn niɑn’ɔ k jii’u tien’ɔ yudɑɑnɔ Ejipt tinŋ ni, k biɑ te k u tie yudɑɑnɔ u ŋɑɑk ni.</verse>
				<verse number="11">«L puolpo k kon tɑn bɑɑ Ejipt tinŋ nɑn Kɑɑnɑɑn tinŋ ni kul ɑ, k kon suol niib bonbiil, k t yejɑnm kɔnŋ jiet.</verse>
				<verse number="12">Sɑɑkɔb nbɑ din gbɑt ɑ dii be Ejipt yuo nbɑ, k u tun u wɑɑs nbɑ tie t yejɑnm lenŋ. Ŋɑnn i din tie b sinsinn sɑɑnu.</verse>
				<verse number="13">«B sɑɑnu tɑɑl munle ni e, k Suosiɑf ji din te k u nɑɑ wɑɑs nɑ bɑnn’ɔ. Ŋɑnn e k Fɑɑlɑɑɔn ji din bɑnn Suosiɑf buolu.</verse>
				<verse number="14">K Suosiɑf ji din tun’m ɑ bin ŋmɑt kun u cɑnbɑɑ Sɑɑkɔb buol, k sɑɑ jii ŋuɑ nɑn u ŋɑɑtieb kul k jen nɑn’m Ejipt nɑ, k b din tie niib piinlole nɑn bɑnŋmu.</verse>
				<verse number="15">«Ŋɑnn e k Sɑɑkɔb nɑn u ŋɑɑtieb mɑnŋ fiil sɑɑn Ejipt k sɑɑ kɑl, k l puolpo, ŋuɑ nɑn u wɑɑs din tɑn kpo gbenn lenŋ</verse>
				<verse number="16">k b jii b gbɑnɑnt k sɑɑn nɑn’m Siisenm k sɑɑ pii’b kɑɑɔk nbɑ k Ablɑɑhɑɑnm ponŋ din dɑɑ nɑn likli Hemɔl nibuolu buol ni nɑ.</verse>
				<verse number="17">«Yuo nbɑ din tɑn pel nɑn Yennu n gbien u mɔsonn nbɑ k u din senn Ablɑɑhɑɑnm nɑ, l yuo mɑnŋ, t niib nbɑ be Ejipt nɑ ji yɑbt bonciɑnn.</verse>
				<verse number="18">L puolpo e k suɑ din dii Ejipt nɑɑn, ŋɑɑn ŋuɑ din k mi Suosiɑf.</verse>
				<verse number="19">K kpɑnbɑl mɑnŋ din diɑ t bɑɑ nbɑ diɑbiiuk, k din tuu ton nɑn’m bonciɑnn, k biɑ din tuu miɑ’b ɑ bin nyinn b sɑnpɑnti b ŋei ni k lu’b k bin kpo.</verse>
				<verse number="20">«Ŋɑnn e k b din mɑl Muois, k u fɑn bonciɑnn, k Yennu biɑ din luon’ɔ, k u be u bɑɑ ŋɑɑk ŋmɑɑli ŋɑntɑ.</verse>
				<verse number="21">U bɑɑ nɑn u nɑɑ nbɑ din tɑn nyinn’ɔ ŋɑɑk ni yuo nbɑ, k kpɑnbɑl nɑ sɑpɑɑmɔ din lɑ’u, k gɑɑl’ɔ k jii’u k wubi’ɔ, k u ji tie nɑn u mɔnŋ bik nɑ.</verse>
				<verse number="22">Nnɑ e k b din tumi ŋuɑ Muois, yɑn kul nbɑ k Ejipt-tieb mɔk, k u mɑɑn nɑn tuonɑ din mɔk pɑnŋ.</verse>
				<verse number="23">«Muois nbɑ din tɑn lɑ binɑ piinnɑ yuo nbɑ, k dɑsiɑl k u tɑn dukn ɑ wun gɔn u mɔnŋ mɔnŋ buolu Islɑɑeltieb,</verse>
				<verse number="24">k tɑn lɑ k Ejipt nilɔ buo Islɑɑeltieb ni yenɔ, k u bɑɑl ɑ wun fɑt’ɔ, k tɑn kpii Ejipt nilɔ mɑnŋ.</verse>
				<verse number="25">U din mi ɑ u nɑɑ wɑɑs nɑ sɑɑ bɑnn ɑ Yennu tɑn sɑɑ te k ŋuɑ e n nyinn’b dɑɑbs ni, ŋɑɑn b din k bɑnn nnɑ.</verse>
				<verse number="26">K l yent sɑn-nyiɑɔk, k u biɑ lɑ Islɑɑeltieb bɑnle k b kɔn k u luon k wun tɑɑn’m k bin mɑnŋ nɑn b lieb, k yet’b ɑ: ‹Gotl mɑn i tie nɑɑ wɑɑs e, k bee tien k i buo i lieb k tien i lieb dɑni i?›</verse>
				<verse number="27">K wun nbɑ tul u luɑ dɑnŋ nɑ pii Muois, ŋɑɑn yet’ɔ yɑɑ ɑ: ‹Ŋmee lukt’ɑ ɑ ɑ tien t yudɑɑnɔ ɑmi t bɑlbuulɔ.</verse>
				<verse number="28">A yɑɑn luon k ɑ kpi’n nɑn fɑɑ won kpii Ejipt nilɔ nɑ ɑmi ii?›</verse>
				<verse number="29">Muois nbɑ gbɑt nnɑ yuo nbɑ, k u ciɑl nyii Ejipt tinŋ ni, k bɑɑl Mɑɑdiɑn tinŋ ni k be lenŋ, k mɑl bonjɑi bɑnle.</verse>
				<verse number="30">«Binɑ piinnɑ nbɑ din tɑn gɑl, k u din tɑn sɑɑn muuk ni dɑsiɑl k sɑɑ bɑɑl Siinɑi juɑl buol ni, k lɑ mupieunŋ, k l di k leni kunkonjɑgotuk pɑɑk k *mɑlɑkɑ dɔkt muu mɑnŋ ni.</verse>
				<verse number="31">«Muois nbɑ din lɑ nnɑ mɑnŋ k l tien’ɔ yɑɑl-lituk, k u cɑt nɑkn ɑ wun ŋɑnm got k ji gbɑt k Yonmdɑɑnɔ kunkɔl k u yien’ɔ k yɑɑ ɑ:</verse>
				<verse number="32">‹Min e tie ɑ yejɑnm Yennu, Ablɑɑhɑɑnm nɑn Isɑɑk nɑn Sɑɑkɔb Yennu.› Muois nbɑ gbɑt nnɑ yuo nbɑ, k jɑŋmɑɑni ji kuɑ’u, k u ji sie k jekl k ji k mɔk pɑl nɑn wun got.</verse>
				<verse number="33">K Yonmdɑɑnɔ yet’ɔ ɑ: ‹Pitl ɑ tɑɑsɑɑt nbɑ k ɑ pil nɑ, k mɑɑn siɑn nbɑ k ɑ sie nɑ tie tinŋɑnŋ e.</verse>
				<verse number="34">Tɔn, n got k lɑ Ejipt-tieb nbɑ dint n mɔnŋ niib fɑlciɑɔnŋ Ejipt tinŋ ni biɑnŋ nbɑ, k n gbiɑ b fɑbni. Ŋɑnn e k n sik mɑɑ n fɑt nyinn’b. Bɑɑt mɔtɑɑnɑ k n sɑɑ tun’ɑ Ejipt tinŋ ni.› »</verse>
				<verse number="35">«Muois nbɑ nɑ e k Islɑɑeltieb din yet’ɔ nɑ, k b din yet’ɔ k yɑɑ ɑ: ‹Ŋmee lukt’ɑ ɑ ɑ tien t yudɑɑnɔ ɑmi t bɑlbuulɔ?› ŋɑɑn ŋuɑ nɑ e k Yennu mun din lukt’ɔ ɑ wuu tie b yudɑɑnɔ nɑn b fɑt-tuɑ biɑk, k ŋuɑ Yennu din te k mɑlɑkɑ pɑk nɑn’ɔ ŋɑɑn tun’ɔ. Mɑlɑkɑ mɑnŋ e k Muois din lɑ’u kunkonjɑgotuk pɑɑk muu nɑ ni nɑ.</verse>
				<verse number="36">Ŋuɑ Muois e din tie dɑɑnɔ nbɑ din nyinn’b Ejipt tinŋ nnɑ, k din biɑ tuun bɑktnɔunŋ tuonjɑɑnɑ Ejipt tinŋ ni, nɑn bɑɑ biɑ din sɑɑ puot Mɔkmunŋ nɑ, nɑn bɑɑ biɑ din be pɑɑnpieonŋ ni binɑ piinnɑ nɑ.</verse>
				<verse number="37">«L Muois e din yet Islɑɑeltieb ɑ: ‹Yennu tɑn sɑɑ tun sɔkniisuɑ i buol ni nɑn wɑɑ tun’n biɑnŋ nbɑ nɑ, k u sii tie i buolu ni yenɔ.›</verse>
				<verse number="38">Muois mɑnŋ e din be nɑn t niib lɑknu ni, pɑɑnpieonŋ ni nɑ. Lenŋ e k u din tɑn duo Siinɑi juɑl pɑɑk k sɑɑ be nɑn Yennu mɑlɑkɑ, k mɑlɑkɑ mɑnŋ din piɑk k tien Muois, ɑ Muois n sɔkn tul t yejɑnm. L yuo e k Muois din gɑɑl Yennu mɑnfuol mɑɑn k tul t yejɑnm nɑn tinm.</verse>
				<verse number="39">«Ŋɑɑn t yejɑnm din k luon k bin sɑk’ɔ. L pɑɑk, k b din yet’ɔ, k mɑɑn b yɑn tunn Ejipt ɑ.</verse>
				<verse number="40">B din yet *Aɑlɔn ɑ wun mɑɑ pɑtɑ, k b i tie b ŋmɑkt dɑnm k bii wɑɑ’b, k biɑ yet’ɔ ɑ: ‹Ŋɑɑn Muois ŋɑnin, wun nbɑ nyinn’t Ejipt nɑ, t k mi lin nbɑ tien’ɔ.›</verse>
				<verse number="41">Ŋɑnn e k b mɑɑ pɑtl k nɑn’ɔ nɑɑjɑbik, k mɑnn *mɑlunŋ l pɑɑk k tien jɑɑnm lin nbɑ k b mɑɑ nɑn b mɔnŋ nii nɑ pɑɑk.</verse>
				<verse number="42">«L pɑɑk, k Yennu ji k goli’b ŋɑɑn cɑb’b, k b ji jiɑntl ŋmɑɑbilɑ, nɑn lɑɑ diɑn biɑnŋ nbɑ *Yennu sɔkniinbɑ kɑdɑɑɔk ni nɑ, ɑ Yennu yet ɑ: ‹Islɑɑeltieb, yɑɑ din kpi bonkobt k mɑnn mɑlunŋ muuk ni binɑ piinnɑ nɑ, i din mɑnn mɑlunŋ mɑnŋ k tien min ee?</verse>
				<verse number="43">I din tuu jikt pɑtl Molɔk lɑnbounŋ o, k biɑ din tuu jikt ŋmɑɑbil Liefɑn nɑɔnŋ o, k l tie pɑtl, k i jiɑntl’l. L pɑɑk, n sɑɑ bel’i i tinŋ ni k sɑɑn nɑn’i siɑn nbɑ fɔk k gɑl Bɑɑbiilonn.› »</verse>
				<verse number="44">Etiɑnn biɑ piɑk k yɑɑ ɑ: «T yejɑnm din fɑɑ Yennu lɑnbounŋ muuk ni, k l tie *siɑlɑ nɑn Yennu din lol lol nɑn b yejɑnm k l lɑnbounŋ ni, Yennu nbɑ din diɑn u *senni nbɑ tɑnpɑtlɑi ŋɑnle pɑɑk nɑ din be l ni. Yennu e din wɑnn Muois, bɑɑ sii fɑɑ lɑnbounŋ mɑnŋ biɑnŋ nbɑ, k b fɑɑ. L din tie nɑn Muois nbɑ din lɑ lin nbɑ nɑ e.</verse>
				<verse number="45">L puolpo, k t yejɑnm ji din tɑn jii lɑnbounŋ mɑnŋ k tul b wɑɑs, k b gɑɑl k mun jikt k sɑɑ nɑn’n, yuo nbɑ k Suosue din tie b yudɑɑnɔ nɑ, k din bɑɑl nnɑ yuo nbɑ k b din fɑt tinŋ k Yennu din bel nibuolgɑni nbɑ din yen’n l yuo nɑ, k l din biɑl tinŋ nɑ ni dik dik nɑn Dɑɑfiid yuo mun.</verse>
				<verse number="46">Dɑɑfiid mɑnŋ din gbuot Yennu nunm, k din tɑn miɑl Yennu ɑ wun cɑb’ɔ k wun mɑɑ ŋɑɑk k tul Sɑɑkɔb Yennu nɑ.</verse>
				<verse number="47">Ŋɑɑn Sɑɑlomɔn e din tɑn mɑɑ ŋɑɑk mɑnŋ.</verse>
				<verse number="48">«Ŋɑɑn t mi nɑn Yɑbnt Yennu k kɑɑl ŋei nbɑ k niib mɑɑ ni kɑɑ. L tie nɑn Yennu sɔkni nbɑ din yet ɑ:</verse>
				<verse number="49">‹Yonmdɑɑnɔ yet ɑ Sɑnpɑɑk tie n nɑɑngbounŋ o, k tingbounŋ nɑ mun tie n tɑɑkpɑktl. Ŋɑbuolbee k i sɑɑ fit mɑɑ k tul’n i? Liɑ buol e k n sɑɑ fit kuɑ lenŋ i?</verse>
				<verse number="50">Min kɑɑ din nɑn bonɑ nɑ kul ii?› »</verse>
				<verse number="51">Etiɑnn biɑ piɑk k yɑɑ ɑ: «I mɑntk tie nigbɑbɑ hei, k i dudukt biɑ fɔk nɑn Yennu bonciɑnn, k i tubɑ k gbiɑ Yennu mɑɑn i k i yet Foŋɑnm tuonɑ. I nɑɑn nɑn i yejɑnm nɑ e.</verse>
				<verse number="52">Yennu sɔkni lɑnɔ po e k i yejɑnm din k muks’ɔ? B biɑ din kpii bin nbɑ din ponŋ sɔknt ɑ Niŋɑnɔ tɑn sɑɑ bɑɑl nɑ wɑɑ. Tɔn, k mɔtɑɑnɑ yinm e tie dɑnm nbɑ nyii u puol k biɑ tie u kpiilɑ.</verse>
				<verse number="53">Yinm e biɑ tie dɑnm nbɑ din gɑɑl Yennu senni nbɑ k i din gɑɑl mɑlɑkɑɑnbɑ nuu ni, ŋɑɑn biɑ lek k sɑk’l nɑ.»</verse>
				<verse number="54">K *Suifnbɑ yudɑnm, sɑɑkɑb nɑn *senniwɑntieb nɑ nbɑ gbiint Etiɑnn mɑɑn mɑnŋ k b donn wutuol bonbiil ŋɑɑn gbɑb mɔgbɑbɑ.</verse>
				<verse number="55">Ŋɑɑn Foŋɑnm fiil Etiɑnn ni, k u yɑɑt k got *Yendɔunŋ ni, k lɑ Yennu yentsɑɑkɑl, k Yiesu sie ŋuɑ Yennu niidiitu po,</verse>
				<verse number="56">k u yet ɑ: «Gotl, n lɑ k sɑnpɑɑpo luot k *Nisɑɑlk Bijɑ sie Yennu niidiitu po.»</verse>
				<verse number="57">Ŋɑnn e k Suifnbɑ yudɑnm, sɑɑkɑb nɑn senniwɑntieb nɑ yikn sɑnpɑɑpo, ŋɑɑn pii b tubɑ, k b kul ɑ tɑn lɑkn wuul bɑɑl k kpil’ɔ,</verse>
				<verse number="58">k bel’ɔ k nyinn’ɔ duo mɑnŋ ni, k piin k jɑɑt Etiɑnn tɑnɑ ɑ bin kpi’u, k siɑlɑɑdɑnm jii bin nbɑ jɑɑt tɑnɑ nɑ liɑtfɔkt k bil nɑɑsimɔ nbɑ k b yi’u Sɔul nɑ buol ni, ɑ wuu guu.</verse>
				<verse number="59">B din jɑɑt’ɔ e dik dik dik, k u din tɑn miɑl ɑ: «N Yonmdɑɑnɔ Yiesu, gɑɑt n siek nɑ,»</verse>
				<verse number="60">ŋɑɑn gbɑɑn k yikn sɑnpɑɑpo wɑɑ ɑ: «N Yonmdɑɑnɔ, dɑɑ jikt b biit nɑ k biil’b.» U yet nnɑ e ŋɑɑn ji kpo.</verse>
			</chapter>
			<chapter number="8">
				<verse number="1">K Sɔul din sɑk bɑɑ din sɑk ɑ bin kpi’u. L dɑɑl mɑnŋ e k muksbiil din bɑɑl *Klistu mɔtɑɑɔk niib nbɑ din be Selusɑɑlenm nɑ pɑɑk k b kul ɑ din nyii yɑt k sɑɑn Suude nɑn *Sɑɑmɑɑli yɑkɑ po, ŋɑɑn nyik tuomiinbɑ nɑ kuukuɑ lenŋ.</verse>
				<verse number="2">K yentinsiɑb din jii Etiɑnn, k sɑɑn sɑɑ pii’u, ŋɑɑn mɔ yikn k fɑbn bonciɑnn u pɑɑk.</verse>
				<verse number="3">K Sɔul ŋɑnin din luon wun biil Klistu mɔtɑɑɔk niib e, k din lin kuɑ ŋɑɑk ŋɑɑk, k so Yiesuweilɑ, jɑb nɑn puob, k nyint’b k sɑɑ kuɑnt’b dɑnsɑli.</verse>
				<verse number="4">Yiesuweilɑ nbɑ din nyii k yɑt nɑ ji din sɑɑ lokl kul po e k muɑntl Yiesu mɑɑn mɑnŋ,</verse>
				<verse number="5">k Fiiliip nyii k sik Sɑɑmɑɑli tinŋ digbɑnsɑɑkɑl ni, k sɑɑ muɑnt Klistu po k tul lenŋ niib.</verse>
				<verse number="6">Nibulciɑɔnŋ nbɑ gbɑt Fiiliip mɑɑn k biɑ lɑ bɑktnɔunŋ tuonɑ nbɑ k u tuun nɑ, k b mɑntk gbiintl u mɑɑn mɑnŋ fɑnu nɑn dudukyent.</verse>
				<verse number="7">Nɑlnbiit din nyii bɑɑtb bonciɑnn ni k yikn sɑnpɑɑpo, k gbɑnɑnkpienɑ nɑn wɔbi bonciɑnn biɑ din pɑɑk. K nigbounŋ nɑ mun din tikl k gbiint Fiiliip muɑnti mɑnŋ, k biɑ lɑ nɑn u bɑktnɔunŋ tuonɑ nbɑ k u tuun. U din nyinn nɑlnbiit niib bonciɑnn ni, k b yikn sɑnpɑɑpo k nyi, k u biɑ te k gbɑnɑnkpienɑ dɑnm nɑn wɔbi bonciɑnn pɑɑk. L pɑɑk din tien k b mɑntk gbiintl u mɑɑn fɑnu nɑn dudukyent.</verse>
				<verse number="8">K pɑlpienn din be duo mɑnŋ ni bonciɑnn.</verse>
				<verse number="9">Jɑsuɑ nnɑ ponŋ din be duo mɑnŋ ni, k u sɑnn din yi Siimɔn, k u tuu tɑn diɑ u linŋin k tuun bɑktnɔunŋ tuonɑ, k l din bɑktl niib kul nbɑ be duo mɑnŋ yɑkl po, k u din yi u mɔnŋ ɑ u tie nijɑɑnn e.</verse>
				<verse number="10">Niib kul nbɑ din tie nijɑɑnɑ nɑn tɑli din bɑɑkt’ɔ, k b din tuu yɑɑ ɑ: «Juɑ nɑ tie Yennu yiikuo e, lin nbɑ k b yi’l Yiikuociɑɔnŋ nɑ.»</verse>
				<verse number="11">B din gbiintl u mɑɑn mɑnŋ fɑnu fɑnu k mɑɑn u din tuu te k l bɑktl’b nɑn u bɑktnɔunŋ k l wei wɑɑ.</verse>
				<verse number="12">Ŋɑɑn bɑɑ din tien yɑdɑ nɑn lɑbɑmɑnn nbɑ k Fiiliip din muɑntl k jikt sɑɑ Yennu nɑɑn nɑn Yiesu sɑnn po nɑ, k jɑb nɑn puob din te k b wul’b Yennu nyunwulu.</verse>
				<verse number="13">Siimɔn mɔnŋ mun din tien Fiiliip mɑɑn yɑdɑ, k u wul’ɔ. K u tien Fiiliip wei-nɑn-luɑ, k lɑɑt bɑktnɔunŋ tuonjɑɑnɑ nbɑ k u tuun nɑ, k l tuu yɑɑl ŋɑɑn lit’ɔ.</verse>
				<verse number="14">K tuomiinbɑ nbɑ din be Selusɑɑlenm gbɑt ɑ Sɑɑmɑɑliitieb gɑɑl Yennu mɑɑn mɑnŋ, k b din tun Piɑl nɑn Sɑn.</verse>
				<verse number="15">Bɑɑ bɑɑl Sɑɑmɑɑli yuo nbɑ nɑ, k b miɑl Yennu bin nbɑ tien Yiesu yɑdɑ nɑ pɑɑk, ɑ bin gɑɑl Foŋɑnm,</verse>
				<verse number="16">k mɑɑn Foŋɑnm mɑnŋ dɑɑ din k sik b suɑ ni. B kpɑn din gɑɑl Yennu nyunwulu Yonmdɑɑnɔ Yiesu sɑnn ni kuukuɑ e.</verse>
				<verse number="17">Ŋɑnn e k Piɑl nɑn Sɑn yii b nii b pɑɑk k b gɑɑl Foŋɑnm.</verse>
				<verse number="18">Siimɔn nbɑ din lɑ k tuomiinbɑ nɑ nbɑ yiin b nii niib pɑɑk k Yennu tul’b Foŋɑnm nɑ, k u yɑɑ ɑ wun tul tuomiinbɑ nɑ likli,</verse>
				<verse number="19">ŋɑɑn yet’b ɑ: «Cɑbn’n mun yiikuo nɑ mɑn k n mun tuu yii n nii suɑ pɑɑk k wun gɑɑl Foŋɑnm mɑnŋ.»</verse>
				<verse number="20">Ŋɑɑn k Piɑl yet’ɔ yɑɑ ɑ: «A sɑɑ kpo yiɑk e nɑn ɑ likli mɑnŋ, k mɑɑn ɑ duki mi ɑ ɑ sɑɑ gɑɑl Yennu piini nɑn likli e.</verse>
				<verse number="21">A lek kɑn tun siɑl t tuonn nɑ ni, k mɑɑn ɑ pɑl k be fɑnu nɑn Yennu</verse>
				<verse number="22">Mɔ kuɑŋɑɑn k lebt binbenŋ kii mei Yonmdɑɑnɔ k pɑsiɑl i u sɑɑ nyik cɑb’ɑ nɑn ɑ dudukbiit mɑnŋ,</verse>
				<verse number="23">k mɑɑn n lɑ nɑn ɑ gbie nɑn nuɑntont e, k biit kun’ɑ wɑɑ.»</verse>
				<verse number="24">Ŋɑnn e k Siimɔn jiin k yet’b ɑ: «Miɑt Yonmdɑɑnɔ k tul’n mɑn k lin nbɑ k i yet nɑ dɑɑ bɑɑt n pɑɑk.»</verse>
				<verse number="25">Piɑl nɑn Sɑn din pɑk *siɑlɑ Yonmdɑɑnɔ po k tul niib, k biɑ muɑnt u mɑɑn ŋɑɑn ŋmɑt k sɑɑn Selusɑɑlenm. Bɑɑ din sɑɑ nɑ e, k b din muɑntl Yiesu lɑbɑmɑnn Sɑɑmɑɑli digbɑnbis bonciɑnn ni.</verse>
				<verse number="26">Ŋɑnn e k Yonmdɑɑnɔ *mɑlɑkɑ tɑn bɑɑl yet Fiiliip ɑ: «Fiit sɑɑn gɑnŋ po k tɔkn sɔnu nbɑ nyi Selusɑɑlenm k siik Gɑɑsɑ nɑ.» L sɔnu pɑɑk din k pɑ siɑl.</verse>
				<verse number="27">K Fiiliip fiil k sɑɑ k sɑɑ cet Etiopi kɑlɑcijɑɑnn nnɑ k u din tie nijɑɑnn k biɑ tie likli kɑlɑcinbɑ yudɑɑnɔ Etiopi puo nbɑ din tie kpɑnbɑl k b yi’u Kɑndɑɑs nɑ buol ni. Kɑlɑcijɑɑnn nɑ ponŋ din sɑɑn Selusɑɑlenm k sɑɑ jiɑnt Yennu,</verse>
				<verse number="28">k ji kun k kɑl u toluk ni k tɑɑni dɑɑl’ɔ, k u lii *Yennu sɔkni Esɑɑyi kɑdɑɑɔk ni. Wɑɑ din kɑl k sɑɑ yuo nbɑ, k u lii *Yennu sɔkni Esɑɑyi kɑdɑɑɔk ni.</verse>
				<verse number="29">Foŋɑnm yet Fiiliip ɑ: «Ii sɑɑ nɑkn toluk nɑ.»</verse>
				<verse number="30">K u ciɑl sɑɑn nɑkn lenŋ, k gbɑt k juɑ nɑ lii Yennu sɔkni Esɑɑyi kɑdɑɑɔk ni, k u boi’ɔ ɑ: «Cɑnbɑɑ, ɑ bɑnn lin nbɑ k ɑ lii nɑ pɑɑk ii?»</verse>
				<verse number="31">K u jiin ɑ: «Nlee k n sɑɑ bɑnn l pɑɑk, k l k tie k suɑ wɑnn’n kɑɑ?» K u bɑln Fiiliip ɑ wun kuɑ toluk nɑ k kɑl nɑn’ɔ.</verse>
				<verse number="32">Yennu lolkpel kɑdɑɑɔk mɑɑn nbɑ k kɑlɑcijɑɑnn mɑnŋ din lii nɑ, ŋɑnn i nɑ ɑ: «U din tie nɑn pieok nbɑ k b sɑɑ ɑ bin sɑɑ kpi’u nɑ e, k u ŋmin nɑn pebik nbɑ k b tuu pot pot u kobt k u ŋmin nɑ, k u k yɑɑt u mɔb</verse>
				<verse number="33">U din sikn u mɔnŋ, k b yet bin bu u buut bonŋɑnn. Ŋmee sɑɑ fit pɑk siɑl k jiin u yɑɑbuonɑ po? K mɑɑn b gbenn u mɑnfuol tingbounŋ nnɑ wɑɑ.»</verse>
				<verse number="34">K kɑlɑcijɑɑnn nɑ boi Fiiliip ɑ: «Yetl’n, ŋmee k sɔkni nɑ yien nɑ? U yien u mɔnŋ ɑmi suɑ ee?»</verse>
				<verse number="35">K Fiiliip piin siɑn nbɑ k kɑlɑcijɑɑnn mɑnŋ lii nɑ k sɑɑ, k piɑk Yiesu lɑbɑmɑnn.</verse>
				<verse number="36">Bɑɑ tɔk sɔnu mɑnŋ yuo nbɑ, k b lɑ nyun nnɑ duɑ, k kɑlɑcijɑɑnn nɑ yet’ɔ ɑ: «Gotl, nyun e nɑ. Bee yɑɑ lin tien k ɑ kɑn wul’n Yennu nyunwulu?»</verse>
				<verse number="37">K Fiiliip yet’ɔ ɑ: «L i tie k ɑ tien Yiesu yɑdɑ nɑn ɑ pɑl kul ɑ, n sɑɑ wul’ɑ wɑɑ.» K u jiin ɑ: «N tien yɑdɑ nɑn Yiesu Klistu tie Yennu Bijɑ e.»</verse>
				<verse number="38">K kɑlɑcijɑɑnn mɑnŋ te k tɑɑni nɑ set, k ŋuɑ nɑn Fiiliip sik nyun nɑ ni, k Fiiliip wul’ɔ Yennu nyunwulu.</verse>
				<verse number="39">B tɑn nyii nyun nɑ ni k duo, k Foŋɑnm jii Fiiliip k yɑɑt nɑn’ɔ, k kɑlɑcijɑɑnn nɑ ji k lɑ’u, ŋɑɑn ŋɑnm suol u sɔnu k kun nɑn pɑlpienn.</verse>
				<verse number="40">K Fiiliip ji din sɑɑ be Asot ɑ, k din lin digbɑnɑ kul k muɑntl Yiesu lɑbɑmɑnn mɔkmɔk nɑn wɑɑ din tɑn bɑɑl Sesɑɑle.</verse>
			</chapter>
			<chapter number="9">
				<verse number="1">Tɔn, Sɔul lek biɑ din fuɑ kɔnfuɑt, k yien ɑ u sii dint Yonmdɑɑnɔ *puolpoweitieb biɑk nɑn u yɑɑ wun kpi’b nɑ e, k tɑn sɑɑn Yennu mɑnntieb yudɑɑnɔ buol ni,</verse>
				<verse number="2">ɑ wun gɑɑl kɑdɑɑt, ɑ k sɑɑn Dɑɑmɑɑs k sɑɑ wɑnn *Suifnbɑ jɑɑnti diet yudɑnm, ɑ u sɑɑ lɑ wun nbɑ wɑɑ Yiesu sɔnu mɑnŋ, juɑ ɑmi puo, sie wun suol’b k lol’b k jen nɑn’m Selusɑɑlenm.</verse>
				<verse number="3">Tɔn, wɑɑ ji din sɑɑ yuo nbɑ e k sɑɑ pel Dɑɑmɑɑs, k yentu nyii sɑnpɑɑpo, k sik yent lint’ɔ.</verse>
				<verse number="4">K u bɑɑ tinŋ ni, k gbɑt k kunkɔl yi’u ɑ: «Sɔul, Sɔul, bee k ɑ muksl’n i?»</verse>
				<verse number="5">K u boi ɑ: «A tie ŋmee e?» K kunkɔl nɑ jiin ɑ: «Min Yiesu e, k ɑ muksl’n.</verse>
				<verse number="6">Ŋɑɑn fiit k sɑɑn duo nɑ ni, k b sɑɑ sɑɑ yet’ɑ fɑɑ ji sɑɑ tien biɑnŋ nbɑ.»</verse>
				<verse number="7">L yuo nɑ, jɑb nbɑ din ciɑnt Sɔul nɑ ji biɑl set silinmm. B din gbiɑ kunkɔl nɑ ŋɑnin, ŋɑɑn k lɑɑt suɑ.</verse>
				<verse number="8">K Sɔul tɑn fiil tinŋ ni, k munt u nuni, ŋɑɑn k k lɑɑt. Ŋɑnn e k b dɑt u nuu k sɑɑn nɑn’ɔ Dɑɑmɑɑs.</verse>
				<verse number="9">Dɑmunjɑɑ ŋɑntɑ k u k fit lɑɑt. L dɑɑ mɑnŋ ni u din k dii ɑmi k nyuu siɑl.</verse>
				<verse number="10">K Yiesuweisuɑ din be Dɑɑmɑɑs mɑnŋ, k u sɑnn yi Anɑɑniɑs, k Yonmdɑɑnɔ yiin’ɔ yelntu ni ɑ: «Anɑɑniɑs.» K u jiin ɑ: «Min e nɑ, Yonmdɑɑnɔ.»</verse>
				<verse number="11">K Yonmdɑɑnɔ yet’ɔ ɑ: «Fiit k sɑɑn tɔkn sɔnu nbɑ yi Sɔnsunsonn nɑ k sɑɑ kuɑ Suudɑ ŋɑɑk ni, k boi juɑ nbɑ nyii Tɑɑls k u sɑnn yi Sɔul nɑ po. U mei Yennu e mɔtɑɑnɑ,</verse>
				<verse number="12">k u lɑ jɑsuɑ yelntu ni, k u sɑnn yi Anɑɑniɑs, k u kuɑ k jii u nii k yii u pɑɑk ɑ wuu jik ii lɑɑt.»</verse>
				<verse number="13">K Anɑɑniɑs jiin ɑ: «N Yonmdɑɑnɔ, niib bonciɑnn e piɑk juɑ nɑ po, k jikt sɑɑ biɑnŋ nbɑ kul k u tuun bonbiil k tien ɑ mɔnŋ niib Selusɑɑlenm.</verse>
				<verse number="14">U dɑɑn gɑɑl yiikuo mɑnntieb yudɑnm buol ni, k bɑɑl nnɑ, ɑ wun suol wun nbɑ kul yi ɑ sɑnn.»</verse>
				<verse number="15">Ŋɑɑn Yonmdɑɑnɔ yet’ɔ ɑ: «Fin i sɑɑ wɑɑ. Ŋuɑ e tie wun nbɑ k n lukt’ɔ ɑ wuu tuun n tuonn, k te k buolgɑnu nɑn b kpɑnbɑlɑ nɑn Islɑɑeltieb n bɑnn n sɑnn,</verse>
				<verse number="16">k n mɔnŋ sɑɑ wɑnn’ɔ muksuk nbɑ kul k u sɑɑ di n pɑɑk.»</verse>
				<verse number="17">Ŋɑnn e k Anɑɑniɑs sɑɑn kuɑ ŋɑɑk nɑ ni, k yii u nii Sɔul pɑɑk ŋɑɑn yet’ɔ ɑ: «N nɑɑ bik Sɔul, Yonmdɑɑnɔ Yiesu e tun’n. Ŋuɑ e tie dɑɑnɔ nbɑ k ɑ dɑɑn bɑɑt nnɑ k tɑn lɑ’u sɔnu pɑɑk nɑ, k u tun’n ɑ n tɑn te k ɑ i jik i lɑɑt k biɑ gbie yent nɑn Foŋɑnm.»</verse>
				<verse number="18">L tɑɑkpɑɑk ni k siɑl tɑbt u ninbinɑ ni k bɑɑ, k nɑɑn nɑn jɑnwɔkɑ nɑ, k u ji lɑɑt jik, k fiil set, k b wul’ɔ Yennu nyunwulu.</verse>
				<verse number="19">Ŋɑnn e k u dii jiet k pɑnŋ jen. Sɔul din lɑkn be nɑn Yiesuweilɑ nɑn dɑɑ ŋɑnle nɑ Dɑɑmɑɑs,</verse>
				<verse number="20">k din sɑɑn yiɑn ɑ, Suifnbɑ jɑɑnti diet ni, k muɑntl Yiesu po, ɑ Yiesu kpɑn set tie Yennu Bijɑ e.</verse>
				<verse number="21">Bin nbɑ kul din gbɑt u muɑnti mɑnŋ, l din tien’m yɑɑl-lituk o, k b boi ɑ: «Juɑ nɑ kɑɑ dɑɑn muks bin nbɑ yi Yiesu sɑnn Selusɑɑlenm nɑ ɑɑ? U yɑɑn k bɑɑl ɑ wun suol k lol Yiesuweilɑ, k ŋmɑt nɑn’m k sɑɑ tul’b Yennu mɑnntieb yudɑnm kɑɑ nɑ ɑɑ?»</verse>
				<verse number="22">Ŋɑɑn k Sɔul muɑnti mɑnŋ biɑ lek ŋɑnmt k puki nɑn yiikuo, k Suifnbɑ nbɑ be Dɑɑmɑɑs nɑ k fit jiin’ɔ siɑl, yuo nbɑ k u wɑnt nɑn Yiesu e set tie *Klistu k bilsuk kɑɑ nɑ.</verse>
				<verse number="23">K dɑɑ bonciɑnn tɑn gɑl, k Suifnbɑ nɑ lɑkn lieb k lol lol ɑ bin kpi Sɔul,</verse>
				<verse number="24">ŋɑɑn suɑ tɑn kumi’ɔ bɑɑ loln u pɑɑk biɑnŋ nbɑ. Yennu nɑn nyiɑɔk k b din guu duo mɑnŋ tɑnmɔi e bonŋɑnn ɑ bin kpi’u, K suɑ tɑn kumi’ɔ bɑɑ loln u pɑɑk biɑnŋ nbɑ,</verse>
				<verse number="25">ŋɑɑn nyɑyeunŋ k u wei-nɑn-lieb tɑn jii’u k tien’ɔ cibuk ni, k nyinn’ɔ duo mɑnŋ juonfɔnn ni, k sikn’ɔ tinŋ ni.</verse>
				<verse number="26">Sɔul nbɑ din bɑɑl Selusɑɑlenm, u din yɑbl u mɔnŋ pɑɑk ɑ wun lɑkn nɑn Yiesuweilɑ nɑ, ŋɑɑn k b k tien yɑdɑ nɑn u ji tie Yiesuweilɔ e, k tiin’ɔ jɑŋmɑɑni.</verse>
				<verse number="27">K Bɑɑlnɑɑbɑɑs din tɑn bɑɑl u sonml, k jii’u k bɑɑl nɑn’ɔ tuomiinbɑ nɑ buol ni, k kɑt wɑnn’b biɑnŋ nbɑ k Sɔul dɑɑn lɑ Yonmdɑɑnɔ sɔnu ni, nɑn wɑɑ pɑk nɑn’ɔ biɑnŋ nbɑ. U biɑ din ŋɑnm k wɑnn’b Sɔul nbɑ din muɑntl Yiesu po nɑn pɑlcienn Dɑɑmɑɑs biɑnŋ nbɑ.</verse>
				<verse number="28">Ŋɑnn e k Sɔul din lɑkn be nɑn’m, k b din kɑk k lin Selusɑɑlenm kul po, k muɑntl Yonmdɑɑnɔ sɑnn ni nɑn pɑlcienn.</verse>
				<verse number="29">U biɑ din piɑk nɑn Suifnbɑ nbɑ piɑk Glek mɑɑn nɑ k jikt sɑɑ Yiesu po, ŋɑɑn b din noi nɑn’ɔ, k kol ɑ bin kpi’u.</verse>
				<verse number="30">Ŋɑɑn yuo nbɑ k Yiesuweilɑ bɑnn nnɑ mɑnŋ, k b jii Sɔul k sik nɑn’ɔ Sesɑɑle, k te k u sɑɑn Tɑɑls.</verse>
				<verse number="31">Ŋɑnn e k Klistu mɔtɑɑɔk niib nbɑ be Suude nɑn Gɑɑliile nɑn *Sɑɑmɑɑli nɑ ji k lɑɑt muksuk u, k ŋɑnmt k tumi Yonmdɑɑnɔ mɑɑn, k tie yentinnɑ, k Foŋɑnm sonml ni k b puki.</verse>
				<verse number="32">L puolpo e k Piɑl din yek lin siɑl kul po, k biɑ din tɑn sik ɑ wun gɔn Yennu niib nbɑ be Liidɑ nɑ.</verse>
				<verse number="33">Lenŋ e k u din sɑɑ lɑ jɑsuɑ nnɑ, k u sɑnn yi Ene, k u din ponŋ tie gbɑnɑnkpienn dɑɑnɔ e, k din k fit fi u duɑnu ni teee nɑn binɑ ŋɑnniin.</verse>
				<verse number="34">K Piɑl tɑn yet’ɔ ɑ: «Ene, Yiesu Klistu te k ɑ pɑɑk ɑ. Fiit k ŋɑnm ɑ duɑnu.» L tɑɑkpɑɑk ni k u fiil.</verse>
				<verse number="35">Liidɑ nɑn Sɑɑlɔn doi niib kul nbɑ din lɑ’u k u pɑɑk nɑ, k b kpɑnt tien Yonmdɑɑnɔ yɑb.</verse>
				<verse number="36">Puosuɑ mun din be Sope, k u sɑnn yi Tɑɑbiitɑ, ŋɑɑn Glek mɑɑn ni, b din yi’u Dɔlkɑɑs, k l pɑɑk tie pɑmɔnɔ. U din tie Yiesuweilɔ e, k din tuun tuonŋɑnɑ bonciɑnn k tien niib, k biɑ din sonmt tɑlɑs-dɑnm.</verse>
				<verse number="37">L yuo nɑ dinn k yiɑlu din suol’ɔ k u kpo, k b din jii’u k wul’ɔ, ŋɑɑn jii’u duo nɑn’ɔ dituɑtuk ni k bil’ɔ.</verse>
				<verse number="38">Sope mun din k fɔk nɑn Liidɑ sɑɑn, k Yiesuweilɑ nbɑ din be Sope din gbɑt nɑn Piɑl be Liidɑ, k b tun jɑb bɑnle u buol ni ɑ bin yet’ɔ ɑ: «T bɑln’mɑ. Kɑkt bɑɑl yiɑn yiɑn nɑ.»</verse>
				<verse number="39">K u fiil k b jen nɑn’ɔ. Wɑɑ bɑɑl yuo nbɑ, k b jii’u k duo nɑn’ɔ dituɑtuk mɑnŋ ni. K pɑkɔi din be dieok nɑ ni, k b kul ŋɑɑ lint Piɑl ɑ, ŋɑɑn mɔ, k jikt b liɑtɑ nɑn b cincenɑ k wɑnt’ɔ, k yien ɑ: «Dɔlkɑɑs nbɑ tuu be u mɑnfuol ni k nyɑl lin nbɑ k tien’t e nɑ.»</verse>
				<verse number="40">Ŋɑnn e k Piɑl nyinn b kul ɑ dieok nɑ ni, ŋɑɑn gbɑɑn tinŋ ni, k miɑl Yennu ŋɑɑn tɑn ŋmɑnt kpiemɔ nɑ pɑɑk k yiin ɑ: «Tɑɑbiitɑ, fiit.» K u munt u nuni k lɑ Piɑl, k ji fiil k kɑl.</verse>
				<verse number="41">K Piɑl dɔnn k suol u nuu k fiin senn’ɔ, ŋɑɑn yiin Yennu niib nɑn pɑkɔi nɑ, k tɑn jii’u k wɑnn’b nɑn u jen u mɑnfuol ni wɑɑ.</verse>
				<verse number="42">K l lɑbɑɑl din yɑt sɑɑn Sope kul po, k niib bonciɑnn din tien Yonmdɑɑnɔ yɑdɑ.</verse>
				<verse number="43">K Piɑl ji din biɑl be Sope dɑɑ bonciɑnn, k din be jɑsuɑ nbɑ tie gbɑnfebltuɑ nɑ ŋɑɑk ni e, k b yi’u Siimɔn.</verse>
			</chapter>
			<chapter number="10">
				<verse number="1">Tɔn, jɑsuɑ nnɑ din be Sesɑɑle, k u sɑnn yi Kɔlnɑi. U din tie sejenm yudɑɑnsuɑ e u pɑɑbu ni. K l pɑɑbu k b yi Itɑɑli pɑɑbu.</verse>
				<verse number="2">U din tie Yenjiɑnt-tuɑ e, k ŋuɑ nɑn u ŋɑɑtieb kul ɑ din jiɑntl Yennu. U din sonmt Suifnbɑ ni tɑlɑs-dɑnm bonciɑnn, k biɑ din mei Yennu yuo kul.</verse>
				<verse number="3">L din tɑn tie nɑn yenlekl kut muntɑ yuo nɑ e, k u lɑ Yennu *mɑlɑkɑ yelntu ni pieee, k u kuɑ u dieok ni k tɑn yiin ɑ: «Kɔlnɑi.»</verse>
				<verse number="4">Kɔlnɑi nbɑ din got lɑ mɑlɑkɑ mɑnŋ nɑ, k jɑŋmɑɑni suol’ɔ, k u yet ɑ: «N Yonmdɑɑnɔ, bee?» K mɑlɑkɑ mɑnŋ jiin ɑ: «Yennu gɑɑl ɑ miɑlu wɑɑ, k biɑ gɑɑl ɑ ninkpɑbɑɔnŋ tuonɑ nbɑ k ɑ tuun k tien tɑlɑs-dɑnm, k biɑ tiɑn ɑ po.</verse>
				<verse number="5">Mɔtɑɑnɑ, tumn nisiɑb Sope, k bin sɑɑ yiin jɑsuɑ nbɑ k b yi’u Siimɔn, k u sɑnn biɑ tie Piɑl nɑ.</verse>
				<verse number="6">U tie sɑɑmɔ e k be gbɑnfebltuɑ nbɑ k b yi’u Siimɔn nɑ ŋɑɑk ni, k u ŋɑɑk mɑnŋ kpiɑ nɑn mɔkgbenŋl nɑ.»</verse>
				<verse number="7">Mɑlɑkɑ mɑnŋ nbɑ din pɑk nɑn’ɔ nɑ ji din yɑɑt, k Kɔlnɑi ji yiin u ŋɑɑtuontunnɑ bɑnle nɑn sejesuɑ nnɑ, wun nbɑ din tie Yenjiɑnt-tuɑ, k tie u kpɑɑkyenɔ nɑ.</verse>
				<verse number="8">Wɑɑ yet’b lin nbɑ kul tien mɑnŋ puolpo e, k u tun’m Sope.</verse>
				<verse number="9">Lɑɑ yent, k b sɑɑ, k sɑɑ pel Sope. L yuo nɑ k Piɑl mun duo dituɑtuk pɑɑk yensuuk ni, ɑ wun miɑl Yennu</verse>
				<verse number="10">K kon din tɑn gbɑt’ɔ, k u ji luon wun di jiet, k b dɑɑ tie jiet siil, k u lɑ yelntu.</verse>
				<verse number="11">U lɑ k sɑnpɑɑpo luot k bonsiɑl nnɑ nɑɑn cincenn k nyii sɑnpɑɑpo, k siɑl diɑ l mɔgbɑnɑ ŋɑnnɑ k siknt tinŋ ni,</verse>
				<verse number="12">k u lɑ bonkobt, bonfulinkɑ, nɑn bon-yuyukt buolu kul,</verse>
				<verse number="13">k u gbɑt kunkɔl yiin ɑ: «Piɑl, fiit k kpi’b k ŋmɑn.»</verse>
				<verse number="14">Ŋɑɑn k Piɑl jiin ɑ: «O, O, O, Yonmdɑɑnɔ, nnɑ kɑɑ. N k mi dii t kuɑt.»</verse>
				<verse number="15">K kunkɔl nɑ biɑ ŋɑnm yet’ɔ ɑ: «Lin nbɑ k Yennu kpint’l ɑ l k kuɑ, dɑɑ yien ɑ l kuɑ.»</verse>
				<verse number="16">L din tien nnɑ k sɑɑ jɑnŋ tɑɑl muntɑ, k b jiin bont mɑnŋ sɑnpɑɑpo.</verse>
				<verse number="17">Piɑl nbɑ duki yelntu nɑ pɑɑk po nɑ, k suɑ Kɔlnɑi *tuomi nɑ boi Siimɔn ŋɑɑk nbɑ be siɑn nbɑ po, k b bɑɑl ŋɑɑk mɑnŋ tɑnmɔb ni, k set,</verse>
				<verse number="18">ŋɑɑn yiin k boi ɑ: «Suɑ be nnɑ, k u sɑnn tie Siimɔn k b biɑ yi’u Piɑl ii?»</verse>
				<verse number="19">Piɑl nbɑ lek kol ɑ wun bɑnn yelntu mɑnŋ pɑɑk nɑ, k Foŋɑnm yet’ɔ ɑ: «Gotl, jɑb bɑntɑ be nnɑ k luon’ɑ.</verse>
				<verse number="20">L pɑɑk, fiit k sik, k dɑɑ bils nɑn ɑ sɑɑn nɑn’m, k mɑɑn min e tun’m.»</verse>
				<verse number="21">Ŋɑnn e k Piɑl sik, k yet jɑb nɑ ɑ: «Min e k i luon nɑ. Bee tien k i bɑɑl i?»</verse>
				<verse number="22">K b jiin ɑ: «Cɑnbɑɑ Kɔlnɑi e tun’t. U tie sejenm yudɑɑnɔ e, k u tie nibulcimɔ e biɑk, k jiɑntl Yennu k Suifnbɑ kul tien’ɔ nibɑɑkl. Tɔn, Yennu mɑlɑkɑ won bɑɑl yet’ɔ ɑ wun yiin’ɑ k ɑ bɑɑl u ŋɑɑk ni, k wun tɑn gbɑt lin nbɑ k ɑ sɑɑ pɑk k tul’ɔ.»</verse>
				<verse number="23">K Piɑl fɑn yiin jɑb nɑ k kuɑn’m, ɑ bii be k sɑn-nyiɑɔk n yent ɑ. K l tɑn yent k u tien siil, k b sɑɑ, k Yiesuweilɑ nbɑ din be Sope nɑ, k b siɑb ciɑn’ɔ.</verse>
				<verse number="24">L dɑɑl din tɑn bɔnn yent e, k b bɑɑl Sesɑɑle, ŋɑɑn suɑ k Kɔlnɑi ponŋ yiin u nɑɑtɑɑni nɑn u yuɑsnbɑ, k b kul ji kɑl guu Piɑl bɑɑlu.</verse>
				<verse number="25">Piɑl nbɑ din tɑn bɑɑl ɑ wun kuɑ yuo nbɑ, k Kɔlnɑi cet’ɔ tɑnmɔb ni, k gbɑɑn, k puki’ɔ.</verse>
				<verse number="26">Ŋɑɑn Piɑl yet’ɔ ɑ: «Fiit, k mɑɑn n tie nifosɑɑlk e,» ŋɑɑn fiin’ɔ senn’ɔ.</verse>
				<verse number="27">Wɑɑ din piɑk nɑn Kɔlnɑi ŋɑɑn kuɑ ŋɑɑk mɑnŋ ni nɑ, k u lɑ niib bonciɑnn tikl k guu’u.</verse>
				<verse number="28">K u yet’b ɑ: «I mɔnŋ mɔnŋ mun mi nɑn tinm Suifnbɑ sennu k cɑb’t nɑn tin sɑɑn gɔn bin nbɑ k tie Suifnbɑ, ɑmi k tɑɑn nɑn’m, ŋɑɑn Yennu wɑnn’n ɑ n dɑɑ yien nisuɑ, wɑɑ k tie Suif nɑ pɑɑk.</verse>
				<verse number="29">L pɑɑk, fɑɑ yiin’n nɑ, n bɑɑl, k k bils. Ŋɑnn e k n boi’ɑ mɑɑ n lɑɑn bee tien k ɑ tun k yiin’n i?»</verse>
				<verse number="30">K Kɔlnɑi yet’ɔ ɑ: «L dɑɑn tie nnɑ yuo e dinnɑ dɑɑl, k n dɑɑn mei Yennu n ŋɑɑk ni kut muntɑ yuo yenlekl. L yuo nɑ k n lɑ k nisuɑ nnɑ sie k liɑ liɑtfuouk nbɑ nyili n tuɑnn po,</verse>
				<verse number="31">k yet ɑ: ‹Kɔlnɑi, Yennu gbɑt ɑ miɑlu wɑɑ, k biɑ tiɑn ɑ ninkpɑbɑɔnŋ tuonɑ po.</verse>
				<verse number="32">L pɑɑk, tumn suɑ Sope, k wun sɑɑ yiin wun nbɑ k b yi’u Siimɔn, k u sɑnn biɑ tie Piɑl nɑ. U tie sɑɑmɔ e, k be gbɑnfebltuɑ Siimɔn ŋɑɑk nbɑ kpiɑ nɑn mɔkgbenŋl nɑ.›</verse>
				<verse number="33">K l pɑɑk e, k n dɑɑn tun ɑ po yiɑn ɑ nɑ, k ɑ mun tien bonŋɑnn k bɑɑl nɑ. Mɔtɑɑnɑ, t kul ɑ be Yennu tuɑnn, k ji guu ɑ t gbɑt lin nbɑ kul k Yonmdɑɑnɔ tul’ɑ mɔb ɑ ɑ pɑk tul’t nɑ.»</verse>
				<verse number="34">Ŋɑnn e k Piɑl piin pɑku k yɑɑ ɑ: «N ji bɑnn nɑn l tie mɔni e nɑn Yennu set k mɔk luktn,</verse>
				<verse number="35">ŋɑɑn nibuolu kul ni, dɑɑnsuɑ nbɑ tien’ɔ bɑɑkl, k biɑ tuun wɑɑ luon bɑnnu nbɑ, ŋuɑ e gbuot Yennu nunm.</verse>
				<verse number="36">I mi nɑn Yennu din tul Islɑɑeltieb u mɑɑn nbɑ wɑnt lɑbɑmɑnn nɑ po, ɑ Yiesu *Klistu ni e k tinm nɑn Yennu mɑnŋ nɑn lieb. Ŋuɑ Yiesu Klistu e tie t kul Yonmdɑɑnɔ.</verse>
				<verse number="37">I ponŋ mi lin nbɑ din tien Gɑɑliile nɑn Suude tini kul ni, Sɑn nbɑ din muɑnt Yennu mɑɑn k wuul niib Yennu nyunwulu nɑ puolpo.</verse>
				<verse number="38">I mi biɑnŋ nbɑ k Yennu din tul Yiesu, Nɑɑsɑɑlet nilɔ nɑ, Foŋɑnm nɑn yiikuo nɑ. I biɑ mi biɑnŋ nbɑ k u din lin k tuun tuonŋɑnɑ, k biɑ te k bin nbɑ kul be pol yiikuo k yiɑl nɑ lɑ pɑɑku, k mɑɑn Yennu be nɑn’ɔ.</verse>
				<verse number="39">K t lɑ tuonɑ kul nbɑ k u tun Suifnbɑ tingbounŋ ni nɑn Selusɑɑlenm, k t tie u siɑlɑɑdɑnm. K b kpɑɑ’u dɑpunpunn pɑɑk k u kpo,</verse>
				<verse number="40">ŋɑɑn k Yennu din fiin’ɔ kuun ni dɑɑ ŋɑntɑ dɑɑl, k te k t lɑɑt’ɔ.</verse>
				<verse number="41">Ŋɑɑn niib kul kɑɑ wɑɑ din lɑɑt’ɔ. L din tie tinm nbɑ k Yennu ponŋ din lukt’t ɑ tii tie u siɑlɑɑdɑnm nɑ e din lɑɑt’ɔ, k biɑ din tuu di k nyu nɑn’ɔ u kuun fiilu puolpo mɑnŋ.</verse>
				<verse number="42">K u tul’t mɔb ɑ tii muɑntl kii tien niib ɑ Yiesu e tie dɑɑnɔ nbɑ k Yennu nyinn senn’ɔ ɑ u tie fuotb nɑn kpienm bɑlbuulɔ.</verse>
				<verse number="43">*Yennu sɔkniinbɑ kul din tuu piɑk u po, k yien ɑ suɑ kul nbɑ tien’ɔ yɑdɑ nɑ, sɑɑ lɑ nyikcɑbu Yiesu mɑnŋ sɑnn ni.»</verse>
				<verse number="44">Piɑl nbɑ din dɑɑ piɑk nɑ, k Foŋɑnm sik kuɑ bin nbɑ kul din gbiintl mɑɑn mɑnŋ ni.</verse>
				<verse number="45">K Yiesuweilɑ nbɑ tie Suifnbɑ k nyii Sope k ciɑn Piɑl nɑ, k l tien’m bɑktnɔunŋ nɑn Yennu nbɑ jii u piini nbɑ tie u Foŋɑnm, k tul bin nbɑ k tie Suifnbɑ mun nɑ,</verse>
				<verse number="46">k mɑɑn b gbiɑ k b piɑk bɑlgɑni k dont Yennu sɑnn. Ŋɑnn e k Piɑl yet ɑ:</verse>
				<verse number="47">«Niib nɑ gɑɑl Foŋɑnm, nɑn tɑɑ mun din gɑɑl nɑ e. Suɑ be nnɑ k sɑɑ bel’t ɑ t dɑɑ wuul’b Yennu nyunwulu uu?»</verse>
				<verse number="48">ŋɑɑn tul mɔb ɑ bin wul’b Yennu nyunwulu Yiesu Klistu sɑnn ni. Ŋɑnn e k b din guɑl Piɑl ɑ wun biɑl nɑn’m nɑn dɑɑ ŋɑnle nnɑ, k u biɑl.</verse>
			</chapter>
			<chapter number="11">
				<verse number="1">L yuo nɑ k tuomiinbɑ nɑn Yiesuweilɑ nbɑ be Suude lokl kul po nɑ din gbɑt ɑ bin nbɑ k tie *Suifnbɑ mun tɑn gɑɑl Yennu mɑɑn.</verse>
				<verse number="2">L pɑɑk, Piɑl nbɑ din tɑn duo Selusɑɑlenm nɑ, k Yiesuweilɑ nbɑ pot punɑ nɑ yɑki nɑn’ɔ, k yien’ɔ ɑ:</verse>
				<verse number="3">«A dɑɑn sɑɑn bin nbɑ tie punjuot ŋɑɑk ni, k biɑ tɑɑn dii nɑn’m ɑ gbɑɑ.»</verse>
				<verse number="4">Ŋɑnn e k Piɑl piin l pinpiik, k kɑt wɑnn’b lin nbɑ kul din tien ɑ:</verse>
				<verse number="5">«N dɑɑn be Sope k mei Yennu e k tɑn lɑ yelntu, k bonsiɑl nnɑ nɑɑn nɑn cincengbenŋl k l nyii sɑnpɑɑpo, k siɑl diɑ l mɔgbɑnɑ ŋɑnnɑ k siknt n buol ni.</verse>
				<verse number="6">K n duɑnt l nuɑk ni, k lɑ bonkobt, bonsusuot, bonfulnkɑ nɑn bon-yuyukt buolu kul ɑ.</verse>
				<verse number="7">Ŋɑnn e k n gbɑt k kunkɔl yet ɑ: ‹Piɑl, fiit, k kpi’b k ŋmɑn.›</verse>
				<verse number="8">Mɑɑ: ‹O, O, O, Yonmdɑɑnɔ, nnɑ kɑɑ. N ponŋ k mi dii t kuɑt.›</verse>
				<verse number="9">K kunkɔl nɑ biɑ ŋɑnm k yet *Yendɔunŋ ni ɑ: ‹Lin nbɑ k Yennu kpint’l ɑ l k kuɑ, dɑɑ yien ɑ l kuɑ.›</verse>
				<verse number="10">L dɑɑn tien nnɑ k sɑɑ jɑnŋ tɑɑl muntɑ, k l ŋmɑt duo sɑnpɑɑpo.</verse>
				<verse number="11">«L tonton nɑ k Sesɑɑle jɑb bɑntɑ nbɑ k b dɑɑn tun’m n penŋ nɑ bɑɑl ŋɑɑk nbɑ k n be nɑ ni.</verse>
				<verse number="12">Ŋɑnn e k Foŋɑnm yet’n ɑ n sɑɑn nɑn’m k dɑɑ bils. K Yiesuweilɑ nbɑ be Sope nɑ, b ni bɑnluob nbɑ be nnɑ nɑ mun ciɑn’n k sɑɑn Sesɑɑle, k t kul ɑ bɑɑl kuɑ Kɔlnɑi ŋɑɑk ni.</verse>
				<verse number="13">K u yet’t biɑnŋ nbɑ k u lɑ k *mɑlɑkɑ bɑɑl set u ŋɑɑk ni k yet’ɔ ɑ: ‹Tumn suɑ Sope, k wun sɑɑ yiin juɑ nbɑ k b yi’u Siimɔn, k u sɑnn biɑ tie Piɑl nɑ,</verse>
				<verse number="14">k u sɑɑ pɑk mɑɑn k tul’ɑ, k fin nɑn ɑ ŋɑɑtieb kul ɑ n lɑ fielu.›</verse>
				<verse number="15">«Tɔn, mɑɑ piin mɑɑn pɑku yuo nbɑ, k Foŋɑnm sik kuɑ b ni nɑn wɑɑ din sik kuɑ t ni l pinpiik ni biɑnŋ nbɑ nɑ.</verse>
				<verse number="16">Ŋɑnn e k n tiɑl Yonmdɑɑnɔ nbɑ din yet ɑ: ‹Sɑn ŋɑnin din wuul niib nɑn nyun e, ŋɑɑn yinm ŋɑnin sɑɑ gbie yent nɑn Foŋɑnm e.›</verse>
				<verse number="17">Tɔn, l i tie k Yennu set pi’b u Foŋɑnm mɑnŋ nɑn wɑɑ mun din pi tinm nbɑ tien Yonmdɑɑnɔ Yiesu *Klistu yɑdɑ nɑ i e, k ŋɑnn, n tie ŋmee k sɑɑ yet Yennu nbɑ luon wun tun lin nbɑ?»</verse>
				<verse number="18">Bɑɑ din gbɑt nnɑ mɑnŋ yuo nbɑ, k b ji nyik b kpɑyɑkt nɑ, ŋɑɑn donn Yennu sɑnn, k yien ɑ: «Yennu te bin nbɑ k tie Suifnbɑ mun fit mɔ kuɑŋɑɑn k lebt binbenŋ k lɑ mɑnfuol nbɑ kɑɑ gbennu.»</verse>
				<verse number="19">Tɔn, muksuk nbɑ din bɑɑl Etiɑnn kpinu puolpo nɑ din te k Yiesuweilɑ fiil Selusɑɑlenm k yɑt, k b siɑb din yɑɑt k sɑɑn Feniisi, nɑn Siipl, nɑn Antiɑɔs, k din muɑntl Yiesu mɑɑn k tien Suifnbɑ kuukuɑ.</verse>
				<verse number="20">Ŋɑɑn Yiesuweilɑ siɑb nbɑ din tie Siipltieb, nɑn Siilenntieb nɑ, sɑɑn Antiɑɔs, k sɑɑ muɑntl Yonmdɑɑnɔ Yiesu lɑbɑmɑnn k tien bin nbɑ k tie Suifnbɑ,</verse>
				<verse number="21">k Yonmdɑɑnɔ yiikuo din be nɑn’m, k niib bonciɑnn din tien Yonmdɑɑnɔ yɑdɑ k wɑɑ’u.</verse>
				<verse number="22">K Klistu mɔtɑɑɔk niib nbɑ din be Selusɑɑlenm nɑ gbɑt lɑbɑɑl mɑnŋ, k tun Bɑɑlnɑɑbɑɑs ɑ wun sɑɑn Antiɑɔs.</verse>
				<verse number="23">Wɑɑ din sɑɑ bɑɑl lenŋ yuo nbɑ k lɑ Yennu nbɑ tul’b yetŋɑnm biɑnŋ nbɑ, k u lɑ pɑlpienn bonciɑnn, k din cie b pɑlɑ, k kpɑɑn b kul kpɑɑni ɑ bin jii b mɔnŋ k tul Yonmdɑɑnɔ fɑnnu.</verse>
				<verse number="24">Bɑɑlnɑɑbɑɑs din tie niŋɑnɔ e, k mɑntk gbie nɑn Foŋɑnm nɑn yɑdɑ, k nigbounŋ bonciɑnn din tien Yonmdɑɑnɔ Yiesu yɑdɑ k tien u weilɑ.</verse>
				<verse number="25">Ŋɑnn e k Bɑɑlnɑɑbɑɑs din sɑɑn Tɑɑls, ɑ wun sɑɑ lon Sɔul.</verse>
				<verse number="26">Wɑɑ sɑɑ lɑ’u yuo nbɑ k u jen nɑn’ɔ Antiɑɔs, k b din jii binn munn k tɑɑn nɑn Klistu mɔtɑɑɔk niib, k wɑnt niib bonciɑnn Yennu mɑɑn. L din tie Antiɑɔs e k b din sint k pul Yiesuweilɑ ɑ: «Klistuyɑb.»</verse>
				<verse number="27">L yuo dinn e k *Yennu sɔkniinbɑ siɑb din nyii Selusɑɑlenm k sik Antiɑɔs.</verse>
				<verse number="28">B yenɔ sɑnn din yi Agɑɑbuus, k Foŋɑnm ni e k u din fiil k set, k yet ɑ kon bonciɑnn tɑn sɑɑ bɑɑ tingbounŋ nɑ kul po, k kon mɑnŋ din set tɑn bɑɑ yuo nbɑ k Kluod din tie kpɑnbɑlɑ yudɑɑnɔ nɑ.</verse>
				<verse number="29">Yuo nbɑ k Yiesuweilɑ din gbɑt ɑ kon yɑɑ lin bɑɑ nɑ, k b din dukn dudukt ɑ b sɑɑ tul sonml, k wun nbɑ fit nyɑnn biɑnŋ nbɑ lek, wun tul Yiesuweilɑ nbɑ be Suude nɑ.</verse>
				<verse number="30">K b din tien nnɑ, k tun Bɑɑlnɑɑbɑɑs nɑn Sɔul nɑn likli nɑ, ɑ bin sɑɑ tul Yiesuweilɑ sɑɑkɑb Suude tinŋ ni.</verse>
			</chapter>
			<chapter number="12">
				<verse number="1">L yuo nɑ dinn k kpɑnbɑl *Heluod din jɑk Yiesuweilɑ siɑb nɑn muksuk,</verse>
				<verse number="2">k din te k b kpii Sɑn ninjɑ Sɑɑk nɑn juk-bɑnjiɑk.</verse>
				<verse number="3">Kpɑnbɑl Heluod nbɑ bɑnn nɑn wɑɑ tien biɑnŋ nbɑ te k *Suifnbɑ pɑlɑ penn nɑ, k u biɑ lek ŋɑnmt k tie nnɑ, k tɑn suol Piɑl, yosɑu nbɑ k b din mɔk jɑɑnm k di pɑɑnu nbɑ kɑɑ * dɑtinŋ nɑ.</verse>
				<verse number="4">Wɑɑ suol Piɑl yuo nbɑ k u kuɑn’ɔ dɑnsɑlk, k tul’ɔ dɑnsɑlguulɑ. B din tie pɑɑbu munnɑ e k guu’u, k pɑɑbyenn kul ni guulɑ bɑnɑ e guu’u, k Heluod din duki ɑ jɑɑnm mɑnŋ puolpo e wɑɑ, k u sɑɑ nyinn Piɑl ɑ bin n bu u buut niib ni.</verse>
				<verse number="5">K Piɑl dɑɑ be dɑnsɑlk ni, ŋɑɑn k Yiesuweilɑ pɑɑ Yenmiɑlu pɑɑk u po nɑn ninmɔnn.</verse>
				<verse number="6">Tɔn, k Heluod din duki nɑn l i yent sɑn-nyiɑɔk, u sɑɑ nyinn Piɑl k kpi’u, k l dɑɑl nyiɑɔk mɑnŋ k Piɑl lol nɑn jɑlt ŋɑnle, k guɑnt guulɑ bɑnle nɑ sinsuuk ni, k guulɑ mɑnŋ siɑb mun din guu dɑnsɑlk dieok nɑ tɑnmɔb.</verse>
				<verse number="7">L tɑɑkpɑɑk ni k Yonmdɑɑnɔ *mɑlɑkɑ dɔkt, k yentu yent dɑnsɑlk dieok nɑ ni, k u sik k pɑɑpɑɑ Piɑl lokl ni k fiin’ɔ, ŋɑɑn yet’ɔ ɑ: «Fiit yiɑn yiɑn.» K u fiil. Wɑɑ fiil yuo nbɑ, k jɑlt nɑ pit u nii ni k bɑɑ.</verse>
				<verse number="8">K mɑlɑkɑ nɑ yet’ɔ: «Bobnt ɑ gbɑnn, k pil ɑ tɑɑsɑɑt.» K Piɑl tien nnɑ. K u biɑ yet’ɔ ɑ: «Gbɑbn ɑ cincenn kii wɑɑ’n.»</verse>
				<verse number="9">K u bobn u gbɑnn k wɑɑ’u, k b nyii dɑnsɑlk dieok nɑ ni, ŋɑɑn Piɑl din k bɑnn nɑn mɑlɑkɑ nbɑ tuun biɑnŋ nbɑ mɑnŋ, ɑ l tie mɔni e. U din mi ɑ u lɑɑt yelntu e.</verse>
				<verse number="10">K b din bɑɑl gɑl sinsinn guulɑ nɑ buol ni, k biɑ tɑn bɑɑl gɑl lieb nɑ buol, k ji sɑɑ bɑɑl kutgɑnjuontk nɑ ni, k gɑnn mɑnŋ luot l tiɑɔnŋ k tul’b, k b nyii nɑn-yel, k tɔkn sɔnu k sɑɑ, k mɑlɑkɑ nɑ tɑɑn lil bot ŋɑɑn nyik’ɔ.</verse>
				<verse number="11">Ŋɑnn e k Piɑl ji yelnt bɑnn, k yet ɑ: «Mɔtɑɑnɑ e k n ji dɑɑ bɑnn nɑn l set tie mɔni e nɑn Yennu tun u mɑlɑkɑ k u bɑɑl nyinn’n Heluod nuu ni, k biɑ nyinn’n nɑn *Suifnbɑ nbɑ duki ɑ bin tun’n biɑnŋ nbɑ nɑ ni.»</verse>
				<verse number="12">Wɑɑ bɑnn u mɔnŋ po nbɑ tie biɑnŋ nbɑ, k u sɑɑn Sɑn, wun nbɑ k b yi’u Mɑɑlk nɑ, nɑɑ Mɑɑli ŋɑɑk ni, k niib bonciɑnn ponŋ tikl lenŋ k mei Yennu.</verse>
				<verse number="13">K Piɑl kpɑɑ kpɑɑ nɑn-yel po gɑnn, k sɑpɑɑntuontunnɔ, wun nbɑ sɑnn yi Luodɑ nɑ, bɑɑl gɑnn mɑnŋ penŋ ɑ wun gbiint,</verse>
				<verse number="14">k ji bɑnn Piɑl kunkɔl, k ciɑl ŋmɑt nɑn pɑlpienn niib nɑ ni, ŋɑɑn tɑɑn ji k luot gɑnn nɑ, k yet’b ɑ: «Piɑl be nɑn-yel po.»</verse>
				<verse number="15">K b yet’ɔ ɑ: «Wɑɑtuk o mɔk’ɑ.» Ŋɑɑn k u biɑ ŋɑnmt lek yien ɑ u be, k b yɑɑ ɑ: «L tie u mɑlɑkɑ e.»</verse>
				<verse number="16">K Piɑl biɑ lek sie k kpɑɑn gɑnn nɑ, k b tɑn luot gɑnn mɑnŋ k lɑ’u, k l ji yɑɑl ŋɑɑn lit’b.</verse>
				<verse number="17">K u donn nuu ɑ bin ŋmin, ŋɑɑn wɑnn’b biɑnŋ nbɑ k Yonmdɑɑnɔ nyinn’ɔ dɑnsɑlk ni, k yet’b ɑ: «Ii sɑɑ mɑn k sɑɑ yet Sɑɑk nɑn Yiesuweilɑ lieb lin nbɑ nɑ po.» L puolpo k u nyik’b ŋɑɑn yɑɑt sɑɑn siɑl po.</verse>
				<verse number="18">Ŋɑnn e k l yent sɑn-nyiɑɔk, k mukl muk dɑnsɑlguulɑ nɑ k l k jeln, k mɑɑn b k mi Piɑl nbɑ ji be siɑn.</verse>
				<verse number="19">K Heluod tul mɔb ɑ bin lon u buol, k b lon’ɔ k k lɑ’u, k u boi guulɑ mɑnŋ buboit, ŋɑɑn tul mɔb ɑ bin kpi’b. L puolpo e k Heluod din nyii Suude k sik Sesɑɑle, k yɑnn lenŋ wɑɑn ɑ.</verse>
				<verse number="20">Heluod wutuol din duo bonciɑnn Tiil nɑn Siidɔn tieb pɑɑk. B din tuu lɑɑt jiet Heluod yent ni. L pɑɑk, k b lɑkn lieb ɑ bin sɑɑn lɑ’u. Sinsinn bɑɑ bɑɑl k lɑ Blɑstus, wun nbɑ tie Heluod kɑlɑcigbenŋl nbɑ goli kpɑnbɑl nɑ dieok pɑɑk nɑ, k b mɑlk b mɔb k mɑnŋ nɑn’ɔ, k b tɑn sɑɑn Heluod buol ni k sɑɑ duo’u sindɑnt.</verse>
				<verse number="21">Ŋɑnn e k Heluod din tɑn senn dɑɑl, k tɑn liɑ u kpɑnbɑl liɑtgbenŋɑ, k nyii kɑl u nɑɑngbounŋ pɑɑk ŋɑɑn pɑk tul niib nɑ,</verse>
				<verse number="22">k niib nɑ wuus ɑ: «Nilɔ kunkɔl kɑɑ nɑ. U tie yensuɑ e.»</verse>
				<verse number="23">L tɑɑkpɑɑk ni k Yonmdɑɑnɔ Yennu mɑlɑkɑ fɑɑ’u k mɑɑn u din k tien Yennu dontl mɑnŋ, k nɑnwubɑ kuɑ muɑ’u k u kpo.</verse>
				<verse number="24">K Yennu mɑɑn ŋɑnmt yɑt k kuɑ niib ni.</verse>
				<verse number="25">Yuo nbɑ k Bɑɑlnɑɑbɑɑs nɑn Sɔul din gbenn b tuonɑ nbɑ k b sɑɑn k tun nɑ, k b ji jii Sɑn, wun nbɑ k b biɑ yi’u Mɑɑlk nɑ, k nyii Selusɑɑlenm k ŋmɑt k kun Antiɑɔs.</verse>
			</chapter>
			<chapter number="13">
				<verse number="1">Antiɑɔs duo ni e k *Yennu sɔkniinbɑ siɑb nɑn wɑntesiɑb din be *Klistu mɔtɑɑɔk niib nɑ ni. Ŋɑnm e din tie Bɑɑlnɑɑbɑɑs nɑn Siimeɔn (wun nbɑ k b din yi’u Jɑbɔnŋ nɑ), nɑn Lusius, wun nbɑ din nyii Siilenn nɑ, nɑn Mɑɑnɑenn (b din lɑkn wubi Mɑɑnɑenn nɑn kpɑnbɑl *Heluod e b bisn ni), nɑn Sɔul.</verse>
				<verse number="2">K dɑsiɑl k b dɑɑ din be k jiɑntl Yonmdɑɑnɔ k loln mɔi, k Foŋɑnm tɑn yet’b ɑ: «Nyint Bɑɑlnɑɑbɑɑs nɑn Sɔul, k bin tun tuonn nbɑ k n yiin’m ɑ bin tun nɑ.» K b nyinn’b.</verse>
				<verse number="3">L puolpo k b biɑ lol mɔi k miɑl Yennu k yii nii b pɑɑk ŋɑɑn cɑb’b.</verse>
				<verse number="4">Yuo nbɑ k Foŋɑnm din tun Bɑɑlnɑɑbɑɑs nɑn Sɔul k b din sik Selusi k kuɑ ŋɑlunŋ, k sɑɑ bɑɑl Sɑɑlɑɑmiinn nbɑ din be Siipl tinŋ ni nɑ,</verse>
				<verse number="5">k nyii ŋɑlunŋ ni lenŋ, k sɑɑ *Suifnbɑ jɑɑnti diet ni, k muɑntl Yennu mɑɑn k tien’m. K Sɑn-Mɑɑlk din tie b kpɑɑkl k be nɑn’m.</verse>
				<verse number="6">L puolpo e k b din nyii Sɑɑlɑɑmiinn, k gɑɑl tinŋ mɑnŋ doi kul ni, k sɑɑ bɑɑl Pɑɑfuos. Lenŋ e k b din lɑ nyɔkluulsuɑ, k u sɑnn yi Bɑɑl-yiesu, k u din tie Suif nilɔ nbɑ kpɑnn ɑ u tie Yennu sɔkni</verse>
				<verse number="7">U din be Siipl tinŋ ni yudɑɑnɔ buol e, k yudɑɑnɔ mɑnŋ sɑnn din yi Seljius Pɔulus, k u din tie yɑndɑɑnɔ e, k din yiin Bɑɑlnɑɑbɑɑs nɑn Sɔul ɑ bin tɑn pɑk Yennu mɑɑn k wun gbɑt.</verse>
				<verse number="8">Ŋɑɑn k nyɔkluulɔ mɑnŋ, wun nbɑ sɑnn din yi Eliimɑɑs, Glek mɑɑn ni nɑ, k u k sɑk’b ŋɑɑn kol ɑ wun tiɑ yudɑɑnɔ mɑnŋ k u dɑɑ tie Yiesu yɑdɑ.</verse>
				<verse number="9">Ŋɑnn e k Foŋɑnm fiil Sɔul ni, wun nbɑ sɑnn mun din yi Pɔul nɑ, k u got nyɔkluulɔ nɑ silll, k tɑn yet’ɔ ɑ:</verse>
				<verse number="10">«Fin e tie pol bijɑ, k biɑ tie tuonŋɑnɑ kul dɑtɑɑk. Fin nibiiuk nbɑ gbie nɑn kpinkpɑnni nɑ. A kɑn bɑn nyik fɑɑ tuu jii Yennu bɑlmɔni k kpintl’l fɑɑk nɑ ɑɑ?</verse>
				<verse number="11">Tɔn, Yennu nuu sɑɑ pɑɑ’ɑ k ɑ juɑn k kɑn lɑ yentu k lin yɑnn ɑ.» L tɑɑkpɑɑk ni, k wunn nbɑ bɔn bɑɑ u ninbinɑ ni, k u ji sonm k tuln, k luon suɑ n suol u nuu k dɑt’ɔ.</verse>
				<verse number="12">K yudɑɑnɔ nɑ nbɑ lɑ lin nbɑ tien nɑ, k u tien Yiesu yɑdɑ, k mɑɑn u yɑn din kuɑ nɑn lin nbɑ k u ji bɑnn k jikt sɑɑ Yonmdɑɑnɔ po nɑ.</verse>
				<verse number="13">L puolpo e jik k Pɔul nɑn u wei-nɑn-lieb kuɑ ŋɑlunŋ, k nyii Pɑɑfuos k sɑɑn Pelj nbɑ din be Pɑnfiili tinŋ ni nɑ. Lenŋ e k Sɑn-Mɑɑlk din nyik’b ŋɑɑn ŋmɑt sɑɑn Selusɑɑlenm.</verse>
				<verse number="14">K b sɑɑ tuɑt k nyii Pelj, k bɑɑl Antiɑɔs nbɑ din be Piisiidi tinŋ ni nɑ. K *Fuondɑɑl k b sɑɑn kuɑ Suifnbɑ jɑɑnti dieok ni k kɑl,</verse>
				<verse number="15">k lɑ k b lii Muois *senni ni nɑn Yennu sɔkniinbɑ diɑni ni, k Suifnbɑ jɑɑnti dieok mɑnŋ ni sɑɑkɑb yet’b ɑ bin yet Pɔul nɑn Bɑɑlnɑɑbɑɑs ɑ: «T nɑɑ wɑɑs, l i tie k i mɔk lɑbɑŋɑnn nbɑ i e k sɑɑ pɑk k tul’t, yin pɑk.»</verse>
				<verse number="16">K Pɔul fiil k set k donn nuu ŋɑɑn piin pɑku, k yɑɑ ɑ: «Yinm Islɑɑeltieb nɑn yinm nbɑ kul be k jiɑntl Yennu nɑ, gbiintl mɑn.</verse>
				<verse number="17">Islɑɑeltieb Yennu din lukt t yejɑnm k te k b yɑbt bonciɑnn, yuo nbɑ k b dɑɑ din tie sɑɑnm k be Ejipt tinŋ nnɑ, k ŋuɑ Yennu din jii u yiikuo k nyinn’b lenŋ.</verse>
				<verse number="18">K bɑɑ din be muuk ni binɑ piinnɑ k u lek suol u yɑn nɑn’m.</verse>
				<verse number="19">Ŋɑɑn l puolpo k u biil nibuolu munlole nbɑ din be Kɑɑnɑɑn tinŋ nnɑ, ŋɑɑn te k u mɔnŋ niib Islɑɑeltieb yent tinŋ mɑnŋ.</verse>
				<verse number="20">K lin nbɑ nɑ kul din wei binɑ kobiinnɑ nɑn piinŋmu. «Yuo nbɑ k b din yent tinŋ mɑnŋ nɑ, k u din tul’b yudɑnm ɑ bii bu b mɑɑn dɑɑnn nɑn yuo nbɑ k Yennu sɔkni Sɑɑmuel tɑn sɑɑ bɑɑl.</verse>
				<verse number="21">K l puolpo, b biɑ din tɑn boi Yennu ɑ wun tul’b kpɑnbɑl. Ŋɑnn e k Yennu din lukt Sɔul, wun nbɑ din tie Kiis bijɑ, Bensɑɑmen buolu ni nilɔ nɑ, ɑ wuu tie b kpɑnbɑl, k u din dii nɑɑn mɑnŋ binɑ piinnɑ.</verse>
				<verse number="22">K Yennu din tɑn liɑt’ɔ u nɑɑn ni, ŋɑɑn dinn Dɑɑfiid ɑ wuu tie b kpɑnbɑl jik. Nnɑ e k Yennu din pɑk Dɑɑfiid po ɑ: ‹N bɑnn nɑn Dɑɑfiid, wun nbɑ tie Sese bijɑ nɑ, mɑntk gbuot n nunm, k u sɑɑ tun lin nbɑ kul k n luon nɑ.›</verse>
				<verse number="23">«Juɑ nɑ yɑɑbuonɑ ni e, k Yennu din nyinn t Fietuɑ Yiesu, k tien’ɔ Islɑɑeltieb ni, nɑn wɑɑ din senn mɔsonn biɑnŋ nbɑ nɑ.</verse>
				<verse number="24">Ŋɑɑn Sɑn wun nbɑ din wuul niib Yennu nyunwulu nɑ e din dɔnŋ bɑɑlu k din muɑntl tien Islɑɑeltieb kul ɑ, ɑ bin mɔ kuɑŋɑɑn k lebt binbenŋ, k wun wul’b Yennu nyunwulu.</verse>
				<verse number="25">U tuonn nbɑ ji din tɑn gbent nɑ, k u boi’b ɑ: ‹I duki mi ɑ n tie ŋmee? N k tie wun nbɑ k i guu’u k u sɑɑ bɑɑl nɑ kɑɑ. Gotl mɑn, ŋuɑ e yɑɑ wun tɑn bɑɑl n puolpo, k n kii ŋɑn nɑn k n pit u tɑɑsɑɑt.› »</verse>
				<verse number="26">Ŋɑnn e k Pɔul biɑ yɑɑ ɑ: «N nɑɑ wɑɑs, yinm nbɑ tie Ablɑɑhɑɑnm yɑɑbuonɑ, nɑn i kul nbɑ be nnɑ k jiɑntl Yennu nɑ, mɑɑn nbɑ k Yennu tul’t k l wɑnt fielu mɑnŋ po nɑ, l bɑɑl t buol ɑ.</verse>
				<verse number="27">Niib nɑ nbɑ din be Selusɑɑlenm, nɑn b yudɑnm nɑ, b din k mi Yiesu nbɑ tie wun nbɑ, k biɑ k bɑnn Yennu sɔkniinbɑ mɑɑn nbɑ k b tuu lii Fuondɑɑl kul nɑ pɑɑk, ŋɑɑn bɑɑ din bu u buut k yɑɑ u ŋɑn nɑn kuun e nɑ, b din gbien Yennu sɔkniinbɑ mɔi mɑnŋ ɑ.</verse>
				<verse number="28">B din k lɑ u bisiɑt nbɑ tie lin nbɑ k b yɑɑ bin kpi’u, ŋɑɑn lek biɑ yɑɑ ɑ *Piilɑɑt n kpi’u.</verse>
				<verse number="29">Bɑɑ din tien Yiesu lin nbɑ nɑ kul gbenn nɑn Yennu lolkpel kɑdɑɑɔk nbɑ din wɑnt biɑnŋ nbɑ nɑ, l yuo k b kpɑɑt’ɔ dɑpunpunn nɑ pɑɑk k sikn’ɔ k pii’u kɑɑɔk ni,</verse>
				<verse number="30">ŋɑɑn k Yennu fiin’ɔ kuun ni.</verse>
				<verse number="31">Dɑɑ bonciɑnn ni k Yiesu din jii u mɔnŋ k wɑnn nɑn u be mɑnfuol ni k tul bin nbɑ din tuu tɔki nɑn’ɔ k nyi Gɑɑliile, k lin tieee k tɑn gbenn k bɑɑl Selusɑɑlenm nɑ. B ji tie u siɑlɑɑdɑnm mɔtɑɑnɑ k tien t niib.</verse>
				<verse number="32">«T mɔnŋ mɔnŋ e bɑɑl nɑn lɑbɑmɑnn mɑnŋ. Mɔsonn nbɑ k Yennu din senn k tul t yejɑnm nɑ,</verse>
				<verse number="33">wɑɑ din fiin Yiesu kuun ni nɑ, u ji gbien mɔsonn mɑnŋ. Nnɑ e k l diɑn Yennu lolkpel kɑdɑɑɔk ni, *yɑni nbɑ tie munle nɑ kɑdɑɑɔk nuɑk ni, ɑ ŋuɑ Yennu yet’ɔ ɑ: ‹Fin e tie n Bijɑ, k lɑɑ jii dinnɑ k sɑɑ n tie ɑ Bɑɑ e.›</verse>
				<verse number="34">Yennu din yet ɑ u sɑɑ fiin’ɔ kuun ni k u gbɑnɑnt dɑɑ bɑt, k yet ɑ: ‹Mɔsonɑ nbɑ k n mɔnŋ mɔnŋ din senn, k yɑɑ ɑ n sɑɑ tul Dɑɑfiid nɑ, sie k n set gbenn tul’ɑ.›</verse>
				<verse number="35">Yennu lolkpel kɑdɑɑɔk ni siɑl buol l yet ɑ: ‹A kɑn sɑk k ɑ Niŋɑnɔ gbɑnɑnt n kpɑkn kɑɑɔk ni k bɑt.›</verse>
				<verse number="36">Tɔn, Dɑɑfiid din tun lin nbɑ k Yennu din luon nɑ, k l puolpo k u din tɑn kpo, k b pii’u u yejɑnm kɑɑɔk ni, k u gbɑnɑnt bɑt.</verse>
				<verse number="37">Ŋɑɑn Yennu nbɑ din fiin Yiesu kuun ni nɑ, ŋuɑ yɑɑ gbɑnɑnt k bɑt kɑɑɔk ni.</verse>
				<verse number="38">«L pɑɑk ɑmi, n nɑɑ wɑɑs, n luon k i bɑnn nɑn Yiesu nbɑ din tun lin nbɑ nɑ pɑɑk e k Yennu nyikt cɑbt i biit.</verse>
				<verse number="39">Yiesu pɑɑk e k Yennu ji yet ɑ wun nbɑ kul tien yɑdɑ nɑ tie niŋɑnɔ bonɑ kul ni bɑnnu nbɑ k Muois senni din k fit tun k tul’i ni.</verse>
				<verse number="40">«L pɑɑk, suot i mɔnŋ mɑn k dɑɑ te k Yennu sɔkniinbɑ nbɑ din yet lin nbɑ nɑ k lin tɑn di’i ni. Nnɑ e k Yennu din yet ɑ:</verse>
				<verse number="41">‹Gotl mɑn yinm jɑpɑdɑnm nɑ, ŋɑɑnt k lin bɑkt’i k yin bot. K mɑɑn n sɑɑ tun siɑl i yuo nɑ gbɑɑ, k suɑ i lek i yet’i l po i e, i kɑn mi k tien yɑdɑ.› »</verse>
				<verse number="42">Bɑɑ gbenn lɑknu yuo nbɑ, k Pɔul nɑn Bɑɑlnɑɑbɑɑs din nyii Suifnbɑ jɑɑnti dieok nɑ ni, k niib nɑ bɑln’m ɑ bin ŋɑnm jen Fuondɑɑl nbɑ bɑɑt nɑ, k tɑn wɑnn’b lɑbɑɑl mɑnŋ biɑk.</verse>
				<verse number="43">K Suifnbɑ bonciɑnn, nɑn buolgɑnu bonciɑnn, bin nbɑ din lebt b jɑɑnti k wɑɑ Suifnbɑ jɑɑnti nɑ, k b kul ɑ ji din wɑɑ Pɔul nɑn Bɑɑlnɑɑbɑɑs, k b piɑk nɑn’m k kpɑɑn’m ɑ bin yɑbl k biɑl fɑnu Yennu ninkpɑbɑɔnŋ ni.</verse>
				<verse number="44">K fuondɑliel nbɑ din tɑn bɑɑl, l din biɑl wɑɑnm-nnɑ e nɑn duo nɑ ni suɑ kul n lɑkn k gbɑt Yonmdɑɑnɔ mɑɑn.</verse>
				<verse number="45">Suifnbɑ nbɑ din lɑ nigbounŋ tiki nɑ, k b fiin punponn, k piɑk biil Pɔul wɑnnu, k biɑ suki’ɔ.</verse>
				<verse number="46">Ŋɑɑn k Pɔul nɑn Bɑɑlnɑɑbɑɑs lek biɑ yien nɑn pɑlcienn ɑ: «L kpɑɑ tɑlɑs e nɑn k tin sint pɑk Yennu mɑɑn k tul yinm. Ŋɑɑn yɑɑ yet mɑɑn mɑnŋ, k biɑ dukn nɑn i k ŋɑn nɑn i lɑ mɑnfuol nbɑ kɑɑ gbennu nɑ, l pɑɑk e te k t ji sɑɑ bin nbɑ k tie Suifnbɑ ni nɑ,</verse>
				<verse number="47">k mɑɑn Yonmdɑɑnɔ tul’t mɔb ɑ nnɑ: ‹Min e lukt’ɑ ɑ fii tie yentu, k tul bin nbɑ k tie Suifnbɑ, ɑ fii bɑɑt nɑn fielu kii tien tingbounŋ nɑ lokl kul po.› »</verse>
				<verse number="48">Tɔn, bin nbɑ k tie Suifnbɑ mɑnŋ nbɑ din gbɑt nnɑ mɑnŋ, k b ji mɔk pɑlpienn, k piɑk Yonmdɑɑnɔ mɑɑn K bin nbɑ k Yennu lukt’b ɑ bin lɑ mɑnfuol nbɑ kɑɑ gbennu nɑ tien yɑdɑ.</verse>
				<verse number="49">K Yonmdɑɑnɔ mɑɑn mɑnŋ yɑt tinŋ nɑ lokl kul po.</verse>
				<verse number="50">L yuo nɑ k Suifnbɑ nɑ din fiin Antiɑɔs nɑ yudɑnm, nɑn puojɑɑnɑ nbɑ din tie yentinnɑ nɑ, wutuol, k b jɑk Pɔul nɑn Bɑɑlnɑɑbɑɑs muksuk, k bel’b nyinn’b b yent ni.</verse>
				<verse number="51">Ŋɑnn e k tuomiinbɑ nɑ din pit pit tɑɑpɑnt ni tɑnt k lu ŋɑɑn yɑɑt sɑɑn Ikoniunm.</verse>
				<verse number="52">K Yiesuweilɑ nbɑ din biɑl Antiɑɔs nɑ mɑntk din gbie nɑn pɑlpienn nɑn Foŋɑnm.</verse>
			</chapter>
			<chapter number="14">
				<verse number="1">Pɔul nɑn Bɑɑlnɑɑbɑɑs nbɑ din bɑɑl Ikoniunm, k b sɑɑn *Suifnbɑ jɑɑnti dieok ni, k pɑk bɑnnu nbɑ te k Suifnbɑ bonciɑnn nɑn bin nbɑ k tie Suifnbɑ bonciɑnn tien yɑdɑ.</verse>
				<verse number="2">Ŋɑɑn k Suifnbɑ nbɑ din tie nikɑngbɑtɑ din te k bin nbɑ k tie Suifnbɑ nɑ mɔk dudukbiit k jikt sɑɑ Yiesuweilɑ po.</verse>
				<verse number="3">K Pɔul nɑn Bɑɑlnɑɑbɑɑs nɑ ji din jii yuo bonciɑnn k be lenŋ, k ŋɑnmt piɑk nɑn pɑlcienn k jikt sɑɑ Yonmdɑɑnɔ po, k u cɑb’b ɑ bii fit kii tuun bɑktnɔunŋ tuonjɑɑnɑ, k l din wɑnt nɑn bɑɑ piɑk u ninkpɑbɑɔnŋ po nɑ, l mɑɑn mɑnŋ set nyii u buol e.</verse>
				<verse number="4">K duo nɑ niib din bɔkt, k siɑb din sie Suifnbɑ puol, k lieb nɑ mun sie tuomiinbɑ nɑ puol.</verse>
				<verse number="5">Ŋɑnn e k Suifnbɑ nɑn buolgɑnu nɑ lɑkn lieb nɑn b duo mɑnŋ yudɑnm, k duki ɑ bin tien tuomiinbɑ biɑsn k jɑɑt’b tɑnɑ,</verse>
				<verse number="6">k bɑɑ ji tɑn bɑnn nɑn b yɑɑ bin jɑɑt’b tɑnɑ nɑ, k b ciɑl sɑɑn Liistl nɑn Delb, nɑn digbɑnbis nbɑ kpiɑ kpiɑ, Liikɑoni yent ni.</verse>
				<verse number="7">Bɑɑ din sɑɑ bɑɑl lenŋ yuo nbɑ mɑnŋ, k b muɑntl lɑbɑmɑnn.</verse>
				<verse number="8">K jɑsuɑ nnɑ din be Liistl k tie wɔbk. B din mɑl’ɔ k u tie wɔbk e, k k mi sonm,</verse>
				<verse number="9">k u gbiintl Pɔul muɑnti nɑ. K Pɔul got’ɔ silll, k tɑn bɑnn nɑn u mɔk yɑdɑ nbɑ sɑɑ lɑ lɑɑfiɑ wɑɑ,</verse>
				<verse number="10">k u yet’ɔ sɑnpɑɑpo wɑɑ ɑ: «Fiit k set ɑ tɑɑ pɑɑk.» K u tɑb nɑɑt k fiil k ji sonm.</verse>
				<verse number="11">Nibulciɑɔnŋ nɑ nbɑ din lɑ Pɔul nbɑ tun lin nbɑ mɑnŋ nɑ, k b ji piin yikn b mɔnŋ mɔnŋ mɑɑn ni ɑ: «T yenni sik t buol ni k kpint k nɑɑn nɑn nisɑɑli nɑ.»</verse>
				<verse number="12">K b tɑɑn yi Bɑɑlnɑɑbɑɑs sɑnn ɑ Suus, k Pɔul mun k b yi’u ɑ Helmes, k mɑɑn ŋuɑ din tie bɑlpɑklɔ.</verse>
				<verse number="13">K b yennu Suus mɑnntuɑ nyii pociɑnfiek ni, (puociɑnfiek mɑnŋ din sie duo nɑ tuɑnn po e,) k u tɑn bɑɑl nɑn nɑɑjɑi nɑn tipuut duo nɑ tɑnmɔb ni, k ŋuɑ nɑn nibul nɑ tikl ɑ bin mɑnn *mɑlunŋ k tul tuomiinbɑ mɑnŋ.</verse>
				<verse number="14">Bɑɑlnɑɑbɑɑs nɑn Pɔul nbɑ din gbɑt nnɑ, k b pɑlɑ biil, k b pɑt pɑt b liɑtfɔkt, k ciɑl kuɑ nibul nɑ ni, ŋɑɑn yikn ɑ:</verse>
				<verse number="15">«Bee k i tie nnɑ? T mun tie nisɑɑli e nɑn yinm nɑ. T muɑntl lɑbɑmɑnn, k yien’i ɑ yin nyik bon-yɑnɑ mɑnŋ, ŋɑɑn kii wɑɑ Yennu nbɑ fo nɑ wun nbɑ din nɑn sɑnpɑɑk nɑn tinŋ nɑn mɔkgbenŋl nɑn lin nbɑ kul be l ni.</verse>
				<verse number="16">Yɑɑyuo ni e wɑɑ k u din ŋɑɑn k nibuolu kul din tuun b yɑmɑ ni mɔkmɔk nɑn mɔtɑɑnɑ.</verse>
				<verse number="17">Ŋɑɑn yuo kul u tuun bonŋɑnɑ. U te k sɑɑk nyi sɑnpɑɑpo k bɑɑ k tien’i, k biɑ tien’i dii dijɑɑn-yuo, k gbuont’i jiet, k i lɑɑt pɑlpienn.»</verse>
				<verse number="18">Tuomiinbɑ mɑnŋ nbɑ din pɑk nnɑ mɑnŋ, ŋɑɑn l lek din pɑɑl nɑn bin tiɑ nigbounŋ mɑnŋ k b dɑɑ mɑnn mɑlunŋ k tien’m.</verse>
				<verse number="19">L puolpo e k Suifnbɑ siɑb din nyii Antiɑɔs nbɑ be Piisiidi tinŋ ni, nɑn Ikoniunm, k bɑɑl k pɑk tunn nigbounŋ nɑ yɑn. Ŋɑnn e k nibul nɑ jɑɑt Pɔul tɑnɑ, k ji fuul’ɔ nyinn’ɔ duo nɑ ni, k mɑɑn b mi ɑ u kpo e.</verse>
				<verse number="20">Ŋɑɑn Yiesuweilɑ nbɑ bɑɑl k set lint’ɔ, k u tɑn fiil, k ŋɑnm nɑn ŋuɑ ŋmɑt duo nɑ ni biɑk. K l yent sɑn-nyiɑɔk, k Pɔul nɑn Bɑɑlnɑɑbɑɑs fiil k sɑɑn Delb.</verse>
				<verse number="21">K b sɑɑn k sɑɑ muɑnt Yiesu bɑlŋɑnni Delb, k dɑk niib bonciɑnn, k b tien Yiesuweilɑ. L puolpo k b ŋmɑt sɑɑ Liistl nɑn Ikoniunm nɑn Antiɑɔs nbɑ be Piisiidi tinŋ ni nɑ.</verse>
				<verse number="22">B cien Yiesuweilɑ pɑlɑ doi mɑnŋ ni, k yien’m ɑ bii kpɑnŋ i diɑ b yɑdɑ mɑnŋ nnɑ, k wɑnt’b ɑ: «Sie k t fɑbl k dii fɑlɑ bonciɑnn ɑ k tɑn kuɑ Yennu nɑɑn ni.»</verse>
				<verse number="23">K jiɑnti kul ni k b tuu lukt *Klistu mɔtɑɑɔk niib *sɑɑkɑb, k din mei Yennu k loln mɔi, k jikt Yiesuweilɑ nɑn b sɑɑkɑb nɑ k kubnt’b Yonmdɑɑnɔ nuu ni, wun nbɑ k b ponŋ tien’ɔ yɑdɑ nɑ.</verse>
				<verse number="24">Bɑɑ din gɑl Piisiidi tinŋ ni nɑ puolpo e, k b bɑɑl Pelj nbɑ be Pɑnfiili tinŋ ni nɑ,</verse>
				<verse number="25">k din pɑk Yiesu mɑɑn lenŋ k ji fit yen sik Atɑɑli.</verse>
				<verse number="26">Lenŋ e k b din kuɑ ŋɑlunŋ ni, k ŋmɑt sɑɑn Antiɑɔs, siɑn nbɑ k Yiesuweilɑ din miɑl Yennu ninbɑtinu po ɑ wun sonm’b b tuonn ni. K mɔtɑɑnɑ b tun tuonn mɑnŋ k gbenn ɑ.</verse>
				<verse number="27">Bɑɑ bɑɑl Antiɑɔs mɑnŋ ni nɑ, k b tikl Klistu mɔtɑɑɔk niib nɑ, k tɑn yet’b lin nbɑ kul k Yennu tun nɑn’m, nɑn wɑɑ luot sɔnu biɑnŋ nbɑ k tul bin nbɑ k tie Suifnbɑ ɑ bin tien Yiesu yɑdɑ k tien u weilɑ.</verse>
				<verse number="28">Ŋɑɑn k b ji din biɑl lenŋ k wei bonciɑnn nɑn Yiesuweilɑ mɑnŋ.</verse>
			</chapter>
			<chapter number="15">
				<verse number="1">L yuo nɑ k nisiɑb nnɑ din nyii Suude k sik Antiɑɔs, k tɑn wɑnt Yiesuweilɑ nɑ ɑ: «L kpɑɑ tɑlɑs e k i pot i punɑ, nɑn Muois *senni nbɑ senn biɑnŋ nbɑ nɑ. Ŋɑnn i kɑɑ, Yennu kɑn fiel’i.»</verse>
				<verse number="2">K Pɔul nɑn Bɑɑlnɑɑbɑɑs nɑn ŋɑnm noi nɑn lieb bonciɑnn nɑn ninmɔnn, k Yiesuweilɑ nɑ tɑn dukn k nyinn Pɔul nɑn Bɑɑlnɑɑbɑɑs nɑn b ni siɑb, ɑ bin sɑɑn Selusɑɑlenm, k sɑɑ lɑ tuomiinbɑ nɑ nɑn Yiesuweilɑ *sɑɑkɑb, mɑɑn mɑnŋ po.</verse>
				<verse number="3">Tɔn, k Antiɑɔs Klistuyɑb nɑ tul’b sɔnu k biɑ cɑb’b sɔnu, k b sɑɑ k sɑɑ gɑl Feniisi nɑn *Sɑɑmɑɑli yɑkɑ po, k muɑntl bɑnnu nbɑ k bin nbɑ k tie *Suifnbɑ nɑ siɑb nyik b bonkpelɑ ŋɑɑn tien Yiesu yɑdɑ, k lɑbɑɑl mɑnŋ din tul Yiesuweilɑ kul pɑlpienn k sɑɑ yɑkl.</verse>
				<verse number="4">Bɑɑ bɑɑl Selusɑɑlenm yuo nbɑ, k *Klistu mɔtɑɑɔk niib nɑn b sɑɑkɑb nɑn tuomiinbɑ nɑ din gɑɑl’b sɑɑɔnŋ. Ŋɑnn e k Pɔul nɑn Bɑɑlnɑɑbɑɑs yet’b lin nbɑ kul k Yennu tun nɑn’m.</verse>
				<verse number="5">Ŋɑɑn k Yiesuweilɑ nɑ siɑb nbɑ tie Fɑɑliisiɑnnbɑ nɑ fiil set, k yet ɑ: «L kpɑɑ tɑlɑs e k bin nbɑ k tie Suifnbɑ nɑ n pot b punɑ, ŋɑɑn biɑ diɑ Muois senni.»</verse>
				<verse number="6">L pɑɑk, k tuomiinbɑ nɑn sɑɑkɑb nɑ lɑkn lieb, ɑ bin dukn mɑɑn mɑnŋ po.</verse>
				<verse number="7">Ŋɑnn e k b din pɑk wei nɑn lieb, k Piɑl tɑn fiil k yet ɑ: «N nɑɑ wɑɑs, i mi nɑn yuo nbɑ din gɑl nɑ, Yennu din lukt’n ɑ n muɑnt Yiesu lɑbɑmɑnn k tul bin nbɑ k tie Suifnbɑ, ɑ bin gbɑt’l k biɑ tien yɑdɑ.</verse>
				<verse number="8">K Yennu nbɑ mi nisɑɑlk pɑl ni nɑ, ŋuɑ e din tul’b Foŋɑnm nɑn wɑɑ kpɑn din tul’t nɑ, k l wɑnn nɑn u mun gɑɑl’b.</verse>
				<verse number="9">U k mɔk luktn tinm nɑn ŋɑnm sinsuuk ni k mɑɑn u wuul b pɑlɑ ni, bɑɑ tien yɑdɑ nɑ pɑɑk.</verse>
				<verse number="10">L pɑɑk, bee k i luon k i bikn Yennu, yɑɑ luon k i te k buolgɑnu nbɑ tie Yiesuweilɑ nɑ n diɑ senni nbɑ k tinm nɑn t yejɑnm din k fit diɑ gbɑɑ?</verse>
				<verse number="11">Ŋɑɑn t tien yɑdɑ nɑn t lɑ fielu Yonmdɑɑnɔ Yiesu ninkpɑbɑɔnŋ pɑɑk nɑn bɑɑ mun lɑ’l bɑnnu nbɑ nɑ.»</verse>
				<verse number="12">Ŋɑnn e k Yiesuweilɑ nɑ kul ɑ din ŋmin, ŋɑɑn ji gbiintl Bɑɑlnɑɑbɑɑs nɑn Pɔul, k b yien’m bɑktnɔunŋ tuonjɑɑnɑ nbɑ k Yennu din tun nɑn’m bin nbɑ k tie Suifnbɑ nɑ sinsuuk ni.</verse>
				<verse number="13">Bɑɑ yet’b gbenn yuo nbɑ, k Sɑɑk yet’b ɑ: «N nɑɑ wɑɑs, gbiintl’n mɑn.</verse>
				<verse number="14">Siimɔn yet’t biɑnŋ nbɑ k Yennu sint tin bin nbɑ k tie Suifnbɑ ninbɑtinu, k nyinn niib b ni ɑ bii tie u mɔnŋ niib.</verse>
				<verse number="15">K *Yennu sɔkniinbɑ mɑɑn mun biɑ din pɑk nnɑ e, k mɑɑn l diɑn Yennu lolkpel kɑdɑɑɔk ni ɑ:</verse>
				<verse number="16">‹L puolpo, n sɑɑ jen k ŋɑnm mɑɑ Dɑɑfiid ŋɑɑk nbɑ din bɑɑ nɑ, n sɑɑ ŋɑnm mɑɑ l dikpinɑ k fiin senn’l,</verse>
				<verse number="17">ɑ niib kul nbɑ tenn n fit got Yonmdɑɑnɔ, nnn, bin nbɑ kul k n yiin’m ɑ bii tie n yɑb.</verse>
				<verse number="18">Nnɑ e k Yonmdɑɑnɔ, wun nbɑ te k b bɑnn lin nbɑ nɑ yɑɑyuo ni wɑɑ yet.› »</verse>
				<verse number="19">K Sɑɑk biɑ yet k pukn ɑ: «L tien n dudukt ni nɑn t dɑɑ jikt lin nbɑ pɑɑl k tien bin nbɑ k tie Suifnbɑ nɑ nbɑ nyik b bonkpelɑ k wɑɑ Yennu sɔnu nɑ pɑɑk.</verse>
				<verse number="20">Ŋɑɑn l ŋɑn k tin diɑn kɑdɑɑɔk o, k yet’b k b dɑɑ di lin nbɑ k b ponŋ mɑnn pɑtɑ, k biɑ yet’b ɑ bii so b mɔnŋ nɑn boncuncontuonɑ, k puob nɑn jɑb dɑɑ duɑ nɑn lieb yɑnɑ yɑnɑ k biɑ dɑɑ ŋmɑn bonkobuk nbɑ k b ŋmɑkl kpii, k biɑ dɑɑ di sɔn.</verse>
				<verse number="21">K mɑɑn yɑɑyuo ni k tɑn tuu dinnɑ b muɑntl Muois senni digbɑnɑ kul ni, k *Fuondɑɑl kul b tuu lii senni mɑnŋ Suifnbɑ jɑɑnti diet ni.»</verse>
				<verse number="22">Ŋɑnn e k tuomiinbɑ mɑnŋ nɑn sɑɑkɑb nɑ nɑn Yiesuweilɑ nɑ kul ɑ dukn k nyinn nisiɑb b ni, ɑ bin tun ŋɑnm nɑn Pɔul nɑn Bɑɑlnɑɑbɑɑs, ɑ bin sɑɑn Antiɑɔs. Ŋɑnm e din tie Suud, wun nbɑ sɑnn din yi Bɑɑlsɑɑbɑɑs nɑ, nɑn Siilɑɑs. Jɑb bɑnle mɑnŋ din tie Yiesuweilɑ yudɑnm nɑ yenm e.</verse>
				<verse number="23">K b din tun’m nɑn kɑdɑɑɔk k diɑn ɑ: «Tinm tuomiinbɑ nɑn Yiesuweilɑ sɑɑkɑb nbɑ tie i nɑɑ wɑɑs nɑ, dɑ kɑdɑɑɔk nɑ k fuont yinm t nɑɑ wɑɑs nbɑ k tie Suifnbɑ k be Antiɑɔs nɑn Siili nɑn Siiliisi.</verse>
				<verse number="24">T gbɑt k t nisiɑb bɑɑl i penŋ, k piɑk’i bɑlsɑi k l dɑɑmi’i k ŋmɑt i yɑn ŋɑɑn t mun k wɑnn’b siɑl ɑ bin tɑn tien nnɑ,</verse>
				<verse number="25">k l pɑɑk e te k t tɑɑn lieb k suol k lukt nisiɑb t sinsuuk ni, k tuun’m i buol nnɑ, k ŋɑnm nɑn t yuɑsnbɑ, Bɑɑlnɑɑbɑɑs nɑn Pɔul e sɑɑ,</verse>
				<verse number="26">bin nbɑ yit b mɔnŋ sɑlk Yonmdɑɑnɔ Yiesu Klistu pɑɑk.</verse>
				<verse number="27">L pɑɑk k t tun Suud nɑn Siilɑɑs ɑ bin wɑnn’i b mɔb ni ɑ lin nbɑ k t diɑn nɑ tie bɑlmɔni.</verse>
				<verse number="28">K mɑɑn Foŋɑnm nɑn tinm kul dukn nɑn l k ŋɑn k t jinn’i jik-kpiɑsl k gɑl lin nbɑ kpɑɑ tɑlɑs k t diɑn t kɑdɑɑɔk ni,</verse>
				<verse number="29">ɑ i dɑɑ di jiet nbɑ k b mɑnn pɑtɑ, k biɑ dɑɑ di sɔn, k biɑ dɑɑ ŋmɑn bonkobuk nbɑ k b ŋmɑkl kpii, ŋɑɑn kii so i mɔnŋ nɑn boncuncontuonɑ, k puob nɑn jɑb dɑɑ duɑ nɑn lieb yɑnɑ yɑnɑ. L i tie k i diɑ i mɔnŋ nnɑ, l sii ŋɑn i po. L kul i nɑ.»</verse>
				<verse number="30">Ŋɑnn e k b tun’m, k b sik Antiɑɔs, k sɑɑ lɑkn tɑɑn Klistu mɔtɑɑɔk niib nɑ kul ɑ, k tul’b kɑdɑɑɔk nɑ.</verse>
				<verse number="31">Niib nɑ nbɑ lii kɑdɑɑɔk mɑnŋ yuo nbɑ, k b lɑ pɑlpienn nɑn b kpɑɑni mɑnŋ pɑɑk.</verse>
				<verse number="32">K Suud nɑn Siilɑɑs, bin nbɑ din tie sɔkniinbɑ nɑ, din wei nɑn’m k yet’b Yennu mɑɑn bonciɑnn k cien Yiesuweilɑ mɑnŋ pɑlɑ k tot’b.</verse>
				<verse number="33">B weiu mɑnŋ puolpo e, k Yiesuweilɑ nɑ cɑb’b ɑ bii ŋmɑt bin nbɑ tun’m nɑ buol ni nɑn mɑnu.</verse>
				<verse number="34">(Ŋɑɑn Siilɑɑs ŋɑnin din dukn ɑ wun biɑl Antiɑɔs e.)</verse>
				<verse number="35">Ŋɑɑn Pɔul nɑn Bɑɑlnɑɑbɑɑs biɑ din wei Antiɑɔs, k ŋɑnm nɑn lieb tumi niib k muɑntl Yonmdɑɑnɔ mɑɑn.</verse>
				<verse number="36">L din yɑnn wɑɑn k Pɔul yet Bɑlnɑɑbɑɑs ɑ: «Ŋɑɑnt k tin ŋmɑt k sɑɑn gɔn t nɑɑ wɑɑs nbɑ be digbɑnɑ kul nbɑ k t din sɑɑn k sɑɑ muɑnt Yonmdɑɑnɔ mɑɑn nɑ, k lɑɑn bɑɑ be biɑnŋ nbɑ.»</verse>
				<verse number="37">K Bɑɑlnɑɑbɑɑs luon bin jii Sɑn-Mɑɑlk,</verse>
				<verse number="38">ŋɑɑn Pɔul din k sɑk ɑ bin jii’u, k mɑɑn u din tɑn nyik k k tuun nɑn’m yuo nbɑ k b din tɑn bɑɑl Pɑnfiili yiɑl ni.</verse>
				<verse number="39">K mɔniɑɔk din fiil Pɔul nɑn Bɑɑlnɑɑbɑɑs sinsuuk ni, k b bɔkt lieb. K Bɑɑlnɑɑbɑɑs din jii Sɑn-Mɑɑlk, k b kuɑ ŋɑlunŋ k sɑɑn Siipl.</verse>
				<verse number="40">K Pɔul mun din lukt Siilɑɑs, k Yiesuweilɑ nɑ din jii’b k tien’m Yonmdɑɑnɔ ninkpɑbɑɔnŋ ni.</verse>
				<verse number="41">Pɔul din sɑɑn, k sɑɑ gɑl Siili nɑn Siiliisi yɑkɑ po, k cien Klistu mɔtɑɑɔk niib pɑlɑ doi nɑ ni.</verse>
			</chapter>
			<chapter number="16">
				<verse number="1">L puolpo e k Pɔul nɑn Siilɑɑs din tɑn bɑɑl Delb nɑn Liistl, k lɑ Yiesuweitɔsuɑ, k u sɑnn yi Tiimuote, k u be lenŋ. U nɑɑ din tie *Suif nilɔ nbɑ tie Klistuyuɑ e, k u bɑɑ din tie Glek nilɔ.</verse>
				<verse number="2">Yiesuweilɑ kul nbɑ din be Liistl nɑn Ikoniunm nɑ din pɑk Tiimuote po bonŋɑnn.</verse>
				<verse number="3">K Pɔul din luon wun jii’u k bii sɑɑ sɔni. Ŋɑɑn Suifnbɑ nbɑ din be digbɑnn kul yɑkl nɑ ni kul din mi nɑn Tiimuote bɑɑ tie Glek nilɔ e. L pɑɑk, k Pɔul din pot Tiimuote punn.</verse>
				<verse number="4">K b din sɑɑ doi ni, k muɑntl kpɑɑni nbɑ k tuomiinbɑ nɑ nɑn sɑɑkɑb din diɑn Selusɑɑlenm nɑ.</verse>
				<verse number="5">K lin nbɑ nɑ cie *Klistu mɔtɑɑɔk niib mɑnŋ pɑlɑ b yɑdɑ ni, k b kɑnn puki dɑɑl kul.</verse>
				<verse number="6">B din luon bin sɑɑn muɑnt Yennu mɑɑn Asii tinŋ ni e, ŋɑɑn Foŋɑnm din k sɑk. Ŋɑnn e k b gɑl sɑɑn Fliiji nɑn Gɑɑlɑɑti yɑkɑ po.</verse>
				<verse number="7">Bɑɑ din tɑn bɑɑl Miisi yɑkl telk pɑɑk k b kot ɑ bin sɑɑn Biitiini yɑkl po, ŋɑɑn k Yiesu Siek din k sɑk ɑ bin sɑɑn.</verse>
				<verse number="8">Ŋɑnn e k b din gɑl Miisi yɑkl po, k sik Tloɑs.</verse>
				<verse number="9">Lenŋ e k Pɔul din lɑ yelntu nyiɑɔk, k u lɑ k Mɑɑseduɑnn juɑ, k u bɑɑl sie k bɑln’mɔ ɑ: «Puotl mɔkgbenŋl nɑ k bɑɑl Mɑɑseduɑnn yɑkl po nɑ, k tɑn sonm’t.»</verse>
				<verse number="10">Pɔul nbɑ lɑ yelntu mɑnŋ nɑ, l tɑɑkpɑɑk ni k t tien siil ɑ tin sɑɑn Mɑɑseduɑnn, k mɑɑn t ji din lɑ nɑn Yennu yien’t ɑ tin sɑɑn kii sɑɑ i muɑntl Yiesu lɑbɑmɑnn kii tien niib nɑ lenŋ.</verse>
				<verse number="11">Ŋɑnn e k t biɑ kuɑ ŋɑlunŋ, k nyii Tloɑs, k tɔkn bɑɑl Sɑɑmuotlɑɑs, k l yent k t bɑɑl Neɑpoliis. Lenŋ e k t nyik ŋɑlunŋ nɑ,</verse>
				<verse number="12">ŋɑɑn tuɑt k gɑl bɑɑl Fiiliip, duo nbɑ tie digbɑnsɑɑkɑl Mɑɑseduɑnn yent ni nɑ. Duo mɑnŋ din tie Luonmtieb yent e. T din be duo mɑnŋ ni k l mɑnn nɑn dɑɑ ŋɑnŋɑ nɑ wɑɑ.</verse>
				<verse number="13">K *Fuondɑɑl k t nyii sik duo mɑnŋ kpenu ni. T din mi ɑ Suifnbɑ Yenmiɑlu buol tie lenŋ e, k t bɑɑl kɑl k pɑk nɑn puob nbɑ tikl lenŋ nɑ.</verse>
				<verse number="14">Puob nbɑ din gbɑt t mɑɑn mɑnŋ, b yenɔ sɑnn din tie Liidi. U din nyii Tiɑtiil e k din tie cincenmunŋ nbɑ k l dɑɑɔk pɑɑl nɑ kuɑt-tuɑ, k biɑ din jiɑntl Yennu. K Yonmdɑɑnɔ din luot u pɑl ni ɑ wun gbiint Pɔul mɑɑn nbɑ k u piɑk nɑ fɑnu.</verse>
				<verse number="15">K t din wul ŋuɑ nɑn u ŋɑɑtieb Yennu nyunwulu, k u din guɑl’t, k yet ɑ: «L i tie k i gɑɑl ɑ n set tien Yonmdɑɑnɔ yɑdɑ nɑn bɑlmɔni e, yin bɑɑl kii be n ŋɑɑk ni.» Ŋɑnn e k u mɑbn’t k t bɑɑl kuɑ be.</verse>
				<verse number="16">Dɑsiɑl k t tɑn ŋmɑt sɑɑ Yenmiɑlu buol nɑ, k sɑpɑɑndɑɑbl nnɑ din mɔk u yonmdɑnm, k tɑn cet’t. K nɑlnbiiuk din be u ni k yent’ɔ, k nɑlnbiiuk mɑnŋ din tien’ɔ nin-nyuɑntuɑ. U nin-nyuɑnsn mɑnŋ ni, u din lɑɑt likli bonciɑnn k tien u dɑnm nɑ.</verse>
				<verse number="17">K u din wɑɑ tinm nɑn Pɔul k tiɑn sɑnpɑɑpo ɑ: «Jɑb nɑ tie Yɑbnt Yennu tuontunnɑ e. B muɑntl k wɑnt’i fielu sɔnu.»</verse>
				<verse number="18">U din tiɑn k yikn nnɑ k l mɑnn nɑn dɑɑ ŋɑnŋɑ nɑ wɑɑ. Ŋɑnn e k Pɔul ji din tɑn miɑt nɑn u yikni mɑnŋ, k jiɑnt k yet nɑlnbiiuk nbɑ be sɑpɑɑmɔ mɑnŋ ni nɑ ɑ: «Yiesu Klistu sɑnn ni, n tul’ɑ mɔb, nyin u ni.» L tɑɑkpɑɑk ni k nɑlnbiiuk nɑ nyii u ni.</verse>
				<verse number="19">U yonmdɑnm nbɑ bɑnn nɑn b liklomu sɔnu nɑ gbenn i nɑ, k b suol Pɔul nɑn Siilɑɑs, k dɑt’b bɑɑl nɑn’m b yudɑnm linlɑknbuol ni.</verse>
				<verse number="20">Bɑɑ bɑɑl nɑn’m Luonmtieb bɑlbuulɑ buol ni yuo nbɑ, k b yet ɑ: «Niib nɑ tie Suifnbɑ e, k bɑɑt nɑn ŋmɑtl bonciɑnn t duo pɑɑk</verse>
				<verse number="21">k wɑnt’t b kɑɑ nbɑ k t *senni k cɑb’t ɑ tin gɑɑl, k mɑɑn t tie Luonmtieb e.»</verse>
				<verse number="22">Ŋɑnn e k nibul nbɑ be lenŋ nɑ mun jɑk’b k kpil’b. K bɑlbuulɑ nɑ te k b suol Pɔul nɑn Siilɑɑs tiɑt k fɔb k liɑt liɑt, ŋɑɑn k buo’b lɑnbɑnn.</verse>
				<verse number="23">Bɑɑ buo’b bonciɑnn k gbenn yuo nbɑ, k b ji jii’b sɑɑn kuɑn’m dɑnsɑlk, ŋɑɑn yet dɑnsɑlguulɔ nɑ ɑ wun kpɑl’b kenkenken ɑ.</verse>
				<verse number="24">Wɑɑ gbɑt b mɔb mɑnŋ, k u mun jii’b k kuɑn’m dɑnsɑlk dieok mɑnŋ ni pib pib ɑ, ŋɑɑn bɑɑn’m dɑɑt bɑɑnɑ.</verse>
				<verse number="25">K l din tɑn tie nɑn tɑnsuuni nɑ, k Pɔul nɑn Siilɑɑs din tɑn mei Yennu k yiin *yɑni k piɑk’ɔ, k dɑnsɑl-lei nɑ ji gbiintl’b.</verse>
				<verse number="26">Yiɑn ɑ k tinŋ jek bonciɑnn k ŋɑk dɑnsɑlk nɑ fiɑkɑ. L tɑɑkpɑɑk ni k tɑnmɔi luot, k jɑlt nɑn bɑɑnɑ yɑbt dɑnsɑli nɑ kul nii nɑn b tɑɑ ni, k bɑɑ bɑɑ.</verse>
				<verse number="27">L yuo nɑ k dɑnsɑlguulɔ nɑ fiil guɑn ni, k lɑ dɑnsɑlk dieok tɑnmɔi k l luot yɑɑ yɑɑ, k u dukn mi ɑ dɑnsɑli mɑnŋ kul nyii e, k l pɑɑk k u nuɑt u juk-bɑnjiɑk k luon wun kpi u mɔnŋ.</verse>
				<verse number="28">K Pɔul tiɑn sɑnpɑɑpo wɑɑ ɑ: «Dɑɑ tie ɑ mɔnŋ dɑnŋ, k mɑɑn t kul be.»</verse>
				<verse number="29">Ŋɑnn e k guulɔ nɑ yɑɑ ɑ bin tuo muu, ŋɑɑn fɑɑl kuɑ dɑnsɑli dieok mɑnŋ ni, k gbɑɑn wuok k jekl Pɔul nɑn Siilɑɑs tuɑnn,</verse>
				<verse number="30">k tɑn fiil nyinn’b, ŋɑɑn boi’b ɑ: «Cɑnbɑɑnbɑ, n sɑɑ tien nlee k Yennu n fiel’n i?»</verse>
				<verse number="31">K b jiin ɑ: «Tient Yonmdɑɑnɔ Yiesu yɑdɑ, k fin nɑn ŋɑɑtieb kul ɑ sɑɑ lɑ fielu,»</verse>
				<verse number="32">ŋɑɑn pɑk Yennu mɑɑn k tul ŋuɑ nɑn u ŋɑɑtieb kul ɑ.</verse>
				<verse number="33">L yuo mɑnŋ nyiɑɔk nɑ, k u jii’b k wuul b fiɑt nɑ. L puolpo e k b wul ŋuɑ nɑn u ŋɑɑtieb nɑ kul ɑ Yennu nyunwulu.</verse>
				<verse number="34">K u biɑ tɑn jii Pɔul nɑn Siilɑɑs k sɑɑn nɑn’m u ŋɑɑk ni, k sɑɑ tul’b jiet k b dii. K ŋuɑ nɑn u ŋɑɑtieb ji mɔk pɑlpienn k l sɑɑ yɑkl, k mɑɑn bɑɑ tien Yennu yɑdɑ k kpint k tien Yiesuweilɑ nɑ pɑɑk</verse>
				<verse number="35">L din yent sɑn-nyiɑɔk o, k Luonmtieb bɑlbuulɑ nɑ din tun sejenm dɑnsɑlguulɔ nɑ buol ni ɑ bin yet’ɔ ɑ: «Ŋɑɑn jɑb mɑnŋ k bin sɑɑn.»</verse>
				<verse number="36">K dɑnsɑlguulɔ nɑ yet Pɔul ɑ: «Bɑlbuulɑ nɑ tun sejenm ɑ n te k fin nɑn Siilɑɑs n nyi. L pɑɑk nɑ, ii nyi mɑn kii sɑɑ nɑn lɑɑfiɑ.»</verse>
				<verse number="37">K Pɔul jiɑnt yet sejenm nɑ: «B dɑɑ k bu t buut, ŋɑɑn won buo’t lɑnbɑnn niwol ni, ŋɑɑn k t tie Luonmtieb e, k i bɑlbuulɑ biɑ won tɑɑn jii’t k lu’t dɑnsɑlk ni, k mɔtɑɑnɑ k b ji luon bin bɔl nyinn’t ii? Wɑɑ. L kɑn tien. Ŋɑɑnt k bɑlbuulɑ mɑnŋ n bɑɑl b mɔnŋ k tɑn nyinn’t.»</verse>
				<verse number="38">K sejenm nɑ ŋmɑt k sɑɑ yet bɑlbuulɑ mɑnŋ Pɔul nbɑ pɑk biɑnŋ nbɑ nɑ. Bɑlbuulɑ mɑnŋ nbɑ ji bɑnn nɑn Pɔul nɑn Siilɑɑs tie bin nbɑ k Luonmtieb cɑb’b b yiikuo nɑ, k jɑŋmɑɑni ji suol’b.</verse>
				<verse number="39">L pɑɑk, k b bɑɑl Pɔul nɑn Siilɑɑs penŋ, k tɑn tien’m gɑfɑlɑ, ŋɑɑn nyinn’b dɑnsɑlk nɑ ni, k bɑln’m ɑ bin lek nyi b duo ni.</verse>
				<verse number="40">K Pɔul nɑn Siilɑɑs nbɑ siet lenŋ nɑ, k b sɑɑn Liidi ŋɑɑk. Bɑɑ din sɑɑ lɑ Yiesuweilɑ lenŋ nɑ, k b cie b pɑlɑ, ŋɑɑn yɑɑt.</verse>
			</chapter>
			<chapter number="17">
				<verse number="1">Tɔn, k b ji din sɑɑ k sɑɑ gɑl Amfiipoliis nɑn Apoloni, k bɑɑl Tesɑɑluoniik. Lenŋ e k *Suifnbɑ jɑɑnti dieok din be.</verse>
				<verse number="2">K Pɔul din tɑn sɑɑn kuɑ lenŋ, nɑn wɑɑ din tuu kuɑ k tuun biɑnŋ nbɑ nɑ. U din jii fuondɑɑ ŋɑntɑ e k kuɑ lenŋ, k piɑk Yennu mɑɑn nɑn niib nbɑ be nɑ,</verse>
				<verse number="3">k wɑnn’b ɑ Yennu mɑɑn nbɑ wɑnt bɑnnu nbɑ nɑ pɑɑk e nɑ, *Klistu din sɑɑ bɑɑl k di fɑlɑ, k kpo, k biɑ fiil kuun ni k jen u mɑnfuol ni. Pɔul din yet’b ɑ: «Yiesu nbɑ nɑ e k n piɑk’i u po, ŋuɑ e tie Klistu mɑnŋ.»</verse>
				<verse number="4">K u din tɑn pɑk tunn b siɑb yɑn k b ji bɑɑl tɑɑn ŋuɑ nɑn Siilɑɑs po k wɑɑ’b. K Gleknbɑ bonciɑnn nbɑ jiɑntl Yennu nɑ, nɑn puojɑɑnɑ bonciɑnn, k b mun pukn b po k wɑɑ Pɔul nɑn Siilɑɑs.</verse>
				<verse number="5">Ŋɑɑn Suifnbɑ donn punponn, k lin k tikl niyin-yekɑ nbɑ be nɑ, k tɑɑnm, k te k b muk duo nɑ, k tɑn bɑɑl kpil Sɑɑsɔn ŋɑɑk, k luon Pɔul nɑn Siilɑɑs buol, ɑ bin nyinn’b niib ni.</verse>
				<verse number="6">Bɑɑ k lɑ’b yuo nbɑ, k b suol Sɑɑsɔn nɑn Yiesuweisiɑb, k dɑt’b bɑɑl nɑn’m duo nɑ yudɑnm buol, ŋɑɑn tiɑn yien ɑ: «Niib nɑ lin lɑbi tingbounŋ nɑ k te k mukl muk niib, k mɔtɑɑnɑ k b tɑn bɑɑl t duo nɑ,</verse>
				<verse number="7">k Sɑɑsɔn gɑɑl’b u ŋɑɑk ni, k b lin k wɑnt niib bɑlsɑɑni k biil t kpɑnbɑlɑ yudɑɑnɔ *senni, k yɑɑ ɑ Kpɑnbɑl-luɑ e mun be, ɑ k b yi’u Yiesu.»</verse>
				<verse number="8">Bɑɑ yet nnɑ yuo nbɑ, k l dɑɑmi nibul nɑ nɑn yudɑnm nɑ pɑlɑ ni bonciɑnn.</verse>
				<verse number="9">K yudɑnm nɑ te k Sɑɑsɔn-nbɑ pɑ likli ŋɑɑn k b ŋɑɑ’b.</verse>
				<verse number="10">Nyiɑɔk nbɑ tɑn bɔnn yuo nbɑ, k Yiesuweilɑ tun Pɔul nɑn Siilɑɑs ɑ bin sɑɑn Beele. Bɑɑ bɑɑl lenŋ yuo nbɑ k b kuɑ Suifnbɑ jɑɑnti dieok ni.</verse>
				<verse number="11">Lenŋ niib din mɑn k gɑl Tesɑɑluoniiktieb. B din gɑɑl Yennu mɑɑn nɑ nɑn b pɑlɑ kul, k lii Yennu lolkpel kɑdɑɑɔk dɑɑl kul, ɑ bin lɑɑn Pɔul nbɑ piɑk lin nbɑ mɑnŋ, ɑ l set tie mɔni ɑmi nlee.</verse>
				<verse number="12">Ŋɑnn e k siɑb bonciɑnn tien yɑdɑ, k Glek puojɑɑnɑ bonciɑnn nɑn Glek jɑb bonciɑnn mun din tien yɑdɑ.</verse>
				<verse number="13">Ŋɑɑn Suifnbɑ mɑnŋ nbɑ din be Tesɑɑluoniik nɑ din gbɑt ɑ Pɔul biɑ muɑntl Yennu mɑɑn Beele, k b bɑɑl lenŋ, k fiin nibul nɑ wutuol, ɑ bin kpil’ɔ.</verse>
				<verse number="14">L tɑɑkpɑɑk ni k Yiesuweilɑ nɑ te k Pɔul nɑn bin nbɑ ciɑnt’ɔ nɑ nyii k tɔkn sɔnu k bɑɑl mɔkgbenŋl nɑ ni, ŋɑɑn k Siilɑɑs nɑn Tiimuote ŋɑnin din biɑl Beele.</verse>
				<verse number="15">Niib nbɑ din ciɑnt Pɔul nɑ din sɑɑn nɑn’ɔ nɑn Atenn e wɑɑ, k b tɑn yɑɑ bin ŋmɑt kun, k Pɔul yet’b ɑ bin sɑɑ yet Siilɑɑs nɑn Tiimuote ɑ bin yɑbl k bɑɑl yiɑn yiɑn nɑ. K niib nɑ ji din ŋmɑt kun Beele.</verse>
				<verse number="16">Pɔul nbɑ din dɑɑ be Atenn k guu Siilɑɑs nɑn Tiimuote nɑ, k u lɑ k pɑtɑ gbie nɑn duo nɑ, k l din biil u pɑl ni bonciɑnn.</verse>
				<verse number="17">K u tuu kuɑ Suifnbɑ jɑɑnti dieok ni k fɑɑ lɑbɑɑl nɑn Suifnbɑ nɑn buolgɑnu nbɑ jiɑntl Yennu nɑ. K u biɑ din tuu sɑɑn b linlɑknbuol ni dɑɑ kul, k sɑɑ fɑɑ nɑn bin nbɑ bɑɑt lenŋ nɑ lɑbɑɑl.</verse>
				<verse number="18">K sɑɑkɑyɑndɑɑnsiɑb nnɑ din be, k b yi b yenm Epiikuuliɑnbɑ, k lieb mun Stoisiɑnbɑ, k b mun tɑn bɑɑl k fɑɑ lɑbɑɑl nɑn Pɔul. K b siɑb tɑn pɑk nɑn b lieb ɑ: «Bɑlfuouk dɑɑnɔ nbɑ wɑnt u mɔnŋ nɑ mun yien bee nɑ?» K b yenm mun yɑɑ ɑ: «L tɑɑn tie nɑn u piɑk digbɑngɑnɑ yenni po e nɑ.» B din yet nnɑ mɑnŋ, k mɑɑn Pɔul muɑntl Yiesu po nɑn u kuun fiilu po.</verse>
				<verse number="19">Ŋɑnn e k b jii Pɔul k bɑɑl nɑn’ɔ b sɑɑkɑb tintɑɑnkɑɑnu buol nbɑ k b din yi Aleopɑɑj nɑ, ŋɑɑn din boi Pɔul ɑ: «T sɑɑ fit bɑnn tumiipɑɑnu nbɑ k ɑ wɑnt nɑ ɑɑ?</verse>
				<verse number="20">K mɑɑn ɑ piɑk bɑlyeni, k l tie bɑlsɑɑni e t penŋ, k t luon k tin bɑnn l pɑɑk.»</verse>
				<verse number="21">(Atenn niib kul nɑn bin nbɑ din nyii tingɑni k bɑɑl k be nɑ, k b tuu jii b yuo k fɑɑ lɑbɑɑl, k biɑ gbiintl bɑlsɑɑni nbɑ juont bɑɑl nɑ.)</verse>
				<verse number="22">Tɔn, k Pɔul fiil b tintɑɑnkɑɑnu mɑnŋ ni, k set b tuɑnn, ŋɑɑn yet’b ɑ: «Atenntieb, n lɑ i benu kul ni k i luon i pɑtɑ bonciɑnn,</verse>
				<verse number="23">k mɑɑn mɑɑ kɑk k lin i duo nɑ, n got i pɑtɑ, k biɑ lɑ binbintl k l diɑn l pɑɑk ɑ: ‹Yennu nbɑ k t k mi’u.› N luon k n wɑnn’i wun nbɑ k i puki k tien’ɔ ŋɑɑn k mi’u nɑ.</verse>
				<verse number="24">Yennu mɑnŋ, ŋuɑ e din nɑn *dulnyɑ nɑn bont kul nbɑ be l ni. Ŋuɑ e tie sɑnpɑɑk nɑn tinŋ Yonmdɑɑnɔ, k k tie dɑɑnɔ nbɑ be puociɑnfei nbɑ k niib mɑɑ ni kɑɑ.</verse>
				<verse number="25">K nisɑɑlk kɑn fit tun siɑl nɑn u nuu k tul’ɔ k lin pukn’ɔ siɑl, k mɑɑn ŋuɑ e tie dɑɑnɔ nbɑ tien nisɑɑli kul mɑnfuol nɑn bonɑ kul.</verse>
				<verse number="26">Ŋuɑ e mun te k nibuolu kul nyii yejɑ yenɔ kuɑ ni, k biɑ te k b be tingbounŋ nɑ kul ni, k u mɔnŋ mɔnŋ din senn yuo nbɑ k nibuolu kul sii be, k biɑ tien b binbeboɑ teli.</verse>
				<verse number="27">U din tien nnɑ mɑnŋ ɑ bin lon’mɔ, ɑ k pɑsiɑl i bin tuln k tɑn nɑkn bɑnn’ɔ, ŋɑɑn ŋuɑ Yennu set k fɔk nɑn t suɑ.</verse>
				<verse number="28">Nisuɑ din yet ɑ: ‹L tie Yennu pɑɑk e k t be k fo k tuun.› I yɑndɑnm pinpɑkt mun biɑ lek wɑnt nnɑ mɑnŋ e ɑ: ‹T biɑ tie Yennu wɑɑs e.›</verse>
				<verse number="29">Tɔn, tinm nbɑ tie Yennu wɑɑs nɑ, l k ŋɑn k tin dukn nɑn Yennu tie nɑn *siɑl ɑ bonninnɑɔnŋ nbɑ tie sɑlmɑ ɑmi tɑnn nbɑ k nilɔ ŋɑnm’l nɑn u yɑn ɑmi u dudukt ni.</verse>
				<verse number="30">Yuo nbɑ gɑl nɑ, Yennu din k ŋmɑnn niib tubɑ nɑn bɑɑ din jɑnŋ nɑn tubdɑtu bɑnnu nbɑ, ŋɑɑn mɔtɑɑnɑ u yet suɑ kul, ɑ wun mɔ kuɑŋɑɑn k lebt binbenŋ,</verse>
				<verse number="31">k mɑɑn ŋuɑ Yennu ponŋ senn dɑɑl nbɑ k u sɑɑ bu tingbounŋ nɑ ŋɑɑtieb kul buut cib cib. U sɑɑ te k suɑ nbɑ k u lukt’ɔ nɑ n bu buut mɑnŋ, k u set fiin’ɔ kuun ni, k l tie nyinn k tul suɑ kul, ɑ u set sɑɑ tun wɑɑ senn lin nbɑ nɑ.»</verse>
				<verse number="32">Bɑɑ gbɑt k Pɔul pɑk kuun fiilu po nɑ, k siɑb lɑɑ k sɑlkt’ɔ, ŋɑɑn k siɑb mun yɑɑ ɑ: «T luon k tin ŋɑnm gbiint lin nbɑ k ɑ sɑɑ pɑk nɑ e.»</verse>
				<verse number="33">Ŋɑnn e k Pɔul din nyii ŋɑɑn nyik’b.</verse>
				<verse number="34">Ŋɑɑn siɑb mun din tɑɑ u po k tien yɑdɑ. K b ni mɑnŋ, Deniis din be. Ŋuɑ e din tie dɑɑnɔ nbɑ din tuu be Aleopɑɑj tintɑɑnkɑɑnu ni. K puosuɑ mun din be b ni, k u sɑnn yi Dɑmɑlis. K lieb mun din be k pukn’m.</verse>
			</chapter>
			<chapter number="18">
				<verse number="1">L puolpo e k Pɔul din nyii Atenn k sɑɑn Kuolent.</verse>
				<verse number="2">Lenŋ e k u din sɑɑ lɑ *Suif nisuɑ, k u sɑnn yi Akiilɑɑs, wun nbɑ k b din mɑl’ɔ Pɔn, k ŋuɑ nɑn u ŋɑɑpuo Pliisiil nyii Itɑɑli k bɑɑl Kuolent, k mɑɑn kpɑnbɑlɑ yudɑɑnɔ Kluod din tul mɔb ɑ Suifnbɑ kul n nyi Luonm. Bɑɑ be Kuolent nɑ, l dɑɑ k wei, k Pɔul din tɑn bɑɑl b ŋɑɑk ni,</verse>
				<verse number="3">ɑ wuu be nɑn’m, k mɑɑn b kul din jikit bonkobt gbɑnt e tie ŋei.</verse>
				<verse number="4">K *Fuondɑɑl kul, u tuu kuɑ yenjiɑntu dieok ni, k gbɑɑ ɑ Suifnbɑ nɑn Gleknbɑ n gbɑt l pɑɑk kii wɑɑ Yiesu lɑbɑmɑnn.</verse>
				<verse number="5">Siilɑɑs nɑn Tiimuote nbɑ din tɑn nyii Mɑɑseduɑnn k bɑɑl yuo nbɑ nɑ, k Pɔul ji din jii u yuo kul k muɑntl Yiesu mɑɑn k tien Suifnbɑ nɑ, k din wɑnt nɑn ninmɔnn ɑ Yiesu e tie *Klistu nɑ.</verse>
				<verse number="6">Ŋɑɑn k b lek din k sɑk mɑɑn mɑnŋ, k suki’ɔ. Ŋɑnn e k u din pit pit u nii nɑn u tɑɑ, ŋɑɑn yet’b ɑ: «L i tie k i tɑn kɔnŋ i mɑnfuol i e, l jii i mɔnŋ mɔnŋ yulɑ pɑɑk e. N nuu kɑɑ jik. Lɑɑ jii dinnɑ k sɑɑ, sie k n nyik ŋɑɑn wɑnn bin nbɑ k tie Suifnbɑ nɑ Yiesu mɑɑn mɑnŋ.»</verse>
				<verse number="7">Ŋɑnn e k u nyik’b ŋɑɑn sɑɑn sɑɑ be suɑ ŋɑɑk ni, k b yi’u Tiitius Sustus. K u din jiɑntl Yennu. U ŋɑɑk mɑnŋ din kpiɑ nɑn Suifnbɑ jɑɑnti dieok o.</verse>
				<verse number="8">K Suifnbɑ jɑɑnti dieok mɑnŋ yudɑɑnɔ Kliispus nɑn u ŋɑɑtieb kul tien Yonmdɑɑnɔ yɑdɑ, k Kuolent-tieb bonciɑnn mun din gbiintl Pɔul mɑɑn k tien yɑdɑ k b wul’b Yennu nyunwulu.</verse>
				<verse number="9">Nyɑyeunŋ o dinn k Pɔul din tɑn lɑ yelntu. K u yelntu mɑnŋ ni k Yonmdɑɑnɔ yet’ɔ ɑ: «Dɑɑ tiin jɑŋmɑɑni, ŋɑɑn kii muɑntl n mɑɑn mɑnŋ k dɑɑ nyikt,</verse>
				<verse number="10">k mɑɑn n be nɑn’ɑ, k suɑ kɑɑ k sɑɑ kpil’ɑ k tien’ɑ dɑnŋ, k mɑɑn niib bonciɑnn be duo nɑ ni k tie n yɑb.»</verse>
				<verse number="11">L pɑɑk, Pɔul din be lenŋ binn nɑn ŋmɑɑli ŋɑnluob, k din wɑnt niib Yennu mɑɑn.</verse>
				<verse number="12">Tɔn, yuo nbɑ k Gɑɑliɔn din tie Akɑɑyi tinŋ nɑ yudɑɑnɔ, k Suifnbɑ din tɑn tɑɑn lieb k lek Pɔul k suol’ɔ, k sɑɑn nɑn’ɔ buut buol,</verse>
				<verse number="13">k sɑɑ yet ɑ: «Juɑ nɑ tumi niib biɑnŋ nbɑ k b sii jiɑntl Yennu k l k tɑɑ nɑn t *senni.»</verse>
				<verse number="14">Pɔul nbɑ din yɑɑ wun pɑk yuo nbɑ, k Gɑɑliɔn yet Suifnbɑ mɑnŋ ɑ: «Yinm Suifnbɑ, l i tie k u kpii nilɔ kuo u tun biit nbɑ gbenŋ, l bo sii ŋɑn k i di suklu k gbiint,</verse>
				<verse number="15">ŋɑɑn lɑɑ tie mɑɑn nbɑ jii k jiin i mɔnŋ mɑɑn nɑn i sɑnɑ, nɑn i mɔnŋ senni nɑ i e, i mɔnŋ mɔnŋ n got l ni. N k sɑk ɑ n sɑɑ bu l mɑbuolu.»</verse>
				<verse number="16">Ŋɑnn e k u bel nyinn’b buut buol mɑnŋ.</verse>
				<verse number="17">K b suol Sositenn wun nbɑ tie Suifnbɑ jɑɑnti dieok yudɑɑnɔ k tɑn buo’u buut mɑnŋ buol ni, ŋɑɑn k Gɑɑliɔn bɑkɑ tɑɑn kɑɑ b po.</verse>
				<verse number="18">K Pɔul din dɑɑ biɑl Kuolent ŋmɑɑli bonciɑnn. Ŋɑnn e k u din tɑn cɑb Yiesuweilɑ, ŋɑɑn kuɑ ŋɑlunŋ k sɑɑn Siili tinŋ ni k Pliisiil nɑn u sɔlɔ Akiilɑɑs din ciɑn’ɔ. Wɑɑ din tɑn yɑɑ wun kuɑ ŋɑlunŋ nɑ, u din be Senkle k te k b kuol u yut mɔsonn nbɑ k u din senn nɑ pɑɑk.</verse>
				<verse number="19">Ŋɑnn e k b din bɑɑl Efes. Lenŋ e k Pɔul din nyik Pliisiil nɑn Akiilɑɑs ŋɑɑn gɑl sɑɑn Suifnbɑ jɑɑnti dieok ni, k fɑɑ lɑbɑɑl nɑn Suifnbɑ,</verse>
				<verse number="20">k b tɑn miɑl’ɔ ɑ wun biɑl nɑn’m k wei ŋɑɑn k u k sɑk.</verse>
				<verse number="21">Wɑɑ din yɑɑ wun cɑb’b k sɑɑn nɑ, k u yet’b ɑ: «L i tie k Yennu sɑk i e, n biɑ sɑɑ jen i buol nnɑ,» ŋɑɑn biɑ jin kuɑ ŋɑlunŋ k sɑɑn.</verse>
				<verse number="22">Wɑɑ tɑn bɑɑl Sesɑɑle yuo nbɑ k u tuɑt gɑl Selusɑɑlenm k sɑɑ fuont Klistu mɔtɑɑɔk niib ŋɑɑn gɑl sik Antiɑɔs biɑk,</verse>
				<verse number="23">k sɑɑ wei lenŋ, k biɑ tɑn nyii lenŋ k sɑɑ Gɑɑlɑɑti nɑn Fliiji yɑkɑ po, k sɑɑ cien Yiesuweilɑ kul pɑlɑ.</verse>
				<verse number="24">Ŋɑnn e k Suif jɑsuɑ nnɑ din be, k u sɑnn yi Apuoluos, k b din mɑl’ɔ Aleksɑndli, k u din tɑn bɑɑl Efes. U din tie wun nbɑ mi mɑɑn e, k din mi Yennu lolkpel kɑdɑɑɔk fɑnu.</verse>
				<verse number="25">B din ponŋ wɑnn’ɔ Yonmdɑɑnɔ sɔnu e wɑɑ, k u tɑn bɑɑl k din piɑk wɑnt Yiesu po bonŋɑnn nɑn ninmɔnn, ŋɑɑn u din mi Sɑn nbɑ din wuul niib Yennu nyunwulu biɑnŋ nbɑ kuukuɑ e.</verse>
				<verse number="26">K u din piin piɑk Yennu mɑɑn nɑn pɑlcienn, Suifnbɑ jɑɑnti dieok ni, k Pliisiil nɑn u sɔlɔ Akiilɑɑs nbɑ gbɑt u mɑɑn mɑnŋ nɑ, k b tɑn jii’u k fiit Yennu sɔnu bonciɑnn fɑnu k wɑnn’ɔ.</verse>
				<verse number="27">L puolpo e k Apuoluos dukn ɑ wun sɑɑn Akɑɑyi. K Yiesuweilɑ nbɑ din be Efes nɑ sonm’ɔ, k diɑn kɑdɑɑɔk k tul Yiesuweilɑ nbɑ be Akɑɑyi nɑ, ɑ u i tɑnŋ i bɑɑl, bin gɑɑl’ɔ sɑɑɔnŋ. Wɑɑ tɑn bɑɑl lenŋ yuo nbɑ, k u set tot bin nbɑ tien yɑdɑ Yennu ninkpɑbɑɔnŋ pɑɑk,</verse>
				<verse number="28">k mɑɑn ŋuɑ nɑn Suifnbɑ nbɑ din tɑn noi nɑn lieb, k u din jikt Yennu lolkpel kɑdɑɑɔk, k wɑnt’b ɑ Yiesu e set tie Klistu k din pɑk nɑn pɑnŋ k nyɑnn’b niwol ni.</verse>
			</chapter>
			<chapter number="19">
				<verse number="1">Apuoluos nbɑ din dɑɑ be Kuolent nɑ, k Pɔul ŋɑnin din gɑl yɑkl nbɑ mɔk juɑt nɑ k sɑɑn Efes. Lenŋ e k u din sɑɑ lɑ Yiesuweisiɑb,</verse>
				<verse number="2">k boi’b ɑ: «Yɑɑ tien Yiesu yɑdɑ k wɑɑ’u nɑ, i mi k gɑɑl Foŋɑnm ii?» K b jiin ɑ: «Aɑi. T ponŋ tɑɑn k mi k gbɑt ɑ Foŋɑnm be kɑɑ wɑɑ gbɑɑ.»</verse>
				<verse number="3">K Pɔul boi’b ɑ: «K ŋɑnn, b wul’i wulbuol-lɑnu po e?» K b jiin ɑ: «B wul’t nɑn Sɑn nbɑ din wuul niib biɑnŋ nbɑ nɑ e.»</verse>
				<verse number="4">K Pɔul yet’b ɑ: «Sɑn din wuul niib Yennu nyunwulu, k l wɑnt ɑ bin mɔ kuɑŋɑɑn k lebt binbenŋ, ŋɑɑn yien’m ɑ bin tien wun nbɑ tɑn sɑɑ bɑɑl nɑ yɑdɑ, k ŋuɑ e tie Yiesu.»</verse>
				<verse number="5">Bɑɑ gbɑt nnɑ yuo nbɑ, k b ji wul’b Yennu nyunwulu Yonmdɑɑnɔ Yiesu sɑnn ni.</verse>
				<verse number="6">K Pɔul jii u nii ŋɑɑn yii b pɑɑk k Foŋɑnm sik kuɑ b ni, k b ji piɑk bɑlgɑni, k biɑ piɑk sɔknt Yennu mɑɑn.</verse>
				<verse number="7">Jɑb mɑnŋ din tie nɑn piik nɑn bɑnle nɑ e.</verse>
				<verse number="8">L din tie ŋmɑɑli ŋɑntɑ e k Pɔul ji din sɑɑn Suifnbɑ jɑɑnti dieok ni, k fɑɑ lɑbɑɑl nɑn niib nɑn pɑlcienn, k yɑbi u mɔnŋ ɑ wun kpint b yɑn k jikt sɑɑ Yennu nɑɑn po.</verse>
				<verse number="9">Ŋɑɑn niib nɑ siɑb din tie tubkɑngbɑtɑ dɑnm e, k din k sɑk mɑɑn nɑ, ŋɑɑn piɑk bɑlbiit nibul nɑ ni, k biil Yonmdɑɑnɔ weiu sɔnu. Ŋɑnn e k Pɔul nyik’b, ŋɑɑn jii Yiesuweilɑ nɑ k sɑɑn nɑn’m Tiilɑɑnus sɑkul dieok ni, k dɑɑl kul jik k u fɑɑ lɑbɑɑl nɑn niib lenŋ.</verse>
				<verse number="10">L din jii nnɑ k bɑɑl binɑ ŋɑnle. K niib kul ɑ nbɑ din be Asii tinŋ ni k tie *Suifnbɑ, nɑn nilieb kul ɑ, din gbɑt Yonmdɑɑnɔ mɑɑn mɑnŋ ɑ.</verse>
				<verse number="11">L yuo nɑ k Yennu din te k Pɔul tuun bɑktnɔunŋ tuonjɑɑnɑ nbɑ be l kuɑ.</verse>
				<verse number="12">Nnɑ e k niib din tuu jii cincenɑ nɑn nunfiɑni nbɑ sii Pɔul gbɑnɑnt nɑ, k sɑɑn tul b bɑɑtb k b yiɑli nɑ nyik’b k nɑlnbiit nyi b ni.</verse>
				<verse number="13">L yuo nɑ k Suif nisiɑb din be, k din tuu lin k nyint nɑlnbiit niib ni, k b biɑ din tuu bikn ɑ bin jii Yonmdɑɑnɔ Yiesu sɑnn kii nyint nɑlnbiit, k b din biel nɑlnbiit nɑ ɑ: «Min e tul’i mɔb Yiesu sɑnn ni, wun nbɑ k Pɔul muɑntl u mɑɑn nɑ, nyimin mɑn.»</verse>
				<verse number="14">Bin nbɑ din tuun nnɑ mɑnŋ din tie jɑb bɑnlole nbɑ din tie *Suifnbɑ Yennu mɑnntieb yudɑɑnsuɑ Sefɑ wɑɑs e.</verse>
				<verse number="15">Ŋɑɑn nɑlnbiiuk jiin k yet’b ɑ: «N mi Yiesu, k biɑ mi Pɔul po, ŋɑɑn k yinm mun, i tie ŋmee?»</verse>
				<verse number="16">K juɑ nbɑ k nɑlnbiiuk nɑ din be u ni nɑ yukl k tɑn cib’b bii, nɑn pɑnŋ, k nyɑnn’b, k tul’b dɑni, k biɑ pɑt pɑt b tiɑt, k b kul ɑ ciɑl gbɑnɑnbilɑ, k nyii u ŋɑɑk ni.</verse>
				<verse number="17">Yuo nbɑ k Suifnbɑ nɑn bin nbɑ k tie Suifnbɑ kul ɑ nbɑ be Efes nɑ gbɑt nnɑ, k jɑŋmɑɑni ji suol b kul ɑ, k b bɑɑk Yonmdɑɑnɔ Yiesu sɑnn bonciɑnn.</verse>
				<verse number="18">Ŋɑnn e k bin nbɑ din tɑn tien yɑdɑ nɑ bonciɑnn pɑk kɑt b nɔi ni biit, niib ni, k wɑnn lin nbɑ k b tuu tuun.</verse>
				<verse number="19">K linŋin dɑnm bonciɑnn ji tikl b kɑdɑɑt nɑn b sɑbɑ k bɑɑl nɑn’n, k tɑn juo muu niib kul nuni ni, k b kɑn kɑdɑɑt nɑ yɑbnt likli, k l tie likli kut binɑ tusɑ piinŋmu.</verse>
				<verse number="20">Ŋɑnn e din te k Yonmdɑɑnɔ mɑɑn ji din ŋɑnmt yɑt k kuɑ niib ni, k puki nɑn pɑnŋ.</verse>
				<verse number="21">L puolpo k Pɔul dukn ɑ u sɑɑ gɑɑl Mɑɑseduɑnn nɑn Akɑɑyi po e, k sɑɑn Selusɑɑlenm, k yet ɑ: «L puolpo, l tie k n sɑɑn Luonm.»</verse>
				<verse number="22">L pɑɑk, k u tun Tiimuote nɑn Elɑst, u sonmtieb ni bɑnle, ɑ bin gɑl u tuɑnn po k sɑɑn Mɑɑseduɑnn, ŋɑɑn k u din biɑl Asii tinŋ ni.</verse>
				<verse number="23">L yuo mɑnŋ dɑɑmuk bonbiil din fiil k jikt sɑɑ Yonmdɑɑnɔ weiu po.</verse>
				<verse number="24">K jɑsuɑ nnɑ mun din be k u sɑnn yi Demetlius, k u tuu jikt likli kut k din mɑɑ b yennu nbɑ k b yi’u *Altemiis nɑ puociɑnfei, l bonninnɑnɑ, k l tie pɑtɑ, k u kɔi, k din jii niib k b tuun u tuonɑ, k b lɑɑt likli bonciɑnn.</verse>
				<verse number="25">Ŋɑnn e k u tɑn yiin’m k tɑɑn b kul ɑ, k biɑ tɑɑn bin nbɑ kul kul tuun l tuonbuolu nɑ, k tɑn yet’b ɑ: «N ninjɑnm, i mi nɑn t nyuɑt nyi t tuonɑ nɑ ni e.</verse>
				<verse number="26">I mɔnŋ mɔnŋ mun ponŋ gbɑt k biɑ lɑ Pɔul nbɑ yien lin nbɑ nɑ. U yɑɑ ɑ nilɔ nbɑ mɑɑ yenni nɑn u nii, ɑ ŋɑnn k tie yenni kɑɑ, k u mɑɑn nɑ tunn niib bonciɑnn yɑn Efes nnɑ k sɑɑn pel lin gbenn Asii doi kul ɑ.</verse>
				<verse number="27">Pɑsiɑl k t tuonɑ nɑ sɑnn tɑn sɑɑ kpet mɑnn biil, k biɑ jen ɑ, k t yɑbnt yennu Altemiis puociɑnfiek tɑn sɑɑ kpet mɑnn k tien yɑnn, k biɑ jen ɑ, k t yennu Altemiis nibɑɑkl tɑn sɑɑ mɑnn k wɑɑb, dɑɑnɔ nbɑ k suɑ kul nbɑ be Asii tinŋ ni nɑn tingbounŋ nɑ kul ɑ jiɑntl’ɔ nɑ.»</verse>
				<verse number="28">Nibul nɑ nbɑ gbɑt nnɑ yuo nbɑ, k b wutuol fiil, k b tiɑn tintiɑni, k yɑɑ ɑ: «Tinm Efestieb yennu Altemiis tie yɑbnt yennu e.»</verse>
				<verse number="29">K duo nɑ kul muk. K b suol Gɑius nɑn Aliistɑɑlk k ciɑl sɑɑn kuɑ nɑn’m nibul ni. Jɑb bɑnle mɑnŋ din tie Mɑɑseduɑnn niib, bin nbɑ k Pɔul tuu tɔki nɑn’m nɑ.</verse>
				<verse number="30">K Pɔul luon k wun kuɑ niib nɑ ni, ŋɑɑn k Yiesuweilɑ k sɑk ɑ wun kuɑ.</verse>
				<verse number="31">K duo nɑ yudɑnm ni siɑb nbɑ din tie Pɔul yuɑsnbɑ din tun *tuomi ɑ Pɔul n di suklu, k dɑɑ kuɑ nibul mɑnŋ ni.</verse>
				<verse number="32">L yuo nɑ, nibul mɑnŋ ni, siɑb din tiɑn tintiɑni, k yɑki kpɑyɑkt jiɑk jiɑk, k niib nbɑ tikl nɑ yɑn ŋmɑt sɑɑ gɑl, k mɑɑn b bonciɑnn din k bɑnn b lɑknu mɑnŋ pɑɑk.</verse>
				<verse number="33">Tɔn, k Suifnbɑ nyinn jɑsuɑ nbɑ k b yi’u Aleksɑndl, k senn’ɔ b tuɑnn, ɑ wun pɑk b pɑɑk k tul’b. K Aleksɑndl donn nuu sɑnpɑɑpo, ŋɑɑn ji luon wun pɑk tul nibul nɑ k nyinn Suifnbɑ mɔniɑɔk mɑnŋ ni.</verse>
				<verse number="34">Ŋɑɑn bɑɑ tɑn bɑnn nɑn u tie Suif nilɔ nɑ, k b kul ji tiɑn tintiɑni, k yien ɑ: «Tinm Efestieb yennu Altemiis tie yɑbnt yennu e.» K b kul tiɑn nnɑ k wei bonciɑnn.</verse>
				<verse number="35">L juontu k duo mɑnŋ sɑɑkuɑ te k nibul nɑ ŋmin, ŋɑɑn k u yet’b ɑ: «Yinm Efestieb, suɑ kɑɑ tingbounŋ nɑ ni k k mi nɑn Efestieb e guu k goli yɑbnt Altemiis puociɑnfiek, ŋɑɑn mun guu k goli Altemiis ninnɑɔnŋ nbɑ nyii sɑnpɑɑpo k tɑn bɑɑ nɑ.</verse>
				<verse number="36">Suɑ biɑ kɑɑ k sɑɑ fit noi lin nbɑ nɑ. L pɑɑk, l ŋɑn k i di suklu, k dɑɑ tie jɑti.</verse>
				<verse number="37">I bɑɑl nɑn niib nɑ nnɑ nɑ, ŋɑɑn k b k jɑn t pɑtɑ bont. B biɑ k piɑk k suki’i biil t yennu.</verse>
				<verse number="38">L i tie k Demetlius nɑn u tuontunlieb mɔk mɑɑn nɑn suɑ i e, ŋɑnn buut buol ponŋ be k mɔk l dɑɑ, k buut dɑnm mun biɑ be. Ŋɑɑnt bin sɑɑn kii sɑɑ i puotl b lieb lenŋ.</verse>
				<verse number="39">L i tie k i mɔk bɑlsɑi k sɑɑ pukn, l ŋɑn k yin sɑɑn yudɑnm buol.</verse>
				<verse number="40">Setk nɑn mɔni, pɑsiɑl Luonmtieb tɑn sɑɑ mɑnn lɑ t biit, k yet ɑ t tie doyieltieb e, k jikt sɑɑ lin nbɑ tien dinnɑ nɑ po, k l k mɔk pɑɑk, k t mun biɑ kɑn fit wɑnn l pɑɑk k jikt sɑɑ dɑɑmuk nɑ po.»</verse>
				<verse number="41">U yet nnɑ e, ŋɑɑn ji yɑt niib nɑ.</verse>
			</chapter>
			<chapter number="20">
				<verse number="1">L kpikpiluk puolpo e, k Pɔul ji din yiin Yiesuweilɑ nɑ, k tɑn cie b pɑlɑ, ŋɑɑn ji cɑb’b, k yɑɑt k sɑɑn Mɑɑseduɑnn tinŋ ni,</verse>
				<verse number="2">k din lin Mɑɑseduɑnn tinŋ yɑkɑ po, k biɑ pɑk Yiesuweilɑ nbɑ be lenŋ nɑ Yennu mɑɑn bonciɑnn k kuɑnt’b pɑlɑ, ŋɑɑn gɑl sɑɑn Gleknbɑ tinŋ ni.</verse>
				<verse number="3">U ji be lenŋ k sɑɑ jɑnŋ ŋmɑɑli ŋɑntɑ, k l puolpo, k u ji tie siil ɑ wun kuɑ ŋɑlunŋ k sɑɑn Siili, ŋɑɑn tɑn bɑnn nɑn *Suifnbɑ loln lolɑ k guu’u. L pɑɑk k u dukn ɑ l ŋɑn wun ŋmɑt k sɑɑn gɑl Mɑɑseduɑnn tinŋ ni.</verse>
				<verse number="4">Piilus bik Suopɑɑtel, wun nbɑ nyii Beele nɑ, nɑn Aliistɑɑlk nɑn Sekundus, bin nbɑ nyii Tesɑɑluoniik nɑ, nɑn Gɑius, wun nbɑ nyii Delb nɑ, nɑn Tiikiik nɑn Tlofiinm, bin nbɑ nyii Asii tinŋ ni nɑ, nɑn Tiimuote, ŋɑnm e din sɑɑn nɑn Pɔul.</verse>
				<verse number="5">K b gɑl tuɑnn k ji sɑɑ guu’t Tloɑs.</verse>
				<verse number="6">Jɑɑnm nbɑ k b din tuu di pɑɑnu nbɑ kɑɑ * dɑtinŋ nɑ dinu puolpo e, k t ji din kuɑ ŋɑlunŋ, k nyii Fiiliip, k sɑɑ Tloɑs. K dɑɑ ŋɑnŋmu dɑɑl k t bɑɑl b buol Tloɑs, k biɑl lenŋ k jɑnŋ dɑɑ ŋɑnlole.</verse>
				<verse number="7">Tɔn, k *Fuondɑɑl dɑɑjuouk k t tikl lieb, k tɑɑn nɑn Yiesuweilɑ nbɑ be lenŋ nɑ, ɑ t di Yiesu mɔtɑɑɔk dinu. K Pɔul piɑk nɑn niib nɑ dik dik dik nɑn tɑnsuuni, k mɑɑn lɑɑ sɑɑ yent k wun gɑl nɑ pɑɑk.</verse>
				<verse number="8">T din tikl dituɑtuk nnɑ ni e, k b din juo fitɑ bonciɑnn lenŋ.</verse>
				<verse number="9">Nɑɑsinsuɑ nnɑ mun din be k u sɑnn yi Eotiik, k u din kɑl dituɑtuk nɑ tɑkɑlbonn pɑɑk, k Pɔul piɑk mɔkmɔk, k u kɑl tikntl, k ji tɑn guɑn k libt nyii dituɑtuk muntɑ nɑ ni, k tɑn bɑɑ tinŋ ni, k b sik jii’u, k suɑ k u kpo wɑɑ.</verse>
				<verse number="10">K Pɔul nyii dituɑtuk nɑ ni, k sonm sik tɑn fɑbn u pɑɑk k diɑ’u, ŋɑɑn yet ɑ: «I dɑɑ te k i pɑlɑ biil. U fo.»</verse>
				<verse number="11">L puolpo k u ŋmɑt k duo dituɑtuk nɑ ni, k sɑɑ dii jiet. L puolpo biɑk k u piɑk nɑn lɑɑ tɑn yent k u ji nyik’b, ŋɑɑn yɑɑn yɑɑt gɑl.</verse>
				<verse number="12">Ŋɑɑn k b ji jii nɑɑsimɔ nɑ ŋɑnin, k u mɔk mɑnfuol, k b kun nɑn’ɔ nɑn pɑlpienn, k l k tie wɑɑnm-nnɑ.</verse>
				<verse number="13">L puolpo k t biɑ kuɑ ŋɑlunŋ, k dɔnŋ gɑl sɑɑn Asuos. Lenŋ e k t din yɑɑ t jii Pɔul, k mɑɑn ŋuɑ din yet’t ɑ tin cet’ɔ, k mɑɑn u din luon wun sonm tɑɑtinŋ e k bɑɑl lenŋ.</verse>
				<verse number="14">Wɑɑ din bɑɑl Asuos yuo nbɑ, k u lɑ’t, k t ji jii’u k kuɑn’ɔ ŋɑlunŋ nɑ ni, k sɑɑn Miitiilenn.</verse>
				<verse number="15">K t biɑ tɑn tuɑt lenŋ k l yent k t bɑɑl Kio. K l biɑ yent k t bɑɑl Sɑɑmuos, k dɑɑl nbɑ wɑɑ nɑ k t bɑɑl Miile.</verse>
				<verse number="16">Pɔul din k luon ɑ wun sɑɑn Efes, k mɑɑn u din k luon k wun wei Asii tinŋ ni, ŋɑɑn u din luon yiɑn yiɑn, k mɑɑn u din luon ɑ l i sɑɑ fit, wun bɑɑl Selusɑɑlenm dɑjɑɑnn nbɑ k b yi *Pɑntekuot nɑ.</verse>
				<verse number="17">Ŋɑnn e k Pɔul din tun *tuomi ɑ bin nyi Miile duo ni, ɑ k sɑɑn Efes k sɑɑ yiin *Klistu mɔtɑɑɔk niib sɑɑkɑb nɑ.</verse>
				<verse number="18">Bɑɑ bɑɑl yuo nbɑ, k u yet’b ɑ: «I mi n binbenŋ nbɑ tuu be biɑnŋ nbɑ, mɑɑ din sint bɑɑl Asii tinŋ nnɑ k jikt sɑɑ.</verse>
				<verse number="19">N din tuun Yennu tuonɑ nɑn sikn-n-mɔnŋ bonciɑnn, nɑn nyin-nyuut, k biɑ lɑ biknu Suifnbɑ lolɑ pɑɑk.</verse>
				<verse number="20">I biɑ mi nɑn mɑɑ din muɑntl Yennu mɑɑn k biɑ wɑnt niib ni nɑn i ŋei ni nɑ, n din pɑk’i lin nbɑ kul sɑɑ sonm’i, k k nyik k biɑ k tenn siɑl.</verse>
				<verse number="21">N kpɑɑn Suifnbɑ nɑn bin nbɑ k tie Suifnbɑ kul ɑ bin mɔ kuɑŋɑɑn k lebt binbenŋ kii wɑɑ Yennu sɔnu, k tien t Yonmdɑɑnɔ Yiesu yɑdɑ.</verse>
				<verse number="22">«Tɔn, k mɔtɑɑnɑ Foŋɑnm e mɑb’n k n yɑɑ n sɑɑn Selusɑɑlenm, ŋɑɑn n k mi lin nbɑ sɑɑ sɑɑ tien’n lenŋ.</verse>
				<verse number="23">Ŋɑɑn mɑɑ mi lin nbɑ kuukuɑ tie nnɑ e. Mɑɑ lin duo kul nɑ ni, Foŋɑnm e tuu wɑnt’n nɑn ninmɔnn ɑ dɑnsɑlk nɑn fɑlɑ tɑn sii tie n yɑl e.</verse>
				<verse number="24">Ŋɑɑn n k yi n mɑnfuol k l tie siɑl, k mɑɑn min ŋɑnin luon k n tun tuonɑ nbɑ k Yonmdɑɑnɔ Yiesu tul’n nɑ e k gbenn k l tuonɑ tie k mii muɑntl lɑbɑmɑnn nbɑ wɑnt Yennu ninkpɑbɑɔnŋ po e.</verse>
				<verse number="25">«N din lin i kul ɑ sinsuuk ni, k muɑntl Yennu nɑɑn lɑbɑɑl. Tɔn, k mɔtɑɑnɑ, n mi nɑn i ji kɑn mi k lɑ’n biɑk.</verse>
				<verse number="26">L pɑɑk e te k n yet’i dinnɑ dɑɑl nɑ, ɑhuo, wun nbɑ kɔnŋ mɑnfuol nbɑ kɑɑ gbennu nɑ, n nuu kɑɑ lenŋ jik,</verse>
				<verse number="27">k mɑɑn n k mi k fɔlnt k ŋmɑt puolpo nɑn k n muɑnt Yennu nbɑ luon lin nbɑ nɑ kul k wɑnn’i.</verse>
				<verse number="28">L pɑɑk, i diɑ i mɔnŋ mɑn bonŋɑnn, nɑn Yiesuweilɑ nbɑ k Foŋɑnm kubn i nuu ni ɑ yii tie b yudɑnm kii goli’b. Ii guu Klistu mɔtɑɑɔk niib nbɑ k Yennu te k b tie u yɑb u Bijɑ kuun pɑɑk.</verse>
				<verse number="29">N mi nɑn mi i kɑɑ, nibiit tɑn sɑɑ bɑɑl i sinsuuk ni, k biil Yiesuweilɑ siɑb, nɑn kinkɑtɑ nbɑ tuu so pei biɑnŋ nbɑ nɑ.</verse>
				<verse number="30">Nisiɑb tɑn sɑɑ nyi i mɔnŋ mɔnŋ sinsuuk ni gbɑɑ, k fɑ fɑi k jiin bɑlmɔni wɑnnu po, ɑ bin tunn Yiesuweilɑ yɑn k te k bii wɑɑ’b.</verse>
				<verse number="31">L pɑɑk, ii guu mɑn k dɑɑ tɑnmt mɑɑ din kpɑɑn i kul nɑn nyin-nyuut, k k nyik yennu nɑn nyiɑɔk, k tɑn jɑnŋ binɑ ŋɑntɑ nɑ ni.</verse>
				<verse number="32">«Mɔtɑɑnɑ, n jikt’i k tie’i Yennu nuu ni, k biɑ mi nɑn yɑɑ bɑnn u mɑɑn nbɑ wɑnt u ninkpɑbɑɔnŋ po, l mɑɑn mɑnŋ sɑɑ fit cie i pɑlɑ, k biɑ tul’i fɑɑl nbɑ tie bin nbɑ kul tie u yɑb nɑ yɑl.</verse>
				<verse number="33">N din k luon suɑ likli ɑmi u sɑlmɑ ɑmi u tiɑt.</verse>
				<verse number="34">I mɔnŋ biɑ mi nɑn n din diɑ n nii nɑ e k tuun, k min nɑn n wei-nɑn-lieb di k biɑ gbɑb.</verse>
				<verse number="35">Mɑɑ din tuun nnɑ mɑnŋ pɑɑk e wɑnt nɑn sie k tii tuun bonciɑnn k fit k sonm tɑlɑs-dɑnm, k dɑɑ tɑnmt Yonmdɑɑnɔ nbɑ din yet lin nbɑ nɑ ɑ: ‹Pɑlpienn sii tie dɑɑnɔ nbɑ piin piini yɑl e, k gɑl wun nbɑ gɑɑn.› »</verse>
				<verse number="36">Pɔul nbɑ gbenn mɑɑn mɑnŋ yuo nbɑ, k b kul ɑ lɑkn gbɑɑn k miɑl Yennu.</verse>
				<verse number="37">Mɔni suol’b, k b kul ɑ mɔ, ŋɑɑn jii b nii k kokn kokn Pɔul.</verse>
				<verse number="38">B pɑlɑ mɑntk din biil nɑn wɑɑ yɑɑ ɑ b ji kɑn lɑ’u nɑ pɑɑk. Ŋɑnn e k b din ciɑn’ɔ k u kuɑ ŋɑlunŋ.</verse>
			</chapter>
			<chapter number="21">
				<verse number="1">Tɑɑ din tɑt nyik Yiesuweilɑ sɑɑkɑb mɑnŋ nɑ, k t tɔkn bɑɑl Kuos, k l yent k t bɑɑl Luod, k biɑ nyii lenŋ k sɑɑn Pɑɑtɑɑlɑ.</verse>
				<verse number="2">Lenŋ e k t din lɑ ŋɑlunŋ nbɑ sɑɑ Feniisi tinŋ ni. Ŋɑnn e k t kuɑ ŋɑlunŋ mɑnŋ k sɑɑ.</verse>
				<verse number="3">Tɑɑ tɑn lɑ duo nbɑ k nyun lint k b yi Siipl yuo nbɑ nɑ, k t gɑɑl t gɑnŋ po, k tɑn bɑɑl Siili tinŋ ni, k nyii ŋɑlunŋ nɑ ni, duo nbɑ k b yi Tiil nɑ ni, k ŋɑlunŋ mɑnŋ dɑnm din yɑɑ bin nyinn tiɑt lenŋ.</verse>
				<verse number="4">Lenŋ e k t din lɑ Yiesuweilɑ, k ji biɑl be b buol ni k sɑɑ jɑnŋ dɑɑ ŋɑnlole, k Foŋɑnm din te k b yet Pɔul ɑ u ji dɑɑ sɑɑ Selusɑɑlenm.</verse>
				<verse number="5">Dɑɑ ŋɑnlole nbɑ tɑn gɑl yuo nbɑ nɑ, k ŋɑnm nɑn b puob nɑn b wɑɑs din ciɑn’t, k sɑɑ nyii duo nɑ ni, k diɑn’t, k t kul ɑ gbɑɑn mɔk-kpinŋ k miɑl Yennu.</verse>
				<verse number="6">L puolpo k t cɑb lieb, ŋɑɑn yɑɑn kuɑ ŋɑlunŋ k sɑɑ, k b mun ŋmɑt k kun.</verse>
				<verse number="7">Ŋɑnn e k t nyii Tiil k bɑɑl Tolemɑiis. Lenŋ e k t sɑɑn fuont Yiesuweilɑ, ŋɑɑn biɑl b buol ni dɑyenn kuukuɑ.</verse>
				<verse number="8">L yent sɑn-nyiɑɔk k t nyii Tolemɑiis k bɑɑl Sesɑɑle k sɑɑn kuɑ Fiiliip ŋɑɑk ni, wun nbɑ muɑntl Yiesu lɑbɑmɑnn nɑ, k be. U din tie jɑb bɑnlole nbɑ k b din lukt’b Selusɑɑlenm nɑ yenɔ e.</verse>
				<verse number="9">U din mɔk sɑpɑɑnmunɑ bɑnnɑ, k b mun din tie bin nbɑ sɔknt Yennu mɑɑn.</verse>
				<verse number="10">T din be lenŋ k tien nɑn dɑɑ ŋɑnŋɑ nɑ wɑɑ, k *Yennu sɔkni, wun nbɑ k b yi’u Agɑɑbuus, nɑ din nyii Suude k sik,</verse>
				<verse number="11">k bɑɑl t buol ni, k tɑn jii Pɔul gbɑnn, k lol u mɔnŋ mɔnŋ tɑɑ nɑn u nii, ŋɑɑn yet ɑ: «Foŋɑnm nbɑ yɑɑ biɑnŋ nbɑ e nɑ, ɑ *Suifnbɑ nbɑ be Selusɑɑlenm nɑ tɑn sɑɑ lol gbɑnn nɑ dɑɑnɔ nɑ nnɑ e, ŋɑɑn jii’u k kubn’ɔ bin nbɑ k tie Suifnbɑ nɑ nuu ni.»</verse>
				<verse number="12">Tɑɑ ji din gbɑt nnɑ mɑnŋ, k tinm nɑn Sesɑɑle duo ni Yiesuweilɑ kul ɑ bɑln Pɔul ɑ u ji dɑɑ sɑɑ Selusɑɑlenm.</verse>
				<verse number="13">Ŋɑɑn k u ji din jiin ɑ: «Bee tien k i mɔ k luon k i biil n pɑl i? N k tien siil nɑn bɑɑ sɑɑ lol’n Selusɑɑlenm nɑ pɑɑk kuukuɑ kɑɑ, ŋɑɑn n ponŋ tien siil nɑn k n kpo Yonmdɑɑnɔ Yiesu sɑnn pɑɑk.»</verse>
				<verse number="14">Tɑɑ gbɑl nɑn tin tunn u yɑn nɑ, k t ji nyik ŋɑɑn yet ɑ: «T Yonmdɑɑnɔ nbɑ luon lin nbɑ nɑ, n tun.»</verse>
				<verse number="15">T weiu mɑnŋ puolpo e, k t ji din tien siil k sɑɑ Selusɑɑlenm.</verse>
				<verse number="16">K Yiesuweilɑ nbɑ be Sesɑɑle nɑ, k b siɑb mun din wei’t k sɑɑn. Ŋɑnn e k b din jii’t, k t sɑɑn Minɑɑsɔn ŋɑɑk ni. Minɑɑsɔn mɑnŋ ponŋ din tie Yiesuweikpel e k din tie Siipl nilɔ.</verse>
				<verse number="17">Tɑɑ din bɑɑl Selusɑɑlenm yuo nbɑ, k lenŋ Yiesuweilɑ gɑɑl’t nɑn pɑlpienn bonciɑnn.</verse>
				<verse number="18">K l yent sɑn-nyiɑɔk, k tinm nɑn Pɔul sɑɑn ɑ t sɑɑ fuont Sɑɑk. Yiesuweilɑ sɑɑkɑb kul ɑ mun din be lenŋ l yuo.</verse>
				<verse number="19">Ŋɑnn e k Pɔul fuont’b, ŋɑɑn kɑt wɑnn’b lin nbɑ kul k Yennu tun k tul bin nbɑ k tie Suifnbɑ nɑ, ŋuɑ Pɔul nbɑ din tun lin nbɑ kul Yiesu sɑnn ni nɑ pɑɑk.</verse>
				<verse number="20">Bɑɑ ji din gbɑt u mɑɑn mɑnŋ nɑ, k b kul ɑ pɑk Yennu k yet Pɔul ɑ: «T nɑɑ bik, ɑ mi Suifnbɑ nbɑ tie tusɑ tusɑ biɑnŋ nbɑ k tien Yiesu yɑdɑ, k b kul ɑ biɑ diɑ Muois *senni kenkenken.</verse>
				<verse number="21">Siɑb kumi’b ɑ ɑ wɑnt Suifnbɑ kul ɑ nbɑ be buolgɑnu tini ni ɑ bin yet Muois *senni, k biɑ yien’m ɑ b dɑɑ poli b wɑɑs punɑ, k biɑ yet’b ɑ b dɑɑ wɑɑ Suifnbɑ kɑɑl.</verse>
				<verse number="22">K t sɑɑ tien nlee nɑ? K mɑɑn b lek sɑɑ gbɑt nɑn ɑ bɑɑl nɑ.</verse>
				<verse number="23">L pɑɑk, t i yet’ɑ biɑnŋ nbɑ, fɑn tun l biɑnŋ. Jɑb bɑnnɑ e be nnɑ k pol pol nɑn Yennu.</verse>
				<verse number="24">Tɔn, fin nɑn ŋɑnm i sɑɑ k sɑɑ ŋɑnm i mɔnŋ, k fɑn pɑ b likli ɑ bin fit kuol b yut, k suɑ kul n fit ŋɑnm bɑnn nɑn mɑɑn nbɑ k b tuu piɑk ɑ po nɑ, l set k tie mɔni kɑɑ, ŋɑɑn ɑ mɔnŋ ponŋ wɑɑ Muois senni mɑnŋ nɑn l sɔnu.</verse>
				<verse number="25">Bin nbɑ k tie Suifnbɑ ŋɑɑn tien Yiesu yɑdɑ nɑ ŋɑnin, t ponŋ diɑn kɑdɑɑɔk k tul’b, k wɑnn’b tɑɑ din juont bɑnnu nbɑ ɑ b dɑɑ mi k di jiet nbɑ k b mɑnn pɑtl, ɑmi k ŋmɑn sɔn, ɑmi bonkobuk nbɑ k b ŋmɑkl k kpii, ŋɑɑn biɑ suol b mɔnŋ nɑn boncuncontuonɑ.»</verse>
				<verse number="26">Ŋɑnn e k Pɔul din jii jɑb mɑnŋ, k l tɑn yent, k ŋuɑ nɑn ŋɑnm din ŋɑnm b mɔnŋ. L puolpo k Pɔul din sɑɑn Yennu jɑɑnti ŋɑsɑɑkɑk ni k wɑnn dɑɑl nbɑ k ŋɑnmu mɑnŋ sɑɑ gbenn k suɑ kul sɑɑ nɑn piini k pi u mɔnŋ pɑɑk.</verse>
				<verse number="27">Dɑɑ ŋɑnlole dɑɑl nbɑ tɑn pel yuo nbɑ, k Suifnbɑ nbɑ nyii Asii k bɑɑl Selusɑɑlenm k be Yennu jɑɑnti ŋɑsɑɑkɑk ni nɑ, k b tɑn lɑ Pɔul, k te k niib nɑ kul fiil jil jil jil, k suol’ɔ,</verse>
				<verse number="28">ŋɑɑn biɑ tiɑn tintiɑni ɑ: «Suifnbɑ, sonm’t mɑn. Ŋuɑ e tie nilɔ nbɑ lin lokl kul po, k wɑnt niib k biil’b nɑn Suifnbɑ nɑn Muois senni nɑn Yennu jɑɑnti ŋɑsɑɑkɑk nɑ, k biɑ tɑn bɑɑl nɑn bin nbɑ k tie Suifnbɑ gbɑɑ Yennu jɑɑnti ŋɑsɑɑkɑk nɑ ni, k tɑn biil buol nbɑ tie Yennu tiɑɔnŋ yɑl nɑ.»</verse>
				<verse number="29">(B yet nnɑ k mɑɑn b din dɔnŋ lɑ Pɔul nɑn Tlofiinm, wun nbɑ din tie Efes nilɔ nɑ, k b be duo nɑ ni, k b dukn k mi ɑ Pɔul kuɑ nɑn’ɔ Yennu jɑɑnti ŋɑsɑɑkɑk nɑ ni e.)</verse>
				<verse number="30">L pɑɑk, k duo nɑ niib kul din fiil, k niib kul ɑ ciɑl, k bɑɑl kpil Pɔul, k suol’ɔ k piit nyinn’ɔ Yennu jɑɑnti ŋɑsɑɑkɑk nɑ ni. L tɑɑkpɑɑk ni nɑ, k siɑb luon ŋɑɑk nɑ tɑnmɔi.</verse>
				<verse number="31">B ji yɑɑ bin kpi Pɔul. L yuo nɑ k Luonmtieb sejenm yudɑɑnɔ ji gbɑt ɑ Selusɑɑlenmtieb kul ɑ fiil jil jil jil.</verse>
				<verse number="32">K u kɑkt yiɑn ɑ, k jii sejenm nɑn b sɑɑkɑb, k b fɑɑl sik nibul nɑ ni. Niib nɑ nbɑ lɑ’u nɑn sejenm nɑ yuo nbɑ, k b ji nyik Pɔul buot.</verse>
				<verse number="33">K sejenm yudɑɑnɔ nɑ sɑɑn suol Pɔul, ŋɑɑn tul mɔb ɑ bin bɑɑn’ɔ jɑlt ŋɑnle, ŋɑɑn boi Pɔul nbɑ tie wun nbɑ nɑn wɑɑ biil lin nbɑ nɑ.</verse>
				<verse number="34">K nibul nɑ ni, siɑb tiɑn Pɔul pɑɑk jiɑk jiɑk. B bɑlŋmɑtuk mɑnŋ pɑɑk k sejenm yudɑɑnɔ nɑ k fit bɑnn l pɑɑk bonŋɑnn. L pɑɑk, k u tul mɔb ɑ bin jii’u k sɑɑn nɑn’ɔ kɑnŋ ni.</verse>
				<verse number="35">Bɑɑ bɑɑl kɑnŋ nɑ tɑnmɔb tɑɑŋmɑɑtɑ pɑɑk nɑ, k sejenm nɑ jii’u sɑnpɑɑpo, k mɑɑn nigbounŋ nbɑ din luon bin kpi’u nɑ pɑɑk.</verse>
				<verse number="36">B ji din wɑɑ b puol k tiɑn tintiɑni ɑ: «Kpin’mɔ mɑn.»</verse>
				<verse number="37">Sejenm mɑnŋ nbɑ ji din yɑɑ bin kuɑ nɑn’ɔ kɑnŋ ni nɑ, k u boi sejenm yudɑɑnɔ nɑ ɑ: «A sɑɑ sɑk k n pɑk siɑl k tul’ɑ nii?» K u jiin boi’ɔ ɑ: «A gbiɑ Glek mɑɑn ii?</verse>
				<verse number="38">Fin kɑɑ tie Ejipt nilɔ nbɑ k dɑɑ ŋɑnle nnɑ nbɑ gɑl nɑ ni k u te k niib bɑɑl nɑn kunkɔnn duo nɑ pɑɑk, k u jii nifokpiilt tusɑ ŋɑnnɑ, k sɑɑn nɑn’m k dɑɑn be muuk ni nɑ ɑɑ?»</verse>
				<verse number="39">K Pɔul jiin ɑ: «N tie Suif nilɔ e, k b mɑl’n Tɑɑls nbɑ be Siiliisi yɑkl ni e, k n tie digbɑngbenŋl ni nilɔ e. N bɑln’mɑ e, ŋɑɑnt k n pɑk k tul niib nɑ.»</verse>
				<verse number="40">Sejenm yudɑɑnɔ nɑ cɑb’ɔ mɔb, k Pɔul ŋmɑnt k set tɑnmɔb tɑɑŋmɑɑtɑ nɑ pɑɑk ŋɑɑn ŋɑk u nuu k tul niib nɑ, ɑ bin ŋmin. Bɑɑ ŋmin yuo nbɑ, k u pɑk nɑn’m Suifnbɑ mɑɑn ni, k yet ɑ:</verse>
			</chapter>
			<chapter number="22">
				<verse number="1">«Cɑnbɑɑnbɑ nɑn n nɑɑ wɑɑs, gbiintl mɑn lin nbɑ k n yɑɑ n wɑnn’i k jiin n mɔnŋ po.»</verse>
				<verse number="2">Bɑɑ gbɑt k u piɑk *Suifnbɑ mɑɑn ni nɑ, k b ji ŋmin suon nnɑ. K u piɑk k sɑɑ ɑ:</verse>
				<verse number="3">«N tie Suif nilɔ e, ŋɑɑn k b mɑl’n Tɑɑls nbɑ be Siiliisi yɑkl ni, ŋɑɑn k n tɑn ŋmɑnt nilɔ Selusɑɑlenm nnɑ. K n wɑntuɑ din tie Gɑɑmɑɑliɑl e, k u din wɑnt’n t yejɑnm *senni cib cib, k n lek din wɑɑ Yennu nɑn ninmɔnn, nɑn i kul nbɑ wɑɑ’u dinnɑ biɑnŋ nbɑ nɑ.</verse>
				<verse number="4">N din muksl bin nbɑ wɑɑ Yonmdɑɑnɔ sɔnu, k biɑ din kpi’b gbɑɑ. N din so jɑb nɑn puob k kuɑnt’b dɑnsɑli.</verse>
				<verse number="5">Yennu mɑnntieb yudɑɑnɔ nɑn t yudɑnm kul sɑɑ fit k tien n *siɑlɑ lin nbɑ k n piɑk nɑ pɑɑk nɑn l set tie bɑlmɔni e. N din tɑn sɑɑn gɑɑl kɑdɑɑt b penŋ k tul Suifnbɑ nbɑ be Dɑɑmɑɑs nɑ, ŋɑɑn sɑɑn lenŋ mɑɑ n sɑɑ suol niib nbɑ wɑɑ Yiesu sɔnu nɑ, k jen nɑn’m Selusɑɑlenm nnɑ, k bin dɑt b tubɑ.</verse>
				<verse number="6">«Tɔn, k dɑɑsiɑl k n din tɑn sɑɑ k sɑɑ pel Dɑɑmɑɑs yensuuk ni, min tɑɑn tɑɑntl suɑ k yentsɑɑkɑl nyiknt sɑnpɑgbɑnn ni, k sik yent k lint’n ɑ.</verse>
				<verse number="7">K n bɑɑ tinŋ ni, k gbɑt kunkɔl yi ɑ: ‹Sɔul, Sɔul, bee k ɑ muksl’n i?›</verse>
				<verse number="8">K n jiin k boi mɑɑ: ‹A tie ŋmee?› K u yet’n ɑ: ‹Min, Nɑɑsɑɑlet nilɔ Yiesu e, k ɑ muksl’n mɑnŋ.›</verse>
				<verse number="9">Niib nbɑ din ciɑnt’n nɑ ŋɑnin din lɑ yentu nɑ wɑɑ, ŋɑɑn ŋɑnm din k gbɑt kunkɔl nbɑ piɑk nɑn’n nɑ ŋɑnin.</verse>
				<verse number="10">«Ŋɑnn e k n boi’ɔ: ‹N Yonmdɑɑnɔ, n sɑɑ tien nlee?› K Yonmdɑɑnɔ yet’n ɑ: ‹Fiit kii sɑɑ Dɑɑmɑɑs, k b sɑɑ sɑɑ wɑnn’ɑ lin nbɑ kul k Yennu nyinn ɑ ɑ tun.›</verse>
				<verse number="11">Tɔn, n din juɑn ɑ, k mɑɑn yentu nbɑ din yent k nyɔkt n ninbinɑ ni nɑ pɑɑk, k n tɔk-nɑn-lieb nɑ ji din dɑt n nuu k sɑɑn nɑn’n Dɑɑmɑɑs.</verse>
				<verse number="12">«Lenŋ e k jɑsuɑ din be k b yi’u Anɑɑniɑs, k u din tie nipiemɔ, k biɑ din diɑ Muois senni fɑnu, k Suifnbɑ kul ɑ nbɑ be Dɑɑmɑɑs nɑ din tien’ɔ nibɑɑkl bonciɑnn.</verse>
				<verse number="13">U din bɑɑl n penŋ k set, k yet’n ɑ: ‹N nɑɑ bik Sɔul, nyuɑntl.› L tɑɑkpɑɑk ni nɑ k n nyuɑnt k lɑ’u.</verse>
				<verse number="14">K u yet’n ɑ: ‹Yennu nbɑ tie t yejɑnm Yennu nɑ ponŋ din lukt’ɑ, ɑ fɑn bɑnn u yɑnbuɑtuonɑ, k biɑ lɑ niŋɑnɔ *Klistu, k biɑ gbɑt mɔbonɑ u tiɑɔnŋ mɔb ni,</verse>
				<verse number="15">k mɑɑn u luon fin e n tien u siɑlɑɑdɑɑnɔ, kii piɑk kii tien suɑ kul fɑɑ lɑ lin nbɑ k biɑ gbɑt lin nbɑ.</verse>
				<verse number="16">L pɑɑk, k ɑ ji kɑl k guu biɑ? Fiit, k wul Yennu nyunwulu k wuul ɑ biit kii yi u sɑnn.›</verse>
				<verse number="17">«Tɔn, k n ji din ŋmɑt Selusɑɑlenm, k mɑɑ din be Yennu jɑɑnti ŋɑsɑɑkɑk ni k mei Yennu nɑ k n lɑ yelntu.</verse>
				<verse number="18">K n yelntu mɑnŋ ni, k n lɑ Yonmdɑɑnɔ, k u yet’n ɑ: ‹Kɑktl k nyi Selusɑɑlenm yiɑn yiɑn, k mɑɑn Selusɑɑlenmtieb kɑn gɑɑl lin nbɑ k ɑ piɑk k jiin n po nɑ.›</verse>
				<verse number="19">K n jiin ɑ: ‹N Yonmdɑɑnɔ, b ponŋ tuu mi nɑn min e tuu lin kuɑ Suifnbɑ jɑɑnti diet ni, k so niib nbɑ tien’ɑ yɑdɑ nɑ, k buo’b kuɑnt’b dɑnsɑli.</verse>
				<verse number="20">K biɑ jen ɑ, bɑɑ din yɑɑ bin kpi ɑ siɑlɑɑdɑɑnɔ Etiɑnn nɑ, n mɔnŋ mɔnŋ mun din be lenŋ, k din tɑɑ b po. Min e biɑ din diɑ niib nbɑ din kpii’u nɑ tiɑt.›</verse>
				<verse number="21">K Yonmdɑɑnɔ yet’n ɑ: ‹Fin i sɑɑ wɑɑ, min e yɑɑ n tun’ɑ niib nbɑ be bɑnfɔkl k k tie Suifnbɑ nɑ tini ni.› »</verse>
				<verse number="22">Tɔn, Pɔul nbɑ piɑk nnɑ mɑnŋ, k niib nɑ lek k gbiint wɑɑ pɑk lin nbɑ mɑnŋ, ŋɑɑn wɑɑ tɑn pɑk juont k b ji k sɑk, k tiɑn tintiɑni sɑnpɑɑpo wɑɑ ɑ: «Juɑ nɑ k ŋɑn nɑn wuu be tingbounŋ nɑ ni. Yinm tɑɑn lek kpin’mɔ mɑn.»</verse>
				<verse number="23">K b yikn wuyikni k tiɑn, ŋɑɑn liɑtl b tiɑt k pɑt ŋɑkn, ŋɑɑn wo tɑnt k yɑln sɑnpɑɑpo, b wutuol nbɑ duo nɑ pɑɑk</verse>
				<verse number="24">Ŋɑnn e k Luonmtieb sejenm yudɑɑnɔ nɑ tul mɔb ɑ bin jii Pɔul k kuɑ nɑn’ɔ kɑnŋ nɑ ni, ŋɑɑn biɑ yet’b ɑ bin buo’u, k wun bɑnn biit nbɑ k u tun k Suifnbɑ tiɑn tintiɑni mɑnŋ.</verse>
				<verse number="25">K b lol’ɔ, ŋɑɑn ji yɑɑ bin buo’u. Ŋɑnn e k u boi sejenm sɑɑkɑbik nbɑ sie lenŋ nɑ ɑ: «Senni cɑb ɑ ɑ buo Luonm nilɔ k suɑ i dɑɑ k bu u buut ii?»</verse>
				<verse number="26">Sejenm sɑɑkuɑ mɑnŋ nbɑ gbɑt nnɑ yuo nbɑ, k u sɑɑn b yudɑɑnɔ nɑ penŋ, k sɑɑ yet’ɔ ɑ: «A sɑɑ tien nlee? U mɔk yiikuo nɑn Luonm nilɔ nɑ e.»</verse>
				<verse number="27">K sejenm yudɑɑnɔ nɑ mun fiil, k tɑn bɑɑl boi Pɔul ɑ: «Yetl’n, Luonmtieb set tul’ɑ b yiikuo ee?» K Pɔul jiin ɑ: «Nnn.»</verse>
				<verse number="28">K sejenm yudɑɑnɔ nɑ yet’ɔ ɑ: «Min ŋɑnin din pɑ likli sɑɑn e wɑɑ k b cɑb’n yiikuo mɑnŋ.» K Pɔul yet’ɔ ɑ: «Ŋɑɑn min ŋɑnin, bɑɑ mɑl’n, b ponŋ cɑb’n yiikuo mɑnŋ ɑ.»</verse>
				<verse number="29">L tɑɑkpɑɑk ni nɑ, k sejenm nbɑ bo luon k bin boi Pɔul buot buboit nɑ, ji fuln, k ŋmɑt potuntunɑ jik, k jɑŋmɑɑni ji suol sejenm yudɑɑnɔ nɑ, nɑn wɑɑ lɑ k u lol Pɔul nbɑ k Luonmtieb cɑb’ɔ b yiikuo nɑ jɑlt.</verse>
				<verse number="30">Ŋɑnn e k sejenm yudɑɑnɔ mɑnŋ lek yɑbi ɑ wun bɑnn mɑɑn nbɑ k Suifnbɑ tɑɑl Pɔul nɑ pɑɑk cib cib. K l ji tɑn yent sɑn-nyiɑɔk, k u te k b lot’ɔ, ŋɑɑn biɑ tul mɔb ɑ Suifnbɑ mɑnntieb yudɑnm nɑ nɑn b tituk kɑɑnu dɑnm kul ɑ n tikl nɑ, ŋɑɑn te k Pɔul bɑɑl set b tuɑnn po.</verse>
			</chapter>
			<chapter number="23">
				<verse number="1">Ŋɑnn e k Pɔul got tituk kɑɑnu dɑnm mɑnŋ silll, k tɑn yet ɑ: «N nɑɑ wɑɑs, mɑɑ din be biɑnŋ nbɑ k tɑn tuu mɔtɑɑnɑ, n mi nɑn l fɑn nɑn Yennu.»</verse>
				<verse number="2">Wɑɑ yet nnɑ, k mɑnntieb yudɑɑnɔ Anɑɑniɑs yet bin nbɑ sie k kpiɑ Pɔul nɑ ɑ bin fɑɑ Pɔul mɔb pɑɑk.</verse>
				<verse number="3">K Pɔul yet’ɔ ɑ: «Yennu sɑɑ fɑɑ fin kpinkpɑnni dɑɑnɔ nɑ wɑɑ. A kɑl lenŋ k bu n buut nɑn t *senni nbɑ wɑnt biɑnŋ nbɑ nɑ, ŋɑɑn fɑɑ yɑɑ bin buo’n nɑ, ɑ mɔnŋ biil *senni mɑnŋ ɑ.»</verse>
				<verse number="4">K bin nbɑ sie k kpiɑ Pɔul nɑ yet’ɔ ɑ: «A tɑn suki Yennu mɑnntieb yudɑɑnɔ ɔɔ?»</verse>
				<verse number="5">K u jiin ɑ: «N nɑɑ wɑɑs, n k mi nɑn u tie mɑnntieb yudɑɑnɔ e. L diɑn Yennu lolkpel kɑdɑɑɔk ni ɑ: ‹L k ŋɑn k ɑ pɑk bɑlbiiuk k jiin ɑ yudɑɑnɔ po.› »</verse>
				<verse number="6">Tɔn, Pɔul nbɑ ji bɑnn nɑn tituk kɑɑnu mɑnŋ siɑb tie *Sɑɑdiuseɑnbɑ, k lieb mun tie Fɑɑliisiɑnnbɑ nɑ, k u yet sɑnpɑɑpo wɑɑ niib nɑ ni ɑ: «N nɑɑ wɑɑs, n tie Fɑɑliisiɑn e, Fɑɑliisiɑn bik e tie’n. K n mɔk dindɑnn nɑn kpienm tɑn sɑɑ fiil ɑ. L pɑɑk e te k b bu n buut nɑ.»</verse>
				<verse number="7">Wɑɑ pɑk nnɑ mɑnŋ yuo nbɑ, k mɔniɑɔk ji fiil Fɑɑliisiɑnnbɑ nɑn Sɑɑdiuseɑnbɑ mɑnŋ sinsuuk ni, k tintɑɑnu tɑn bɔkt.</verse>
				<verse number="8">(Sɑɑdiuseɑnbɑ nɑ yɑɑ ɑ kpienm fiilu kɑɑ, k *mɑlɑkɑɑnbɑ kɑɑ, k sei biɑ kɑɑ, ŋɑɑn Fɑɑliisiɑnnbɑ ŋɑnin tien l kul ɑ yɑdɑ wɑɑ.)</verse>
				<verse number="9">Ŋɑnn e k b tintiɑni nɑ ŋɑnmt k do k puki, k *senniwɑntieb nɑ siɑb, bin nbɑ tie Fɑɑliisiɑnnbɑ nɑ, fiil pɑk nɑn ninmɔnn ɑ: «T k lɑ juɑ nɑ biit. Pɑsiɑl siek ɑmi mɑlɑkɑ e pɑk tul’ɔ.»</verse>
				<verse number="10">K mɔniɑɔk nɑ din ŋɑnm k fiil bonciɑnn, k sejenm yudɑɑnɔ nɑ mi ɑ b tɑn sɑɑ mɑnn kpet k dɑt Pɔul k pɑt pɑt’ɔ. L pɑɑk, k u tul mɔb ɑ sejenm n sɑɑn k sɑɑ nyinn Pɔul tituk kɑɑnu dɑnm mɑnŋ ni, k sɑɑn nɑn’ɔ kɑnŋ nɑ ni.</verse>
				<verse number="11">L puolpo k nyiɑɔk tɑn bɔnn, k Yonmdɑɑnɔ bɑɑl Pɔul penŋ, k tɑn yet’ɔ ɑ: «Ii mɔk pɑlcienn. A ponŋ tul’n *siɑlɑ Selusɑɑlenm ɑ, k l biɑ kpɑɑ tɑlɑs e nɑn k ɑ biɑ tun Luonm duo ni nnɑ.»</verse>
				<verse number="12">L din tɑn yent sɑn-nyiɑɔk, k Suifnbɑ tikl, k kɑl lol lol, ŋɑɑn biɑ pol pol, ɑ b kɑn di siɑl i ɑmi k nyu siɑl, sie k bin tɑn kpi Pɔul ɑ.</verse>
				<verse number="13">Bin nbɑ din lol lol mɑnŋ din yɑb gɑl nɑn niib piinnɑ nɑ.</verse>
				<verse number="14">Ŋɑnn e k b fiil sɑɑn Yennu mɑnntieb yudɑnm nɑn sɑɑkɑb buol k yet’b ɑ: «T pol pol nbɑ pɑɑl e, ɑ t kɑn di siɑl ɑmi k nyu siɑl, sie k tin tɑn kpii Pɔul ɑ.</verse>
				<verse number="15">L pɑɑk, yinm nɑn tituk kɑɑnu dɑnm nɑ n tun *tuomi Luonmtieb sejenm yudɑɑnɔ nɑ penŋ, k wun nyinn Pɔul k bɑɑl nɑn’ɔ i buol nnɑ, k lii tie nɑn i luon k i boi’ɔ buboit e, k bɑnn u mɑɑn mɑnŋ po cib cib nɑ. T dɑɑn tien siil, ɑ tin kpi’u k suɑ u dɑɑ k bɑɑl nnɑ»</verse>
				<verse number="16">Ŋɑɑn k Pɔul niipuo bijɑ mun gbɑt b lolɑ mɑnŋ, k sɑɑn kɑnŋ nɑ ni, k sɑɑ yet Pɔul l bɑnnu.</verse>
				<verse number="17">Pɔul nbɑ gbɑt nnɑ mɑnŋ, k u yiin sejenm sɑɑkɑyenɔ, k tɑn yet’ɔ ɑ: «Jiin nɑɑsimɔ nɑ, k sɑɑn nɑn’ɔ ɑ yudɑɑnɔ penŋ, k mɑɑn u mɔk siɑl e k yɑɑ wun yet’ɔ.»</verse>
				<verse number="18">K sejenm sɑɑkɑyenɔ nɑ jii’u k sɑɑn nɑn’ɔ b yudɑɑnɔ nɑ penŋ, k yet’ɔ ɑ: «Pɔul, wun nbɑ k t diɑ’u dɑnsɑlk nɑ, yet ɑ n bɑɑl nɑn nɑɑsimɔ nɑ ɑ penŋ, k mɑɑn u mɔk siɑl e k luon k wun yet’ɑ.»</verse>
				<verse number="19">K sejenm yudɑɑnɔ nɑ suol u nuu suon nnɑ, k sɑɑn nɑn’ɔ kpinŋ, k sɑɑ boi’ɔ: «A mɔk bɑl-lɑni e k luon k ɑ yet’n ii?»</verse>
				<verse number="20">K u yet’ɔ ɑ: « *Suifnbɑ tɑɑn mɔb k luon k bin won boi’ɑ wonn k ɑ nyinn Pɔul k sik nɑn’ɔ b tituk ni, k lii tie nɑn b luon k bin bo boi’ɔ buboit e, k bɑnn u po cib cib nɑ.</verse>
				<verse number="21">Ŋɑɑn ɑ dɑɑ fiin b po, k mɑɑn Suifnbɑ siɑb yɑb, k gɑl nɑn jɑb piinnɑ nɑ wɑɑ, bin nbɑ sɑɑ bɔl k guu ɑ bin kpi’u. B kul ɑ pol pol e, k yɑɑ ɑ b kɑn di jiet ɑmi k nyu siɑl, sie k bin tɑn kpi’u wɑɑ. B kpɑn tien siil e wɑɑ ŋɑɑn ji guu ɑ mɔb.»</verse>
				<verse number="22">Ŋɑnn e k sejenm yudɑɑnɔ nɑ yet nɑɑsimɔ nɑ ɑ: «I mi k ɑ yet suɑ nɑn ɑ kumi’n l lɑbɑɑl,» ŋɑɑn te k u ŋmɑt.</verse>
				<verse number="23">Ŋɑnn e k sejenm yudɑɑnɔ nɑ yiin u sɑɑkɑb nɑ ni bɑnle k tɑn yet’b ɑ: «Jiin mɑn sejenm kobiinle, nɑn tɑnjɑklɑ piinlole, ŋɑɑn jii kpɑntuɑlɑ kobiinle mun k tien siil k sɑɑn Sesɑɑle. Ii nyi gɔtonm yuo nyiɑɔk nɑ, k sɑɑn.</verse>
				<verse number="24">Jiin tɑɑnm k tul Pɔul k wun jɑk, ŋɑɑn tenn tɑɑnlei kii diɑ, kii sɑɑ nɑn’ɔ suon nnɑ, k sɑɑ bɑɑl yudɑɑnɔ Feliiks penŋ, k u dɑɑ lɑɑt dɑnŋ,»</verse>
				<verse number="25">k u diɑn kɑdɑɑɔk k tul’b, k l wɑnt ɑ nnɑ:</verse>
				<verse number="26">«Min Kluod Liisiɑs e diɑn kɑdɑɑɔk nɑ, k tien Cɑnbɑɑ yudɑɑnɔ Feliiks, n fuont’ɑ.</verse>
				<verse number="27">«Suifnbɑ e dɑɑn suol juɑ nɑ, k dɑɑn bo sɑɑ kpi’u wɑɑ, ŋɑɑn k n gbɑt ɑ u tie Luonm nilɔ e. L pɑɑk, k n jii sejenm, k sɑɑn k sɑɑ fɑt’ɔ.</verse>
				<verse number="28">N dɑɑn luon k n bɑnn lin nbɑ pɑɑk e k b tɑɑl’ɔ mɑnŋ. L pɑɑk, k n jii’u k bɑɑl nɑn’ɔ b tituk kɑɑnu dɑnm buol,</verse>
				<verse number="29">k tɑn bɑnn nɑn l tie b mɔnŋ senni pɑɑk e k b tɑɑl’ɔ mɑnŋ. Ŋɑɑn l k tie bisiɑt kɑɑ k l bo jɑnŋ nɑn u kuun, ɑmi dɑnsɑlkuɑnu.</verse>
				<verse number="30">«Ŋɑnn e k b bo kumi’n ɑ Suifnbɑ loln lolɑ ɑ bin kpi’u. L pɑɑk, k n yɑɑ ɑ sejenm n jii’u k bɑɑl ɑ penŋ yiɑn yiɑn, ŋɑɑn k n biɑ yet bin nbɑ tɑɑl’ɔ mɑnŋ, ɑ bin bɑɑl ɑ buol, k tɑn wɑnn’ɑ lin nbɑ k b tɑɑl’ɔ l pɑɑk nɑ.»</verse>
				<verse number="31">Ŋɑnn e k sejenm nɑ jii Pɔul nɑn b yudɑɑnɔ nbɑ tul’b mɔb biɑnŋ nbɑ nɑ, k sɑɑ nɑn’ɔ, k sɑɑ bɑɑl duo nbɑ yi Antiipɑɑtliis nɑ, l nyiɑɔk mɑnŋ.</verse>
				<verse number="32">K l yent sɑn-nyiɑɔk, k sejenm nbɑ sonm tɑɑtinŋ nɑ ji ŋmɑt kun Selusɑɑlenm, kɑnŋ nɑ ni, ŋɑɑn cɑb tɑnjɑklɑ nɑ ɑ bin sɑɑn nɑn’ɔ.</verse>
				<verse number="33">K b jii’u k sɑɑn nɑn’ɔ Sesɑɑle, k sɑɑ jii kɑdɑɑɔk nɑ k tul yudɑɑnɔ Feliiks nɑ, ŋɑɑn biɑ jii Pɔul k kubn’ɔ.</verse>
				<verse number="34">K yudɑɑnɔ mɑnŋ gɑɑl kɑdɑɑɔk nɑ k lii, ŋɑɑn boi Pɔul ɑ u nyii tinlɑnŋ e? Wɑɑ bɑnn nɑn Pɔul nyii Siiliisi nɑ,</verse>
				<verse number="35">k u yet’ɔ ɑ: «Bin nbɑ tɑɑl’ɔ mɑnŋ i bɑɑl yuo nbɑ, n sɑɑ bu ɑ buut.» Ŋɑnn e k u tul mɔb ɑ guutieb ii diɑ’u kpɑnbɑl *Heluod ŋɑɑk ni.</verse>
			</chapter>
			<chapter number="24">
				<verse number="1">Tɔn, k dɑɑ ŋɑnŋmu tɑn gɑl, k Yennu mɑnntieb yudɑɑnɔ Anɑɑniɑs, nɑn sɑɑkɑb, nɑn lɔyɑ wun nbɑ k b yi’u Teltulus nɑ, tɑn bɑɑl Sesɑɑle k sɑɑn yudɑɑnɔ Feliiks buol ni, k wɑnn’ɔ bɑɑ tɑɑl Pɔul lin nbɑ nɑ pɑɑk.</verse>
				<verse number="2">B yiin Pɔul k u bɑɑl b tuɑnn k Teltulus piin k tɑɑl’ɔ k yien ɑ: «Cɑnbɑɑ Feliiks, ɑ pɑɑk e te k t tinŋ nɑ mei, nɑn ɑ minu pɑɑk te k duo nɑ ŋɑn.</verse>
				<verse number="3">Siɑl kul po t mɔk pɑlpienn nɑn lin nbɑ nɑ yuo kul ɑ, k t tien’ɑ niipuouk bonciɑnn.</verse>
				<verse number="4">N k mɑntk luon k n biil ɑ yuo, ŋɑɑn n bɑln’mɑ e k ɑ di suklu k gbiint t mɑɑn nɑ wɑɑn.</verse>
				<verse number="5">«T lɑ k juɑ nɑ biil bonɑ bonciɑnn, k biɑ jen ɑ, k u tuk *Suifnbɑ b sinsuuk ni, tingbounŋ nɑ kul ni. Ŋuɑ e biɑ tie Nɑɑsɑɑlienbɑ yudɑɑnɔ gbɑɑ,</verse>
				<verse number="6">k u dɑɑn luon k wun kuɑn jɑknt Yennu jɑɑnti ŋɑsɑɑkɑk ni. Ŋɑnn e te k t suol’ɔ k t dɑɑn bo luon ɑ tin bu u buut e nɑn t *senni nbɑ wɑnt biɑnŋ nbɑ nɑ,</verse>
				<verse number="7">ŋɑɑn k sejenm yudɑɑnɔ Liisiɑs bɑɑl, k tɑn kpil t niib nɑn pɑnŋ k fɑt’ɔ t penŋ.</verse>
				<verse number="8">L puolpo e k Cɑnbɑɑ Liisiɑs mɑnŋ biɑ tul mɔb ɑ bin nbɑ tɑɑl’ɔ mɑnŋ n bɑɑl ɑ buol nnɑ. A mɔnŋ sɑɑ fit boi’ɔ buboit k lɑ nɑn tɑɑ tɑɑl’ɔ lin nbɑ nɑ pɑɑk, l tie bɑlmɔni e.»</verse>
				<verse number="9">Ŋɑnn e k Suifnbɑ wɑnn bɑɑ tɑɑl’ɔ lin nbɑ nɑ pɑɑk nɑ k yɑɑ ɑ l tie mɔni.</verse>
				<verse number="10">L yuo nɑ k yudɑɑnɔ nɑ wɑnn Pɔul nuu ɑ wun pɑk. K Pɔul yet ɑ: «N mi nɑn fɑɑ tien tinm Suifnbɑ nɑ bɑlbuulɔ, l dii binɑ bonciɑnn. L pɑɑk, l tien’n pɑlpienn nɑn mɑɑ yɑɑ n pɑk n mɔnŋ mɔnŋ pɑɑk ɑ buol nnɑ.</verse>
				<verse number="11">«L i tie k ɑ luon, ɑ sɑɑ boi k bɑnn nɑn l k gɑl nɑn dɑɑ piik nɑn ŋɑnle nnɑ k n dɑɑn duo Selusɑɑlenm, mɑɑ n sɑɑ jiɑnt Yennu.</verse>
				<verse number="12">K Suifnbɑ dɑɑn k lɑ k n noi mɔnɔsiɑɔk nɑn suɑ Yennu jɑɑnti ŋɑsɑɑkɑk ni, ɑmi k tiki niib k fiint b wutuol Suifnbɑ jɑɑnti diet ni, ɑmi duo mɑnŋ ni biɑk.</verse>
				<verse number="13">B biɑ kɑn fit k wɑnn lin nbɑ k bilsuk kɑɑ, k b tɑɑl’n mɑnŋ.</verse>
				<verse number="14">«Min yien’ɑ e nɑn mɑɑ wɑɑ sɔnu nbɑ k Suifnbɑ yien ɑ l sɔnu tie fɑɑk sɔnu nɑ, ŋɑɑn min lek jiɑntl t yejɑnm Yennu e. Lin nbɑ diɑn Muois senni kɑdɑɑt nɑn *Yennu sɔkniinbɑ kɑdɑɑt ni nɑ, n tien l kul ɑ yɑdɑ,</verse>
				<verse number="15">k mɔk dindɑnn nɑn niib nɑ mun biɑ mɔk l dindɑnn buolu nnɑ e, nɑn Yennu tɑn sɑɑ fiin bin nbɑ tie niŋɑnm nɑn bin nbɑ tie nibiit kul kuun ni.</verse>
				<verse number="16">K l pɑɑk, n yɑbi n mɔnŋ yuo kul, mɑɑ n tun lin nbɑ tuok sɔnu, Yennu nɑn nisɑɑlk buol ni.</verse>
				<verse number="17">«Tɔn, mɑɑ din nyii Selusɑɑlenm, l din wei bonciɑnn nɑ, k n ji tɑn ŋmɑt lenŋ mɑɑ n tul n niib likli, ŋɑɑn biɑ pi Yennu piini.</verse>
				<verse number="18">Tɔn, sinsinn, mɑɑ dɑɑn ŋɑnm n mɔnŋ k gbenn nɑ, k n dɑɑ be Yennu jɑɑnti ŋɑsɑɑkɑk ni, k dɑɑ pi piini mɑnŋ, k b kuɑ k lɑ’n lenŋ. Niib bonciɑnn kɑɑ dɑɑn ciɑn’n, k fuut mun biɑ dɑɑn kɑɑ.</verse>
				<verse number="19">Ŋɑɑn k Suifnbɑ nbɑ dɑɑn nyii Asii tinŋ ni nɑ ŋɑnin dɑɑn be Yennu jɑɑnti ŋɑsɑɑkɑk nɑ ni. L i bo i tie k b lɑ n biit, l bo kpɑɑ tɑlɑs k bin bo bɑɑl k tɑɑl’n.</verse>
				<verse number="20">Ŋɑnn i kɑɑ, fɑn ŋɑɑn k niib nbɑ be nnɑ nɑ n wɑnn biit nbɑ k b dɑɑn lɑ k n tun, mɑɑ dɑɑn sie b tituk kɑɑnu ni yuo nbɑ nɑ.</verse>
				<verse number="21">B dɑɑn k lɑ n biit, sie bon-yenn kuukuɑ nbɑ k n dɑɑn yet b sinsuuk ni, lin nbɑ k b k luon, k n yɑɑ ɑ: ‹Buut nbɑ k i bu nɑn’n nɑ tie mɑɑ yet yɑɑ ɑ kpienm fiilu be nɑ pɑɑk e.› »</verse>
				<verse number="22">Feliiks nbɑ ŋɑnin mi Yiesu weiu po bonŋɑnn nɑ, k u nyik mɑɑn nɑ, ŋɑɑn yɑɑ ɑ: «Sejenm yudɑɑnɔ Liisiɑs i tɑnŋ i bɑɑl yuo nbɑ, n sɑɑ got i mɑɑn mɑnŋ po,»</verse>
				<verse number="23">ŋɑɑn yet u sejenm sɑɑkɑyenɔ ɑ u guu Pɔul, k wuu be u yɑmɑ ni, k biɑ cɑb Pɔul yuɑsnbɑ ɑ b i tien’ɔ lin nbɑ k u luon.</verse>
				<verse number="24">Ŋɑnn e k dɑɑ ŋɑnŋɑ nnɑ tɑn gɑl, k Feliiks tɑn bɑɑl u buut buol nɑn u ŋɑɑpuo Dlusiil, k u tie Suif, k Feliiks te k b yiin Pɔul k bɑɑl nɑn’ɔ. K ŋuɑ Feliiks gbiintl, k Pɔul piɑk biɑnŋ nbɑ k nilɔ sɑɑ tien Yiesu *Klistu yɑdɑ.</verse>
				<verse number="25">Tɔn, Pɔul nbɑ piɑk k wɑnt yentinu nɑn mɔnŋdiɑnu nɑn buut dɑɑl bɑɑlu po yuo nbɑ, k jɑŋmɑɑni ji suol Feliiks, k u yet ɑ: «Mɔtɑɑnɑ, ii dɑɑ kii sɑɑ, ŋɑɑn l i tie k n lɑ yɑɑk, n biɑ sɑɑ ŋɑnm yiin’ɑ.»</verse>
				<verse number="26">Feliiks biɑ lek din luon nɑn Pɔul tɑn sɑɑ tul’ɔ likli e. L pɑɑk e te k u din tuu tun k yi Pɔul k piɑk nɑn’ɔ.</verse>
				<verse number="27">Tɔn, l din tie nnɑ e k sɑɑ jɑnŋ binɑ ŋɑnle k l puolpo k Polsius Festus mun gɑɑl Feliiks setu k gɑɑl *yudɑnt mɑnŋ. Feliiks din yɑɑ wun penn Suifnbɑ pɑlɑ, k ŋɑɑn k Pɔul be dɑnsɑlk ni.</verse>
			</chapter>
			<chapter number="25">
				<verse number="1">Yudɑɑnɔ Festus nbɑ bɑɑl Sesɑɑle, l dɑɑ ŋɑntɑ dɑɑl k u nyii lenŋ k duo Selusɑɑlenm.</verse>
				<verse number="2">Lenŋ e k Yennu mɑnntieb yudɑnm nɑn *Suifnbɑ yudɑnm bɑɑl Festus penŋ k pɑk pɑɑn Pɔul mɑɑn nɑ, ŋɑɑn miɑl Festus</verse>
				<verse number="3">ɑ wun te k b pɑlɑ i mei, k te k Pɔul n bɑɑl Selusɑɑlenm, k mɑɑn b din lol lol ɑ bin bɔl k lɑɑ k tɑn kpi Pɔul sɔnu ni.</verse>
				<verse number="4">Ŋɑɑn Festus jiin ɑ: «Pɔul be dɑnsɑlk ni Sesɑɑle, k n mɔnŋ mɔnŋ lek sɑɑ ŋmɑt k sɑɑn lenŋ dɑɑ ŋɑnlele nɑ wɑɑ.</verse>
				<verse number="5">L pɑɑk, ŋɑɑnt mɑn k i yudɑnm n wei’n, k tin sik Sesɑɑle. L i tie k juɑ nɑ tun bonbiil i e, bin tɑɑl’ɔ.»</verse>
				<verse number="6">Festus din dii nɑn dɑɑ ŋɑnniin ɑmi dɑɑ piik nɑ k be nɑn’m, k tɑn fit k ŋmɑt Sesɑɑle, k l yent sɑn-nyiɑɔk ni, k u ji kɑl u buut pɑɑk k te k b nyinn Pɔul k bɑɑl nɑn’ɔ.</verse>
				<verse number="7">Pɔul nbɑ bɑɑl yuo nbɑ nɑ, k Suifnbɑ nbɑ nyii Selusɑɑlenm nɑ, fiil k ŋɑɑ lint Pɔul k tɑɑl’ɔ bonbiil, ŋɑɑn biɑ lek k fit wɑnn nɑn l tie mɔni e.</verse>
				<verse number="8">Ŋɑnn e k Pɔul pɑk u mɔnŋ mɔnŋ pɑɑk k yet ɑ: «N k tun k biil Suifnbɑ *senni ni. N biɑ k tun k biil Yennu jɑɑnti ŋɑsɑɑkɑk siɑl, ɑmi Luonmtieb kpɑnbɑlɑ yudɑɑnɔ Sesɑɑl.»</verse>
				<verse number="9">Ŋɑɑn k Festus luon k wun penn Suifnbɑ pɑlɑ. L pɑɑk, k u boi Pɔul ɑ: «A sɑɑ sɑk k ɑ sɑɑn Selusɑɑlenm, k n sɑɑ bu ɑ buut lenŋ ii?»</verse>
				<verse number="10">K Pɔul jiin k yet’ɔ ɑ: «N kpɑn dɑɑ sie Luonm yent kul ni kpɑnbɑlɑ yudɑɑnɔ buut bunbubuol e nɑ. Ŋɑnn i ŋɑn nɑn k ɑ bu n buut. N k tun Suifnbɑ bisiɑt, k ɑ mɔnŋ mɔnŋ mun biɑ mi nnɑ.</verse>
				<verse number="11">Mi i bo i mɔk biit i e, k tun lin nbɑ jɑnŋ nɑn kuun, n kɑn yet ɑ n fit nyi kuun ni. Ŋɑɑn l i tie k b tɑɑl’n yɑnn i e, suɑ kɑn fit jii’n k kubn’n b nuu ni. Ŋɑɑn sie k n gɑɑn n mɑɑn mɑnŋ Luonm yent kul kpɑnbɑlɑ yudɑɑnɔ Sesɑɑl buol.»</verse>
				<verse number="12">Ŋɑnn e k Festus pɑk nɑn u sɑɑkɑb mɑɑn mɑnŋ po, ŋɑɑn yet Pɔul ɑ: «A gɑɑn ɑ mɑɑn Luonm yent kul kpɑnbɑlɑ yudɑɑnɔ Sesɑɑl buol ɑ. L pɑɑk, ɑ set sɑɑ sɑɑn ɑ.»</verse>
				<verse number="13">Dɑɑ ŋɑnle nnɑ nbɑ gɑl, k kpɑnbɑl Agliipɑ nɑn u ŋɑɑpuo Beleniis tɑn bɑɑl Sesɑɑle ɑ bin fuont yudɑɑnɔ Festus.</verse>
				<verse number="14">Bɑɑ din sɑɑ tien lenŋ dɑɑ ŋɑnŋɑ nɑ, k Festus tɑn wɑnn kpɑnbɑl nɑ, Pɔul mɑɑn nbɑ tie biɑnŋ nbɑ, k yet ɑ: «Feliiks dɑɑn yɑɑt, ŋɑɑn ŋɑɑn suɑ dɑnsɑlk ni.</verse>
				<verse number="15">Mɑɑ dɑɑn sɑɑn Selusɑɑlenm yuo nbɑ nɑ, k Suifnbɑ sɑɑkɑb nɑn jɑɑnti yudɑnm dɑɑn puot’ɔ, k yɑɑ ɑ n bu u mɑɑn mɑnŋ k kpi’u.</verse>
				<verse number="16">K n mun jiin k yet’b ɑ: ‹Tinm Luonmtieb yɑɑ buol ni ŋɑnin, l k tie t kɑɑl kɑɑ k tin cɑb ɑ bin kpi wun nbɑ k b tɑɑl’ɔ nɑ k suɑ ŋuɑ nɑn bin nbɑ tɑɑl’ɔ nɑ dɑɑ k tuok lieb k u lɑ yɑɑk k pɑk u mɔnŋ pɑɑk.›</verse>
				<verse number="17">«L pɑɑk, b kul ɑ nbɑ dɑɑn tɑn bɑɑl nnɑ yuo nbɑ, n k tɑɑntl, k l yent sɑn-nyiɑɔk ni k n kɑl n buut pɑɑk ŋɑɑn tul mɔb k b kuɑ nɑn Pɔul.</verse>
				<verse number="18">«Bin nbɑ tɑɑl’ɔ nɑ fiil k set, ŋɑɑn b k tɑɑl’ɔ nɑn mɑɑ dɑɑn bo duki mi ɑ b sɑɑ tɑɑl’ɔ biɑnŋ nbɑ nɑ.</verse>
				<verse number="19">Ŋɑɑn b kpɑn noi mɔniɑɔk k jikt sɑɑ b mɔnŋ mɔnŋ Yenjiɑntu po, nɑn jɑsuɑ nbɑ din kpo, k u sɑnn yi Yiesu nɑ, wun nbɑ k Pɔul lek yien yɑɑ ɑ u be u mɑnfuol ni nɑ.</verse>
				<verse number="20">«K l mɑɑn jɑl’n. L pɑɑk, k n boi Pɔul ɑ u sii luon wun sɑɑn Selusɑɑlenm k n sɑɑ bu u mɑɑn lenŋ ii?</verse>
				<verse number="21">K u yet ɑ bii diɑ’u dɑnsɑlk ni mɔkmɔk nɑn yuo nbɑ k b tɑn sɑɑ sɑɑn nɑn’ɔ kpɑnbɑlɑ yudɑɑnɔ buol, k wun sɑɑ jiɑl u mɑɑn mɑnŋ. Ŋɑnn e k n tul mɔb mɑɑ bii guu’u, mɔkmɔk nɑn yuo nbɑ k n tɑn sɑɑ fit tun’ɔ kpɑnbɑlɑ yudɑɑnɔ penŋ.»</verse>
				<verse number="22">K kpɑnbɑl Agliipɑ yet Festus ɑ: «N mɔnŋ mɔnŋ luon k n gbɑt nilɔ mɑnŋ mɔb ni.» K Festus jiin’ɔ ɑ: «Wonn e wɑɑ k ɑ won sɑɑ gbɑt u mɔb ni.»</verse>
				<verse number="23">K l yent sɑn-nyiɑɔk ni, k kpɑnbɑl Agliipɑ nɑn u ŋɑɑpuo Beleniis muk mukt bonciɑnn, k sejenm yudɑnm nɑn duo nɑ yudɑnm wei b puol k bɑɑl kuɑ buut dieok nɑ ni, k yudɑɑnɔ Festus ji tun *tuomi ɑ bin jii Pɔul k bɑɑl nɑn’ɔ nɑ.</verse>
				<verse number="24">Ŋɑnn e k Festus yet ɑ: «Kpɑnbɑl Agliipɑ nɑn yinm nbɑ kul be nnɑ nɑ, i lɑ juɑ nɑ nbɑ nɑ wɑɑ! Suifnbɑ nbɑ be nnɑ nɑ nɑn bin nbɑ kul be Selusɑɑlenm bɑɑl n buol nnɑ k tɑɑl’ɔ, k yɑki kpɑyɑkt nɑn’n, k yɑɑ ɑ l k ŋɑn k wuu be.</verse>
				<verse number="25">Min ŋɑnin lɑ k u k tun bisiɑt nbɑ k l jɑnŋ nɑn kuun, ŋɑɑn wɑɑ ponŋ yɑɑ ɑ u luon k wun gɑɑn u mɑɑn mɑnŋ kpɑnbɑlɑ yudɑɑnɔ penŋ nɑ e, k n dukn mɑɑ n te k wun sɑɑn.</verse>
				<verse number="26">Ŋɑɑn n k mi mɑɑ sɑɑ diɑn kɑdɑɑɔk k tul kpɑnbɑlɑ yudɑɑnɔ nɑ k pɑk’ɔ lin nbɑ k sɑɑn gɑɑn u po. Ŋɑnn e te k n bɑɑl nɑn’ɔ i kul nunm nnɑ, ŋɑɑn l mɑntk kpɑɑ fin kpɑnbɑl Agliipɑ e. L pɑɑk, u buboit fiitu puolpo, n sii mɔk mɑɑn nbɑ k n sɑɑ fit k diɑn,</verse>
				<verse number="27">k mɑɑn l kɑɑ pɑɑk nɑn k n te k dɑnsɑlk n sɑɑn kpɑnbɑlɑ yudɑɑnɔ penŋ, ŋɑɑn k n kɑn fit wɑnn wɑɑ biil lin nbɑ.»</verse>
			</chapter>
			<chapter number="26">
				<verse number="1">L yuo nɑ k kpɑnbɑl Agliipɑ yet Pɔul ɑ: «N cɑb’ɑ mɔb. Pɑkn nyinn ɑ mɔnŋ.» K Pɔul tɑnt u nuu sɑnpɑɑpo ɑ wun pɑk k nyinn u mɔnŋ, k yet ɑ:</verse>
				<verse number="2">«Kpɑnbɑl Agliipɑ, l mɑnŋ’n bonciɑnn nɑn mɑɑ sie ɑ tuɑnn ni dinnɑ, k yɑɑ n pɑk k nyinn n mɔnŋ, k jikt sɑɑ lin nbɑ kul k *Suifnbɑ tɑɑl’n nɑ po.</verse>
				<verse number="3">K biɑ jen ɑ, n mɔk pɑlpienn bonciɑnn nɑn mɑɑ sie ɑ tuɑnn ni nɑ, nɑn fɑɑ tie bɑntuɑ, k mi Suifnbɑ kɑɑl nɑn b mɔniɑɔk nbɑ tie biɑnŋ nbɑ kul nɑ. L pɑɑk, cɑnbɑɑ, n bɑln’mɑ e, di’n suklu k gbiint mɑɑ yɑɑ n pɑk lin nbɑ nɑ.</verse>
				<verse number="4">«Mɑɑ fiil n bisn ni wɑɑ nɑn mɔtɑɑnɑ, Suifnbɑ kul ɑ mi mɑɑ din tuu be biɑnŋ nbɑ n tinŋ ni nɑn Selusɑɑlenm biɑk.</verse>
				<verse number="5">B ponŋ mi’n k l fɔk. L i tie k b luon, b sɑɑ fit wɑnn nɑn n tuu wɑɑ Fɑɑliisiɑnnbɑ Yenjiɑntu sɔnu nbɑ mɑntk pɑɑl nɑ e.</verse>
				<verse number="6">K mɔtɑɑnɑ n ji sie k b bu n buut nɑ, mɑɑ mɔk dindɑnn nɑn mɔsonn nbɑ k Yennu din senn k tul t yejɑnm nɑ.</verse>
				<verse number="7">L mɔsonn mɑnŋ pɑɑk e k tinm Suifnbɑ buolu piik nɑn munle tuu mɔk dindɑnn k duki nɑn t tɑn sɑɑ lɑ. L pɑɑk te k b jiɑntl Yennu nɑn ninmɔnn yennu nɑn nyiɑɔk nɑ. Cɑnbɑɑ Agliipɑ, l dindɑnn mɑnŋ pɑɑk e lɑɑ, k Suifnbɑ tɑɑl’n nɑ.</verse>
				<verse number="8">Bee k l pɑɑl i pɑɑk nɑn k i tien yɑdɑ ɑ Yennu fiint kpienm i?</verse>
				<verse number="9">«Sinsinn, n mɔnŋ mɔnŋ din dukn nɑn l kpɑɑ tɑlɑs e nɑn k n tun bonsiɑl kul k biil Nɑɑsɑɑlet nilɔ Yiesu sɑnn.</verse>
				<verse number="10">Nnɑ e k n din tuun Selusɑɑlenm. Yennu mɑnntieb yudɑnm din tuu cɑb’n yiikuo k n so Yennu niib k kuɑnt’b dɑnsɑli. Bɑɑ din tuu bu b mɑɑn k tɑn gbenn k cɑb ɑ bin kpi’b nɑ, n mɔnŋ mun din tuu be bin nbɑ din tuu cɑb ɑ bin kpi’b nɑ kɑnn ni.</verse>
				<verse number="11">«Yuo kul n din tuu tun k muksl’b Suifnbɑ jɑɑnti diet kul ni, k din tuu luon k bii noi ɑ b k wɑɑ Yiesu. N din mɑntk donn wutuol bonciɑnn b pɑɑk k l sɑɑ yɑkl ɑ. L pɑɑk, k n biɑ lek din tuu sɑɑ doi nbɑ be tingɑni ni, k sɑɑ muksl’b biɑk.»</verse>
				<verse number="12">«Nnɑ e k n din sɑɑ Dɑɑmɑɑs siɑn yuo. Yennu mɑnntieb yudɑnm e din ponŋ cɑb’n yiikuo, k biɑ tul’n mɔb ɑ n tun nnɑ.</verse>
				<verse number="13">«Tɔn, Cɑnbɑɑ Agliipɑ, l din tie yensuuk ni e k n be sɔnu pɑɑk k sɑɑ, k tɑn lɑ k yentu nyii sɑnpɑɑpo k yien gɑl yennu k yent nyɔkt k lint min nɑn n tɔk-nɑn-lieb nɑ.</verse>
				<verse number="14">K t kul ɑ bɑɑ tinŋ ni, k n gbɑt k kunkɔl pɑk Suifnbɑ mɑɑn ni, k yin ɑ: ‹Sɔul, Sɔul, bee k ɑ muksl’n i? Fɑɑ tuu yien’n nɑ, l pɑɑk e te k l pɑɑl ɑ pɑɑk nɑn bonkobuk nbɑ tuu yien u dɑɑnɔ mɔb k u buo’u lɑnbɑnn nɑ.›</verse>
				<verse number="15">«K n jiin k boi ɑ: ‹A tie ŋmee?› K Yonmdɑɑnɔ jiin ɑ: ‹Min, Yiesu e, k ɑ muksl’n mɑnŋ.</verse>
				<verse number="16">Ŋɑɑn fiit k set. N nyinn fin e, ɑ ɑ tien n tuontunnɔ. L pɑɑk te k n dɔkt ɑ pɑɑk. Tient niib *siɑlɑ k wɑnn’b fɑɑ lɑ’n biɑnŋ nbɑ dinnɑ, nɑn lin nbɑ k n sii fiitl wɑnt’ɑ yuo nbɑ tɑn sɑɑ bɑɑl.</verse>
				<verse number="17">Mɑɑ tɑn sɑɑ tun’ɑ siɑn nbɑ nɑ, n biɑ tɑn sɑɑ nyinn’ɑ dɑɑl ni Suifnbɑ nɑn nilieb nii ni.</verse>
				<verse number="18">Fin e tie wun nbɑ sɑɑ yent b nunm po, k bin nyi bunbɔnn ni k kuɑ yentu ni, k biɑ nyinn’b *Sɑɑtɑn yiikuo ni k bin kuɑ Yennu yiikuo ni, ɑ bin lɑ nyikcɑbu k biɑ lɑ yiɑl bin nbɑ tie Yennu niib b yɑdɑ pɑɑk nɑ sinsuuk ni.› »</verse>
				<verse number="19">«L pɑɑk, Cɑnbɑɑ Agliipɑ, n din k yet *Yendɔunŋ ni yelntu mɑnŋ.</verse>
				<verse number="20">Sinsinn n din sɑɑn Dɑɑmɑɑstieb penŋ e, k l puolpo k n din sɑɑn Selusɑɑlenmtieb nɑn bin nbɑ be Suude tinŋ ni doi kul po nɑn bin nbɑ k tie Suifnbɑ nɑ buol. N din muɑnt ɑ b kul n mɔ kuɑŋɑɑn k lebt binbenŋ kii wɑɑ Yennu sɔnu, kii tuun lin nbɑ wɑnn nɑn b set mɔ kuɑŋɑɑn k lebt binbenŋ nɑn mɔni.</verse>
				<verse number="21">«L din tie lin nbɑ nɑ pɑɑk e, k Suifnbɑ din suol’n, mɑɑ dɑɑ din be Yennu jɑɑnti ŋɑsɑɑkɑk ni nɑ, k b din luon k bin kpi’n.</verse>
				<verse number="22">Ŋɑɑn lɑɑ jii sɑɑ k tɑn tuu dinnɑ, k Yennu guu’n, k n ji be k sie k muɑntl u mɑɑn k tien tɑli nɑn pɑɑlb kul ɑ nɑ. N k pukn siɑl Muois nɑn *Yennu sɔkniinbɑ nbɑ din wɑnn lin nbɑ k l sɑɑ tien nɑ pɑɑk</verse>
				<verse number="23">ɑ *Klistu tɑn sɑɑ fɑbl k kpo, k ŋuɑ e biɑ tɑn sii tie sinsinn dɑɑnɔ nbɑ tɑn sɑɑ fiil kuun ni, k l pɑɑk, k u biɑ tɑn sɑɑ muɑnt k tul Suifnbɑ nɑn bin nbɑ k tie Suifnbɑ mun biɑk, k yien’m mɑɑn nbɑ tɑn sii yentl b nunm po.»</verse>
				<verse number="24">Pɔul nbɑ din piɑk ɑ wun nyinn u mɔnŋ nɑ, ŋɑnn e k Festus tiɑn u pɑɑk ŋɑɑn yet ɑ: «Pɔul, ɑ wɑɑt ɑ. A bɑnciɑɔnŋ pɑɑk e te k ɑ wɑɑt.»</verse>
				<verse number="25">K Pɔul jiin ɑ: «Cɑnbɑɑ Festus, n k wɑɑt kɑɑ. Mɑɑn nbɑ k n piɑk nɑ, l tie bɑlmɔni e, k biɑ mɔk pɑɑk.</verse>
				<verse number="26">Cɑnbɑɑ Agliipɑ, n mɔk pɑlcienn k sɑɑ pɑk k tul’ɑ, k mɑɑn ɑ mɔnŋ mi lin nbɑ nɑ po. N biɑ tien yɑdɑ nɑn mɑɑn mɑnŋ k bɔl ɑ buol, k mɑɑn lin nbɑ din tien mɑnŋ, l din k bɔl kɑɑ.</verse>
				<verse number="27">Cɑnbɑɑ Agliipɑ, ɑ tien Yennu sɔkniinbɑ mɑɑn yɑdɑ wɑɑ ɑɑ? N lek mi nɑn ɑ tien yɑdɑ wɑɑ.»</verse>
				<verse number="28">K kpɑnbɑl Agliipɑ jiin Pɔul ɑ: «Fin duki mi ɑ ɑ pinpɑɔk mintk nɑ sɑɑ fit dɑk’n k n tien Klistuweilɔ wɑɑ ɑɑ?»</verse>
				<verse number="29">K Pɔul jiin ɑ: «N pinpɑɔk i fɔk ɑmi lɑɑ k fɔk, min yɑɑ Yenmiɑlu tie k fin nɑn niib kul ɑ nbɑ gbiintl n mɑɑn nɑ dinnɑ nɑ, n tien Yiesuweilɑ nɑn mɑɑ tie biɑnŋ nbɑ nɑ, ŋɑɑn jɑlt nbɑ nɑ kuukuɑ e k i kii mɔk.»</verse>
				<verse number="30">Ŋɑnn e k kpɑnbɑl nɑ nɑn yudɑɑnɔ nɑ nɑn Beleniis, nɑn bin nbɑ kul kɑl lenŋ nɑ kul fiil k nyii.</verse>
				<verse number="31">Bɑɑ yɑɑ bin ji yɑt yuo nbɑ, k b ji yien b lieb ɑ: «Juɑ nɑ tɑɑn k tun biit k l jɑnŋ nɑn bin kpi’u, ɑmi k kuɑn’ɔ dɑnsɑlk.»</verse>
				<verse number="32">K kpɑnbɑl Agliipɑ yet Festus ɑ: «Juɑ nɑ i dɑɑn bo i kii miɑl ɑ u sɑɑ gɑɑn u mɑɑn nɑ kpɑnbɑlɑ yudɑɑnɔ Sesɑɑl penŋ, t bo sɑɑ fit ŋɑɑ’u wɑɑ.»</verse>
			</chapter>
			<chapter number="27">
				<verse number="1">Bɑɑ ji din tɑn senn ɑ tin sɑɑn Luonm, Itɑɑli tinŋ ni, k b jii Pɔul nɑn dɑnsɑl-lei, k tul’b Luonmtieb sejenm sɑɑkuɑ nnɑ, k u sɑnn yi Sulius, k u be sejenm pɑɑbu nbɑ k b yi Kpɑnbɑlɑ Yudɑɑnɔ Pɑɑbu nɑ.</verse>
				<verse number="2">T kuɑ ŋɑlunŋ nbɑ nyii Adlɑmiit, k mɑɑn ŋɑlunŋ mɑnŋ ponŋ tien siil nɑn wun nyi Sesɑɑle k sɑɑn Asii tinŋ ni digbɑnɑ nbɑ kuok mɔkl nɑ kpinŋ. Mɑɑseduɑnn nilɔ Aliistɑɑlk nbɑ nyii Tesɑɑluoniik nɑ din ciɑn’t.</verse>
				<verse number="3">L tɑn yent sɑn-nyiɑɔk ni, k t bɑɑl Siidɔn, k sejenm sɑɑkuɑ Sulius din diɑ Pɔul fɑnu, k din cɑb’ɔ ɑ wun sɑɑn k sɑɑ cɑn u yuɑsnbɑ nbɑ be duo mɑnŋ ninŋ nɑ sɑɑɔnŋ.</verse>
				<verse number="4">K t tɑn nyii lenŋ k yɑɑt sɑɑ, k wounŋ fukt k dɑ tuokt’t, k t pek kpiɑn Siipl tinŋ po k sɑɑ, k tinŋ mɑnŋ tiɑ wounŋ nɑ k tul’t.</verse>
				<verse number="5">Tɑɑ puot mɔkgbenŋl nɑ yuo nbɑ nɑ, k t tɑn pel Siiliisi nɑn Pɑnfiili tini po, k ji bɑɑl Miilɑ, Liisi tinŋ ni nɑ.</verse>
				<verse number="6">Lenŋ e k sejenm sɑɑkuɑ nɑ lɑ ŋɑlunŋ nbɑ nyii Aleksɑndli k sɑɑ Itɑɑli tinŋ ni, k u te k t luɑl k kuɑ ŋɑlunŋ mɑnŋ.</verse>
				<verse number="7">T din jii dɑɑ bonciɑnn k k fit sɑɑ yiɑn yiɑn, k t din lɑ fɑlɑ k tɑn bɑɑl Siniit duo nɑ tuɑnn. Wounŋ nɑ biɑ lek k nyik k tin sɑɑn tɑɑ sɑɑ siɑn nbɑ po nɑ. L pɑɑk, t din bɔkn, k gɑɑl Klet tinŋ mɑnŋ po e. L po mɑnŋ e k wounŋ din k pɑɑl, k t tɑn kpiɑn nɑn Sɑlmɔne, Klet tinŋ ni, k gɑl.</verse>
				<verse number="8">Tɑɑ din sɑɑ nɑ, l din pɑɑl bonciɑnn nɑn tɑɑ tɑn bɑɑl Klet duo nbɑ k b yi Setŋɑnu nɑ. Lenŋ din k fɔk nɑn Lɑɑse duo.</verse>
				<verse number="9">T ponŋ din biil yuo bonciɑnn. *Suifnbɑ *mɔlolu dɑgbenŋl ji din ponŋ gɑl ɑ, k yuo nbɑ k ninbɔnŋ tuu tɑn bɑɑl mɔkgbenŋl pɑɑk nɑ tɑn bɑɑl. L pɑɑk, k Pɔul kpɑɑn’m k yet’b ɑ:</verse>
				<verse number="10">«N yuɑsnbɑ, n mi nɑn t sɔnu nɑ ni, ninbɔnŋ sɑɑ dɑɑmi’t bonciɑnn, k l k tie tiɑt nbɑ be ŋɑlunŋ nɑ ni, ɑmi ŋɑlunŋ nɑ kuukuɑ pɑɑk kɑɑ, ŋɑɑn nɑn t mɔnŋ mɔnŋ mɑnfuol gbɑɑ sii be ninbɔnŋ mɑnŋ ni.»</verse>
				<verse number="11">Ŋɑɑn sejenm sɑɑkuɑ nɑ bɑkɑ din tɑɑn kɑɑ nɑn lin nbɑ k Pɔul pɑk nɑ po, ŋɑɑn fiin wun nbɑ kɑn ŋɑlunŋ nɑn l dɑɑnɔ nɑ po e.</verse>
				<verse number="12">Ŋɑɑn ŋɑlunŋ mɑnŋ nbɑ din set duo nbɑ nɑ din k fɑn nɑn tin set lenŋ wonfufuk yuo. L pɑɑk, k b bonciɑnn ji din yɑɑ ɑ bin ŋɑɑn k bin fiil lenŋ k sɑɑn, ɑ pɑsiɑl b tɑn sɑɑ bɑɑl Feniigs. Lenŋ din tie Klet tinŋ duo e, k ŋɑlunŋ sinsetbuol be lenŋ k tuok yenbɑɑpo, k b luon bii be lenŋ wonfufuk yuo.</verse>
				<verse number="13">L yuo nɑ k b lɑ gɑnŋ po nɑ wounŋ ji dɑ wɑɑn wɑɑnm-nnɑ, k b ji dukn ɑ pɑsiɑl l sii tie wonŋɑnŋ o, lin nbɑ sɑɑ te k bin fit nyɑnn bɑɑ duki biɑnŋ nbɑ, k l yuo nɑ, k b ji fiil k dɑt kutkpiɑtl nbɑ so ŋɑlunŋ k sent nɑ, k yɑɑn jɑk b sɔnu k sɑɑ, k buɑk Klet mɔk-kpinŋ.</verse>
				<verse number="14">L k wei k wonpɑɑluk nbɑ nyi yendopo nɑ fikt tinŋ nɑ ni, k dɑ siik mɔkgbenŋl nɑ ni,</verse>
				<verse number="15">k fuɑn ŋɑlunŋ nɑ k l din pɑɑl bonciɑnn nɑn tin fit kɑn’n wounŋ nɑ ni, k t goli k l sɑɑ,</verse>
				<verse number="16">k l jii’t, k t sɑɑ bɑɑl k gɑl tinŋ nbɑ k nyun lint’l k b yi’l Kuodɑ nɑ. Tɑɑ gɑɑl kpiɑnt yuo nbɑ k tinbik mɑnŋ guɑl wounŋ nɑ k u bɑlk, k t ji gbɑɑ gbɑɑ sɑɑ guɑl bulgbetl nbɑ tuuk ŋɑlunŋ nɑ pɑɑk nɑ,</verse>
				<verse number="17">k b ji dɑt bulgbetl nɑ k kuɑn’n ŋɑlunŋ nɑ ni, ŋɑɑn biɑ lol ŋɑlunŋ nɑ nɑn ŋmiit kenken k lint. B din tiin jɑŋmɑɑni, k mi ɑ b tɑn sɑɑ mɑnn kpet k kpiɑn Liibi tinŋ ni, siɑn nbɑ k nyun k sumi nɑ. Lenŋ din tie ninbɔnŋ buol e. Ŋɑnn e k b sikn ŋɑlunŋ nɑ cincenn k ji ŋɑɑn k wounŋ nɑ yɑɑn jii’b k sɑɑ nɑn’m.</verse>
				<verse number="18">Wonpɑɑluk nbɑ mɑntk din dɑ nɑ, k l yent sɑn-nyiɑɔk ni, k b piin k nyinn bonkuɑdkɑlɑ ŋɑlunŋ mɑnŋ ni,</verse>
				<verse number="19">k l sɑn-nyɑfɑnnuk jik, k b jii b mɔnŋ nii k nyinn nyinn ŋɑlunŋ tiɑt nbɑ be ŋɑlunŋ mɑnŋ ni nɑ, k lu lu mɔkgbenŋl nɑ ni.</verse>
				<verse number="20">L din jii dɑɑ bonciɑnn k sɑnpɑgbɑnɑ dɔkn sɑnpɑɑpo, k t k fit lɑ yennu ɑmi ŋmɑɑbilɑ gbɑɑ, k wounŋ nɑ lek biɑ dɑ nɑn pɑnŋ. Tɑɑ din mɔk dindɑnn k duki mi ɑ t sɑɑ lɑ fielu nɑ, k l kul nyii peb.</verse>
				<verse number="21">L din wei bonciɑnn k b k dii, k Pɔul tɑn fiil set k yet ɑ: «N yuɑsnbɑ, i dɑɑn i bo i sɑk n mɔb k biɑl Klet tinŋ ni, l dɑɑn bo sii ŋɑn. I bo tɑn kii lɑɑt ninbɔnŋ k di fɑlɑ nɑ buolu.</verse>
				<verse number="22">Ŋɑɑn mɔtɑɑnɑ, ii sɑɑk n mɔb kii mɔk pɑlcienn mɑn. I suɑ nɑn yenɔ kuukuɑ wɑɑ kɑn kpo gbɑɑ, ŋɑlunŋ mɑnŋ e nɔk sɑɑ biil.</verse>
				<verse number="23">K mɑɑn Yennu nbɑ k n tie u yuɑ k jiɑntl’ɔ nɑ, u *mɑlɑkɑ won sik n pɑɑk nyiɑɔk nɑ,</verse>
				<verse number="24">k tɑn yet’n ɑ: ‹Pɔul, dɑɑ tiin jɑŋmɑɑni. Sie k b tɑn jii’ɑ k sɑɑn nɑn’ɑ kpɑnbɑlɑ yudɑɑnɔ Sesɑɑl nɑ penŋ. A pɑɑk k Yennu yɑɑ wun fiel niib kul nbɑ be nɑn’ɑ ŋɑlunŋ nɑ ni.›</verse>
				<verse number="25">L pɑɑk, n yuɑsnbɑ, ii mɔk pɑlcienn mɑn k mɑɑn n tien Yennu yɑdɑ nɑn l kpɑn sii tie nɑn wɑɑ yet’n nɑ e.</verse>
				<verse number="26">Ŋɑɑn wounŋ lek sɑɑ tut’t nɑn pɑnŋ, k dɑɑmi’t, k te k tin bɑɑl tinbisiɑk pɑɑk »</verse>
				<verse number="27">Lɑɑ din tɑn tien nyɑtunmunɑ piik nɑn ŋɑnnɑ yuo nbɑ, k wounŋ nɑ biɑ lek dɑ k sɑɑ nɑn’t mɔkgbenŋl nbɑ k b yi’l Adliɑtiik nɑ pɑɑk k tɑnsuuni k ŋɑlnkɑnnɑ nɑ ji duki mi ɑ t pel tinŋ e.</verse>
				<verse number="28">Ŋɑnn e k b jii bonbikn-kɑl, ɑ bin bikn k lɑɑn l sumi ɑmi l k sumi, k b ji bikn k suɑ k l sunmiu tie miɑtɑ piintɑ nɑn ŋɑnlole. K l yɑnn wɑɑnm-nnɑ, k b yɑɑn bikn, k suɑ k l sunmiu ji tie miɑtɑ piinle nɑn ŋɑnniin.</verse>
				<verse number="29">K jɑŋmɑɑni kuɑ’b, k mɑɑn b duki mi ɑ b ŋɑlunŋ nɑ tɑn sɑɑ mɑnn kpet k do tɑnɑ pɑɑk. L pɑɑk, k b ji jii kutkpiɑtɑ ŋɑnnɑ nbɑ so ŋɑlunŋ k sent nɑ, k lu nyun ni, k gɑɑn gɑɑn ŋɑlunŋ mɑnŋ puolpo, ŋɑɑn lek ji miɑl Yennu ɑ lin yent sɑn-nyiɑɔk.</verse>
				<verse number="30">Ŋɑnn e k ŋɑlnkɑnnɑ nɑ ji luon bin bot ŋɑɑn nyik ŋɑlunŋ nɑ. K b siknt bulgbetl nɑ nyun pɑɑk ŋɑɑn ji tie sel k l tie nɑn b yɑɑ bin sikn kutkpiɑtɑ ŋɑlunŋ mɑnŋ tuɑnn po e nɑ.</verse>
				<verse number="31">Ŋɑɑn k Pɔul yet sejenm sɑɑkuɑ nɑ nɑn sejenm mɑnŋ ɑ: «Ŋɑlunŋ kɑnnɑ nɑ i kɑɑ ŋɑlunŋ nɑ ni, i suɑ kɑn lɑ fielu.»</verse>
				<verse number="32">Ŋɑnn e k sejenm nɑ pot pot ŋmiit nbɑ k b lol lol bulgbetl mɑnŋ, ŋɑɑn te k l bɑɑ nyun ni.</verse>
				<verse number="33">Tɔn, k l yɑɑn tɑn pel yentu, k Pɔul yet b kul ɑ ɑ bin di jiet, k yet ɑ: «Dinnɑ l puki dɑɑ piik nɑn ŋɑnnɑ e nɑ k i mɔk jɑŋmɑɑni k dɑɑ k dii siɑl.</verse>
				<verse number="34">L pɑɑk, n bɑln’mi e k yi lek di jiet, k mɑɑn l tie lin nbɑ sɑɑ te k i fɑt i mɔnŋ e. Nɑn suɑ yukobuk ɑ kɑn bot.»</verse>
				<verse number="35">Pɔul nbɑ pɑk nnɑ mɑnŋ, ŋɑɑn jii pɑɑnu k tul Yennu niipuouk b nuni ni, ŋɑɑn ji ŋmit dii.</verse>
				<verse number="36">Ŋɑnn e k b pɑlɑ ji cie, k b kul ɑ jɑk jiet nɑ k di.</verse>
				<verse number="37">T kul ɑ kɑnn din tie niib kobiinle nɑn piinlole nɑn bɑnluob o.</verse>
				<verse number="38">Suɑ kul nbɑ din dii jiet nɑ k jɑnŋ yuo nbɑ, k b jii * ble nbɑ din tenn ŋɑlunŋ mɑnŋ ni nɑ k lu mɔkgbenŋl nɑ ni ɑ ŋɑlunŋ nɑ n fukt.</verse>
				<verse number="39">Lɑɑ tɑn yent sɑn-nyiɑɔk, k ŋɑlnkɑnnɑ nɑ lɑ tinŋ nɑ, k ji k bɑnn, ŋɑɑn lɑ lɔtuk nnɑ mɔkgbenŋl nɑ kpinŋ, k l mɔk gbingbɑnŋɑnn k b bikn ɑ l i sɑɑ fit, bin te k ŋɑlunŋ nɑ n sɑɑn kuɑ lenŋ k do gbingbɑnn nɑ.</verse>
				<verse number="40">Ŋɑnn e k b ji din pot ŋmiit nɑ, k kutkpiɑtɑ mɑnŋ bɑɑ nyun ni, ŋɑɑn biɑ lot ŋmiit nbɑ lol dɑɑt nbɑ k b diɑ k kɑn ŋɑlunŋ nɑ, k ji fit donn cincenn ŋɑlunŋ nunm po, ɑ wounŋ i dɑ kii sɑɑ nɑn’m. Ŋɑnn e k b tɑn pel gbingbɑnn,</verse>
				<verse number="41">k ŋɑlunŋ nɑ tuɑnn po fel tinŋ ni. L tuɑnn po nɑ nbɑ fel tinŋ ni biɑnŋ nbɑ nɑ, k ŋɑlunŋ nɑ gbɑl sɑɑnu, k nyunpɑnɑ ji liɑ l puolpo nɑn pɑnŋ k jint’l.</verse>
				<verse number="42">Tɔn, k sejenm nɑ ji luon bin kpi dɑnsɑlkuɑlɑ nɑ kul, ɑ nnɑ e kɑɑ, pɑsiɑl b tɑn sɑɑ mɑnn k duk puot k ciɑl.</verse>
				<verse number="43">Ŋɑɑn sejenm mɑnŋ sɑɑkuɑ nɑ ŋɑnin luon k wun fiel Pɔul. L pɑɑk, k u tiɑ’b ɑ b dɑɑ kpi’b, ŋɑɑn tul mɔb ɑ suɑ kul nbɑ mi nyunduku, bin yukl bɑɑ nyun nɑ ni sinsinn k duk puot.</verse>
				<verse number="44">Ŋɑɑn bin nbɑ biɑl k k mi duku nɑ n mun suol suol dɑɑt ɑmi ŋɑln-yɑkɑ k wɔb k duk puot. B kul ɑ ji din tien nnɑ e k fiel b mɔnŋ.</verse>
			</chapter>
			<chapter number="28">
				<verse number="1">Tɑɑ din tɑn nyii ninbɔnŋ ni nɑ, k t bɑnn nɑn tinŋ nbɑ k nyun lint nɑ sɑnn yi Mɑɑlt.</verse>
				<verse number="2">Lenŋ niib din gɑɑl’t bonŋɑnn. Sɑɑk nbɑ din bɑɑ nɑ, k wɑɑt be bonciɑnn, k b juo mugɑnn k tul’t ɑ t nɑni.</verse>
				<verse number="3">K Pɔul tɑn tikl dɑgingɑni bonciɑnn k kpɑb nɑn wɑɑɔk, k tien muu nɑ ni, k muu nɑ tonu tɑn gbɑt wɑɑɔk nɑ, k u nyii k jokl Pɔul nuu.</verse>
				<verse number="4">Lenŋ niib nbɑ lɑ k wɑɑɔk nɑ juɑn Pɔul nuu pɑɑk nɑ, k b ji yien b lieb ɑ: «Juɑ nɑ kpɑn tie nikpiiluk o. Wɑɑ lek fɑt u mɔnŋ mɔkgbenŋl nnɑ, ŋɑɑn yennu ŋɑnin kɑn nyik’ɔ k wuu be u mɑnfuol ni.»</verse>
				<verse number="5">K Pɔul ŋɑk u nuu, k wɑɑɔk nɑ bɑɑ muu nɑ ni, ŋɑɑn k Pɔul k lɑ dɑnŋ nɑn wɑɑn ɑ.</verse>
				<verse number="6">B ji dɑɑn ɑ bin lɑɑn u siɑl po sɑɑ mɔl, ɑmi u tɑn sɑɑ kpil bɑɑ k kpo. Bɑɑ ji dɑɑn dɑɑn k tɑn guo k k lɑ siɑl tien’ɔ nɑ, k b lebt b dudukt mɑnŋ, ŋɑɑn yɑɑ ɑ u tie yensɑu e.</verse>
				<verse number="7">Lenŋ biɑ din k fɔk nɑn Publius kpɑɑnt nbɑ be nɑ. Ŋuɑ e biɑ din tie tinŋ mɑnŋ ni bɑt, k u din gɑɑl’t sɑɑɔnŋ k sɑɑ jɑnŋ dɑmunjɑɑ ŋɑntɑ.</verse>
				<verse number="8">K Publius bɑɑ mun din duɑ yiɑl gbɑnɑntounŋ nɑn nɔniikɑk ni, k Pɔul tɑn kuɑ u dieok ni, k miɑl Yennu k yii u nii u pɑɑk k te k juɑ nɑ pɑɑk.</verse>
				<verse number="9">Wɑɑ din te k u pɑɑk nɑ, k bɑɑt-lieb nbɑ be lenŋ nɑ kul ɑ din bɑɑl, k u tɑn te k b mun pɑɑk.</verse>
				<verse number="10">B cɔln’t bonciɑnn, tɑɑ biɑ din tɑn fi ɑ tin kuɑ ŋɑlunŋ yuo nbɑ, k b bɑɑl nɑn lin nbɑ k t tɑn sii luon sɔnu ni, k kuɑn ŋɑlunŋ ni k tul’t.</verse>
				<verse number="11">T benu lenŋ ŋmɑɑli ŋɑntɑ puolpo e wɑɑ, k t din kuɑ ŋɑlunŋ nbɑ din nyii Aleksɑndli k din bɑɑl Mɑɑlt k be wonfufuk piinu nɑn gbennu, k b yi ŋɑlunŋ mɑnŋ Yenjɑɑsnbɑ. K l fiil sɑɑ,</verse>
				<verse number="12">k yɑɑn tɑn bɑɑl duo nbɑ k b yi Siilɑɑkuus nɑ, k biɑl lenŋ dɑɑ ŋɑntɑ,</verse>
				<verse number="13">k tɑn tuɑt gɑl bɑɑl Legio duo ni, k l tɑn yent k wounŋ yɑɑn jɑk dɑnu, k nyii gɑnŋ po k tut’t, k t jii dɑɑ ŋɑnle k yɑɑn bɑɑl Puusɔl duo ni.</verse>
				<verse number="14">Lenŋ e k t lɑ Yiesuweisiɑb, k b guɑl’t ɑ tii be nɑn’m k jɑnŋ dɑɑ ŋɑnlole, k t be nɑn’m, k tɑn nyii lenŋ k sɑɑ Luonm duo ni.</verse>
				<verse number="15">Yiesuweilɑ nbɑ be Luonm duo ni nɑ nbɑ gbɑt t po nɑ, k b fiil bɑɑl cet’t digbɑnbik nbɑ k b yi’l Apius dɑɑk ni, k siɑb mun cet’t digbɑnbik nbɑ k b yi’l Sɑɑnm-ŋei-Ŋɑntɑ nbɑ kpiɑ Luonm duo nɑ. Pɔul nbɑ lɑ’b yuo nbɑ, k l tul’ɔ pɑlcienn, k u tul Yennu niipuouk.</verse>
				<verse number="16">Tɑɑ din bɑɑl Luonm nɑ, k b sɑk cɑb Pɔul k u be u yul po ŋɑɑk, k b te k seje guu’u.</verse>
				<verse number="17">Tɔn, l dɑɑ ŋɑntɑ dɑɑl e k Pɔul yiin *Suifnbɑ yudɑnm lɑknu. Bɑɑ tikl lieb yuo nbɑ, k u yet’b ɑ: «N nɑɑ wɑɑs, n lek k tun bonbisiɑl k biil t niib ɑmi t yejɑnm kɑɑl, ŋɑɑn b din suol’n Selusɑɑlenm e k kubn’n Luonmtieb nuu ni.</verse>
				<verse number="18">B boi’n buboit, k tɑn luon k bin nyik’n, k mɑɑn b k lɑ mɑɑ tun bonbisiɑl nbɑ jɑnŋ nɑn bin kpi’n.</verse>
				<verse number="19">Ŋɑɑn Suifnbɑ nbɑ din k sɑk ɑ bin nyik’n nɑ, l din tie k n gɑɑl mɑɑn Luonm yent kul kpɑnbɑlɑ yudɑɑnɔ penŋ e, ŋɑɑn l din k tie ɑ n luon k n tɑɑl n buolu kɑɑ.</verse>
				<verse number="20">«L pɑɑk e te k n yiin’i mɑɑ n tɑn lɑ’i ŋɑɑn yet’i lɑbɑɑl nɑ po. Mɑɑ muɑntl wun nbɑ k Suifnbɑ dɑɑn dindɑnn nɑ po e, ŋɑnn e te k b bɑɑn’n jɑlt nɑ.»</verse>
				<verse number="21">K b yet’ɔ yɑɑ: «T k lɑ kɑdɑɑt k l nyii Suude k bɑɑl k l wɑnt ɑ po, ɑmi t suɑ biɑ k nyii lenŋ k bɑɑl nɑn lɑbɑsiɑl, ɑmi suɑ mun biɑ k pɑk bonbisiɑl k sɑɑn gɑɑn ɑ po biɑk.</verse>
				<verse number="22">Ŋɑɑn t sii luon k tin bɑnn ɑ dudukt, k mɑɑn t ponŋ mi nɑn siɑl po kul ɑ, niib bonciɑnn piɑk k biil jɑɑnti nbɑ k ɑ jiɑntl nɑ.»</verse>
				<verse number="23">L pɑɑk, k b senn dɑɑl, k bin nbɑ bɑɑl din yɑb k cie bin nbɑ din bɑɑl sinsinn nɑ, k b bɑɑl siɑn nbɑ k Pɔul din be nɑ k u kɑt wɑnn’b Yennu nɑɑn po, sɑn-nyiɑɔk ni mɔkmɔk nɑn dɑɑjuouk, k wɑnt’b Yiesu mɑɑn nbɑ be Muois *senni ni nɑn *Yennu sɔkniinbɑ diɑni ni biɑnŋ nbɑ, k yɑbi ɑ wun tunn niib nɑ yɑn k jiin Yiesu po.</verse>
				<verse number="24">B siɑb yɑn din tunn k kuɑ Yiesu po, u mɑɑn mɑnŋ pɑɑk ɑ, ŋɑɑn k lieb mun k tien yɑdɑ.</verse>
				<verse number="25">K b jɑk lieb nɑn mɔniɑɔk, ŋɑɑn yɑɑ bin yɑt sɑɑn, k mɑɑn Pɔul din ŋɑnm yet mɔbon-yenn kuɑ ɑ: «Yuo nbɑ k Foŋɑnm nbɑ din te k u sɔkni Esɑɑyi nbɑ din pɑk tul t yejɑnm nɑ, u din pɑk mɔni e,</verse>
				<verse number="26">k din yet yɑɑ nnɑ: ‹I sɑɑ k sɑɑ yet niib nɑ ɑ i tɑn sɑɑ gbiint k gbiint, ŋɑɑn lek kɑn gbɑt l pɑɑk. ɑ k biɑ tɑn sɑɑ got k got ŋɑɑn biɑ lek kɑn lɑ,</verse>
				<verse number="27">k mɑɑn niib nɑ ji tie yɑnkpienɑ e, k kpɑɑ b tubɑ k biɑ mun b ninbinɑ b i kii tien nnɑ, b sɑɑ gbɑt e k bɑnn l pɑɑk k gɑɑl n mɑɑn k wei’n k mɑn fiel’b.› »</verse>
				<verse number="28">K Pɔul biɑ ŋɑnm yet ɑ: «Yennu tul u lɑbɑmɑnn ɑ niib nbɑ k tie Suifnbɑ n lɑ fielu e.»</verse>
				<verse number="29">Pɔul nbɑ din pɑk nnɑ yuo nbɑ, k Suifnbɑ ji din yɑt sɑɑ, ŋɑɑn jɑk lieb nɑn mɔniɑɔk bonciɑnn.</verse>
				<verse number="30">Pɔul nbɑ din be ŋɑɑk nbɑ nɑ ni, u din pɑ likli ŋɑɑk mɑnŋ pɑɑk ŋɑɑn din be lenŋ binɑ ŋɑnle. Nilɔ nbɑ kul tɑn bɑɑl u buol, u tuu gɑɑl’ɔ bonŋɑnn.</verse>
				<verse number="31">K u biɑ din tuu muɑntl Yennu nɑɑn po, k biɑ wɑnt niib Yonmdɑɑnɔ Yiesu *Klistu po, k din tuu piɑk u yɑmɑ ni nɑn pɑlcienn.</verse>
			</chapter>
		</book>
		<book number="45">
			<chapter number="1">
				<verse number="1">Min Pɔul, wun nbɑ tie Yiesu *Klistu tuontunnɔ, k u yiin’n ɑ n tien u *tuomi k Yennu lukt’n ɑ n muɑnt u lɑbɑmɑnn.</verse>
				<verse number="2">Yennu ponŋ din dɔnŋ senn u mɔsonn lɑbɑmɑnn mɑnŋ po e wɑɑ, k u sɔkniinbɑ din muɑntl u mɔsonn mɑnŋ, k l diɑn u tiɑɔnŋ lolkpel kɑdɑɑɔk ni.</verse>
				<verse number="3">Lɑbɑmɑnn mɑnŋ wɑnt u Bijɑ po e. Wɑɑ tien nisɑɑlk nɑ, b din mɑl’ɔ k u tie * Dɑɑfiid yɑɑbuonn e.</verse>
				<verse number="4">Foŋɑnm din wɑnn nɑn yiikuo nɑn u set tie Yennu Bijɑ u kuun fiilu ni. Ŋuɑ e tie Yonmdɑɑnɔ Yiesu Klistu.</verse>
				<verse number="5">Ŋuɑ pɑɑk e k Yennu ninbɑtinu be t pɑɑk k te k t tie u tuomiinbɑ ɑ tin jii u sɑnn k sɑɑn nibuolu kul buol ni, k te k bii sɑɑk u mɔb kii tie’u yɑdɑ,</verse>
				<verse number="6">k i mun be dɑɑnsiɑb nbɑ k Yennu yiin’m ɑ bii tie Yiesu Klistuyɑb nɑ kɑnn ni.</verse>
				<verse number="7">N dɑ kɑdɑɑɔk nɑ k tien yinm nbɑ be Luonm duo ni, yinm nbɑ k Yennu luon’i k yiin’i ɑ i tien u mɔnŋ niib nɑ. T Bɑɑ Yennu nɑn Yonmdɑɑnɔ Yiesu Klistu i mɔk ninkpɑbɑɔnŋ nɑn’i k biɑ tul’i mɑnu.</verse>
				<verse number="8">Sinsinn, n tien Yennu niipuouk, Yiesu Klistu sɑnn ni, i kul ɑ pɑɑk, k mɑɑn tingbounŋ nɑ tieb kul gbiɑ i yɑdɑ po.</verse>
				<verse number="9">N wɑɑ Yennu nɑn n pɑl kul, k muɑntl u Bijɑ lɑbɑmɑnn nɑ. Ŋuɑ e tie n siɑlɑɑdɑɑnɔ k mi nɑn yuo kul n duki i kul ɑ po,</verse>
				<verse number="10">k mei’ɔ i pɑɑk yuo kul. N mei’ɔ ɑ l i tie u lonm i e l ji kɑn wei k n sɑɑ bɑɑl i buol,</verse>
				<verse number="11">k mɑɑn n mɑntk luon k n lɑ’i k fit sonm’i k yin gɑɑl Foŋɑnm piinsiɑl nbɑ sɑɑ te k i mɔk pɑnŋ u sɔnu ni.</verse>
				<verse number="12">K biɑ jen ɑ, n luon k mii be i sinsuuk ni ɑ tin cie lieb pɑlɑ, tɑɑ tien yɑdɑ nɑ pɑɑk.</verse>
				<verse number="13">N nɑɑ wɑɑs, n luon yin bɑnn nɑn n yɑbl nɑn tɑɑl munŋɑ nɑ wɑɑ, ɑ n bɑɑl k tɑn gɔn’i, ŋɑɑn k siɑl guɑl’n mɔkmɔk nɑn mɔtɑɑnɑ k n k fit gɔn’i ni. N luon k n tuonn n tun siɑl i sinsuuk ni nɑn lɑɑ din tun biɑnŋ nbɑ nilieb sinsuuk ni nɑ.</verse>
				<verse number="14">L kpɑɑ tɑlɑs k n sɑɑn niib kul buol ni, bin nbɑ mɔk nin-yentl nɑn bin nbɑ k mɔk nin-yentl, bin nbɑ mi kɑdɑɑɔk nɑn bin nbɑ k mi kɑdɑɑɔk.</verse>
				<verse number="15">L pɑɑk, k n ninbinn mɔn bonciɑnn ɑ n muɑnt lɑbɑmɑnn mɑnŋ k tul yinm nbɑ be Luonm duo ni nɑ.</verse>
				<verse number="16">Fei k mɔk’n nɑn k n muɑnt lɑbɑmɑnn mɑnŋ, k mɑɑn l tie Yennu yiikuo nbɑ fiel wun nbɑ kul tien yɑdɑ nɑ e. Sinsinn l tie *Suifnbɑ yɑl e, k mun biɑ tie bin nbɑ k tie Suifnbɑ nɑ kul yɑl.</verse>
				<verse number="17">Lɑbɑmɑnn mɑnŋ wɑnt biɑnŋ nbɑ k Yennu yet ɑ nilɔ tie niŋɑnɔ u tuɑnn e. L tie yɑdɑ nɑ pɑɑk e. L kul e nɑ, nɑn lɑɑ diɑn Yennu lolkpel kɑdɑɑɔk ni ɑ: «Wun nbɑ tien niŋɑnɔ Yennu buol, u yɑdɑ nɑ pɑɑk, l dɑɑnɔ sii mɔk mɔmɔnm mɑnfuol.»</verse>
				<verse number="18">Yennu wɑnn nifosɑɑli ɑ u donn wutuol b pɑɑk, k mɑɑn b tuun biit k k wɑɑ u sɔnu, k b biit sɔni mɑnŋ te k niib k bɑnt u bɑlmɔni.</verse>
				<verse number="19">Yennu donn wutuol, k mɑɑn nifosɑɑlk nbɑ sii fit mi lin nbɑ k jiin u po nɑ, ŋɑnn e fiit k be pɑɑnu ni, k mɑɑn ŋuɑ Yennu mɔnŋ mɔnŋ e fiit’l k wɑnn’b.</verse>
				<verse number="20">Yuo nbɑ k Yennu din nɑn *dulnyɑ mɔkmɔk nɑn mɔtɑɑnɑ, u nɑɑmi mɑnŋ ni k b bɑnn u ŋɑnt nbɑ k nifosɑɑlk ninbinn k fit lɑɑt nɑ: ŋɑnn e tie u yiikuo nbɑ kɑɑ gbennu, nɑn wɑɑ tie Yennu bɑnnu nbɑ nɑ. L pɑɑk, k b ji k mɔk leku Yennu tuɑnn k sɑɑ yet ɑ b k mi b biit.</verse>
				<verse number="21">B mi Yennu, ŋɑɑn b k tien’ɔ bɑɑkl nbɑ k u yen nɑ, k biɑ k tien’ɔ niipuouk. B mɔk jɑt-dudukt, k b dudukt be bunbɔnn ni.</verse>
				<verse number="22">B yɑɑ ɑ b mɔk yɑn e, ŋɑɑn tie wɑɑtb.</verse>
				<verse number="23">Bɑɑ bo sii jiɑntl Yennu nbɑ kɑɑ gbennu nɑ, b k sɑk, ŋɑɑn jiɑntl pɑtɑ nbɑ k niib nɑn’m k l nɑɑn nifosɑɑli nbɑ sɑɑ fit kpo nɑ, ɑmi nuɑni, ɑmi bonkobt, ɑmi bonfulinkɑ nbɑ fuln tinŋ ni.</verse>
				<verse number="24">L pɑɑk, k Yennu nyik’b, ɑ bii tuun biit nbɑ k b pɑlɑ luon, k b dint b mɔnŋ fei b gbɑnɑnt tuonɑ ni nɑn b lieb.</verse>
				<verse number="25">B jii lin nbɑ tie bɑlmɔni k jikt sɑɑ Yennu po nɑ k lu, ŋɑɑn sɑk fɑɑk, k lebt k jiɑntl lin nbɑ k Yennu nɑn, ŋɑɑn nyik Yennu mɔnŋ mɔnŋ, wun nbɑ yen pɑku kul mɔkmɔk nɑn yuo nbɑ kɑɑ gbennu. * Amenn.</verse>
				<verse number="26">L pɑɑk, k Yennu nyik’b ɑ bii tuun b mɔnŋ lonbiiuk nbɑ mɔk fei, k b puob nyik bii duɑ nɑn jɑb ŋɑɑn ŋmɑt k duɑ nɑn b lieb.</verse>
				<verse number="27">Nnɑ e mun k jɑb nyik bii duɑ nɑn puob ŋɑɑn k b niɑɔnŋ be b lieb ni bonciɑnn. Jɑb tie bonsiɑ nbɑ mɔk fei nɑn jɑlieb. L pɑɑk, k b lɑ tubdɑtu b gbɑnɑnt ni k l jɑnŋ nɑn b biit.</verse>
				<verse number="28">Nifosɑɑli nbɑ din k luon k bin bɑnn Yennu, l pɑɑk e k Yennu nyik’b nɑn b dudukbiit, k b tuun tuonɑ nbɑ bi bonciɑnn.</verse>
				<verse number="29">K biit kul be b ni, k b gbie nɑn biit nɑn niɑnciɑɔnŋ nɑn tonu nɑn nikpinu nɑn kunkɔnɑ nɑn fɑi nɑn dudukbiit, k biɑ tie sɑnjɑɑnjɑnnɑ,</verse>
				<verse number="30">k piɑk biil b lieb, k tie Yennu dɑtɑi, k suki b lieb k mɔk gɑluk k dont b mɔnŋ, k biɑ ŋɑmi duki dudukbiit sɔni, k k sɑɑk b bɑɑnbɑ nɑn b nɑɑnbɑ mɔi.</verse>
				<verse number="31">B biɑ k mɔk yɑnsiɑn b ni. B k wɑɑ b mɔsonɑ biɑk. B k mɔk lonm nɑn b lieb k biɑ k tiin lieb ninbɑɑɔk.</verse>
				<verse number="32">B mi nɑn Yennu sennu wɑnn nɑn bin nbɑ tuun lin nbɑ nɑ buolu, b nyuɑt tie kuun e, ŋɑɑn b lek kpɑn tuun ŋɑnn e, k biɑ tɑɑ bin nbɑ tuun l tuonbuolu nɑ po.</verse>
			</chapter>
			<chapter number="2">
				<verse number="1">L pɑɑk, fin nbɑ bu *ɑ luɑ buut nɑ, suklu kɑɑ ɑ pɑɑk, k mɑɑn fɑɑ bu ɑ luɑ buut nɑ, ɑ mun bu ɑ mɔnŋ mɔnŋ buut e k mɑɑn ɑ mun tuun nnɑ e.</verse>
				<verse number="2">T mi nɑn Yennu nbɑ bu bin nbɑ tuun nnɑ nɑ buut nɑ, u buut bunu nɑ tuok.</verse>
				<verse number="3">Fin nbɑ tie nifosɑɑlk k wɑnt lieb biit, bɑɑ tuun biɑnŋ nbɑ, ŋɑɑn mun tuun nnɑ nɑ, ɑ duki nɑn Yennu kɑn dɑt ɑ tubl ii?</verse>
				<verse number="4">Ami ɑ sɑlkt lonciɑɔnŋ nɑn suklu bonciɑnn nbɑ k Yennu mɔk nɑn’t nɑ ɑmi nlee? A k mi nɑn Yennu mɔk bulcint nɑn’ɑ ɑ wun te k ɑ mɔ kuɑŋɑɑn k lebt binbenŋ ee?</verse>
				<verse number="5">Ŋɑɑn ɑ pɑl wɑki k ɑ lek k sɑk nɑn fɑn mɔ kuɑŋɑɑn k lebt binbenŋ nɑ, l pɑɑk, ɑ puki ɑ mɔnŋ fɑlɑ nbɑ k ɑ tɑn sɑɑ lɑ dɑɑl nbɑ k Yennu wutuol nɑ tɑn sɑɑ nyi pɑɑnu, k u tɑn sɑɑ bu niib buut nɑn bɑlmɔni,</verse>
				<verse number="6">k tul suɑ kul u tuonɑ nyuɑt nbɑ tie biɑnŋ nbɑ.</verse>
				<verse number="7">Bin nbɑ ninbinɑ mɔn nɑn bii tuun tuonŋɑnɑ k lɑ pɑku nɑn bɑɑkl nɑn mɑnfuol nbɑ kɑɑ gbennu nɑ, ŋɑnm e k Yennu sɑɑ tul’b mɑnfuol nbɑ kɑɑ gbennu mɑnŋ.</verse>
				<verse number="8">Ŋɑɑn bin nbɑ mɔk kunkɔnɑ, k k sɑk lin nbɑ tie bɑlmɔni nɑ, ŋɑɑn wɑɑ bonbiil sɔnu, ŋɑnm e k Yennu wutuol sɑɑ do b pɑɑk k wun bu b buut.</verse>
				<verse number="9">U sɑɑ jii fɑlɑ nɑn muksuk k tul nisɑɑli kul nbɑ tuun biit nɑ. *Suifnbɑ nɑ e sɑɑ lɑ l tubdɑtu sinsinn, k bin nbɑ k tie Suifnbɑ nɑ n juont.</verse>
				<verse number="10">Ŋɑɑn Yennu sɑɑ jii pɑku nɑn bɑɑkl nɑn mɑnu k tul bin nbɑ kul tuun bonŋɑnn nɑ. Suifnbɑ sɑɑ gɑl sinsinn, k bin nbɑ k tie Suifnbɑ nɑ n juont,</verse>
				<verse number="11">k mɑɑn Yennu k mɔk ningɑnni.</verse>
				<verse number="12">Bin nbɑ kul k mi Yennu *senni k tuun biit, b lek sɑɑ kpo b biit tumu nɑ pɑɑk ɑ, ŋɑɑn l k tie bɑɑ k diɑ senni nɑ pɑɑk nɑ kɑɑ. Bin nbɑ kul mɔk Yennu senni nɑ, ŋɑɑn tuun biit, Yennu tɑn sɑɑ jii senni mɑnŋ e k bu nɑn’m.</verse>
				<verse number="13">K mɑɑn l k tie ɑ bin nbɑ gbiɑ senni nɑ kɑɑ tie niŋɑnm Yennu buol, ŋɑɑn bin nbɑ set tuun biɑnŋ nbɑ k senni nɑ wɑnn nɑ, ŋɑnm e tie niŋɑnm u buol.</verse>
				<verse number="14">Bin nbɑ k tie Suifnbɑ nɑ, b k mɔk senni nɑ, ŋɑɑn b i tuun senni nɑ nbɑ wɑnn biɑnŋ nbɑ nɑn b tiɑɔnŋ yɑn i e, b mɔk b tiɑɔnŋ senni b pɑlɑ ni, nɑn bɑɑ lek k mɔk senni mɑnŋ nɑ.</verse>
				<verse number="15">Ŋɑnn e wɑnt nɑn senni nbɑ senn biɑnŋ nbɑ nɑ diɑn b pɑlɑ ni, k b yɑngɑnm mun wɑnt’b lin nbɑ ŋɑn nɑn lin nbɑ k ŋɑn, k mɑɑn yuo nɑn yuo b dudukt tuu tɑn sɑk b tuon-yenɑ nɑn l ŋɑn, ŋɑɑn yosɑu mun b dudukt n biɑ yet b tuonliɑ pɑɑk nɑn l k ŋɑn.</verse>
				<verse number="16">Tɔn, l tɑn sii tie nnɑ e dɑɑl mɑnŋ dɑɑl nbɑ k Yennu tɑn sɑɑ te k Yiesu *Klistu n bu nisɑɑli wuol ni dudukt buut, nɑn mɑɑ muɑntl lɑbɑmɑnn mɑnŋ biɑnŋ nbɑ nɑ.</verse>
				<verse number="17">Gotl, ɑ yi ɑ mɔnŋ Suif e k mɔk pɑlbifɑɑnu fɑɑ mɔk senni nɑ pɑɑk k yi ɑ mɔnŋ Yennu yuɑ.</verse>
				<verse number="18">A mi lin nbɑ k Yennu luon fii tuun k senni wɑnn’ɑ biɑnŋ nbɑ k ɑ sɑɑ lukt lin nbɑ ŋɑn.</verse>
				<verse number="19">A tien yɑdɑ nɑn ɑ fit wɑnt juɑni sɔnu, k biɑ tie yentu k tul bin nbɑ be bunbɔnn ni nɑ.</verse>
				<verse number="20">A dukn nɑn ɑ fit kpɑɑn jɑtt nɑ kpɑɑni k biɑ tumi wɑɑs k mɑɑn ɑ mi nɑn ɑ mɔk minu kul nɑn bɑlmɔni kul, senni mɑnŋ ni.</verse>
				<verse number="21">A wɑnt lieb wɑnnu, ŋɑɑn bee k ɑ k wɑnt ɑ mɔnŋ i? A wɑnt lieb ɑ nɑn-yuk k ŋɑn, ŋɑɑn bee te k fin jɑɑn i?</verse>
				<verse number="22">Fin nbɑ wɑnt niib ɑ b dɑɑ tuun boncuncontuonɑ nɑ, ŋɑɑn, ɑ biɑ conm ii? Fin nbɑ sɑlkt pɑtɑ mɑɑn nɑ, ŋɑɑn bee te k ɑ jɑɑn puokpeli ni bonɑ?</verse>
				<verse number="23">Fin nbɑ fuɑ bɑlɑ senni mɑnŋ pɑɑk nɑ, ɑ yien senni mɑnŋ k dint Yennu fei,</verse>
				<verse number="24">nɑn lɑɑ diɑn Yennu lolkpel kɑdɑɑɔk ni ɑ: «Yinm Suifnbɑ pɑɑk e k bin nbɑ k tie Suifnbɑ nɑ piɑk k suki Yennu.»</verse>
				<verse number="25">L i tie k ɑ sɑk Yennu senni, ɑ *punpotu mɔk nyuɑt, ŋɑɑn l i tie k ɑ k sɑk senni nɑ, l nɑɑn nɑn ɑ k pot nɑ e.</verse>
				<verse number="26">L pɑɑk, l i tie k wun nbɑ k pot nɑ sɑk senni e, Yennu kɑn gɑɑl’ɔ nɑn wun nbɑ pot nɑ ɑɑ?</verse>
				<verse number="27">Wun nbɑ *k pot punn, ŋɑɑn wɑɑ senni nɑ, ŋuɑ e tɑn sɑɑ bu fin nbɑ k sɑɑk senni ŋɑɑn biɑ mɔk senni k l diɑn senni kɑdɑɑɔk ni k biɑ pot punn nɑ buut.</verse>
				<verse number="28">Nilɔ nbɑ tie Suif pɑɑnu ni kuukuɑ, u k tie Suif nɑn mɔni. Punpotu nɑn mɔni mun k tie punpotu nbɑ niib goli nɑ kɑɑ.</verse>
				<verse number="29">Bɑlmɔni Suif tie wun nbɑ tie Suif u pɑl ni e. Punpotu nɑn mɔni mun be pɑl ni e, k l punpotu tie Foŋɑnm tuonn e k k tie senni nbɑ diɑn senni kɑdɑɑɔk ni nɑ pɑɑk kɑɑ. L dɑɑnɔ pɑku k nyii nisɑɑli buol kɑɑ, l nyii Yennu buol e.</verse>
			</chapter>
			<chapter number="3">
				<verse number="1">L i tie k nilɔ i tie *Suif, l mɔk nyɔlɑnt e? *Punpotu mɔk nyuɑt ii?</verse>
				<verse number="2">L mɔk nyuɑt bonciɑnn. Sinsinn tie Yennu din jii u mɔbonɑ nɑ k guun Suifnbɑ e.</verse>
				<verse number="3">B siɑb ii dinŋ ii kii wɑɑ Yennu sɔnu nɑn bɑlmɔni e, l wɑnt nɑn Yennu ji kii tie bɑlmɔni dɑɑnɔ bɑɑ k wɑɑ’u nɑ pɑɑk ii?</verse>
				<verse number="4">Aɑi, l k wɑnt nnɑ kɑɑ. Niib kul i bo i tie fɑi dɑnm, ŋɑɑn Yennu ŋɑnin tie bɑlmɔnpɑklɔ e, nɑn lɑɑ diɑn Yennu lolkpel kɑdɑɑɔk ni ɑ: «L i tie k ɑ piɑk, b sɑɑ lɑ k ɑ mɔk mɔni, k b i bu ɑ buut, ɑ biɑ di mɔni e.»</verse>
				<verse number="5">Ŋɑɑn t biit i fiit wɑnn nɑn Yennu mɔk mɔni, bee k t sɑɑ yet i? Wɑɑ dɑt t tubɑ nɑ pɑɑk, k t ji sɑɑ yet ɑ u k mɔk mɔni ii? (Nisɑɑlk dudukt e k n yet nnɑ.)</verse>
				<verse number="6">Aɑi, n kɑn yet nnɑ kɑɑ. Yennu i kii mɔk mɔni, u bo kɑn fit kii bu tingbounŋ nɑ niib buut.</verse>
				<verse number="7">Tɔn, n fɑɑk nɑ i wɑnt nɑn Yennu mɔk mɔni k biɑ pukn’ɔ dontl, bee tien k u sɑɑ dɑt n tubl ɑ n tie biitdɑɑnɔ?</verse>
				<verse number="8">Bee k t ji kɑn yet ɑ: «Ŋɑɑnt k tin tun biit ɑ bonŋɑnn n tɑn bɑɑl,» ii? Setk nɑn mɔni, nisiɑb luon bin pɑk bonbiil k jiin n po k b tɑɑl’n ɑ n yet nnɑ. Yennu sɑɑ dɑt b tubɑ nɑn lɑɑ jɑnŋ nɑn’m biɑnŋ nbɑ e.</verse>
				<verse number="9">K l tie nlee? Tinm nbɑ tie Suifnbɑ nɑ, t binbenŋ cie bin nbɑ k tie Suifnbɑ binbenŋ ɑmi? Aɑi, nɑn wɑɑn ɑ. N ponŋ dɔnŋ wɑnn biɑnŋ nbɑ k Suifnbɑ nɑn bin nbɑ k tie Suifnbɑ nɑ kul be biit yiikuo ni,</verse>
				<verse number="10">nɑn lɑɑ diɑn Yennu lolkpel kɑdɑɑɔk ni ɑ: «Suɑ kɑɑ k tie niŋɑnɔ, ɑɑi, nɑn yenɔ kuɑ wɑɑ.</verse>
				<verse number="11">Suɑ kɑɑ k mɔk minu, suɑ kɑɑ k kpɑɑn Yennu.</verse>
				<verse number="12">Suɑ kul kpet sɔnu nbɑ ŋɑn nɑ wɑɑ, k b kul bot ɑ. Suɑ kɑɑ k tuun bonŋɑnn, suɑ kɑɑ nɑn yenɔ kuɑ wɑɑ gbɑɑ.</verse>
				<verse number="13">B mɔi yɑɑ nɑn kɑyɑɑnt nɑ e, k fɑi nyi b jelmɑ ni, k lin nbɑ nyi b mɔi ni tie wɑɑɔk lɔbi e.</verse>
				<verse number="14">Mɔpolɑ nɑn mɑbiit kuukuɑ e nyi b mɔi ni.</verse>
				<verse number="15">K b tien siil nɑn nikpinu,</verse>
				<verse number="16">k siɑn nbɑ kul k b gɑl, pɑlbiil tuu tɑn bɑɑl lenŋ e.</verse>
				<verse number="17">B k mi sɔnu nbɑ k b sɑɑ tɔkn k lin bɑɑl nɑn mɑnu.</verse>
				<verse number="18">B binbenŋ ni, b k tiin Yennu.»</verse>
				<verse number="19">Tɔn, t mi nɑn Yennu *senni i yet lin nbɑ, l yien k tien bin nbɑ be l yiikuo ni. L pɑɑk e k niib kul sii muu b mɔi, k tingbounŋ nɑ tieb kul be Yennu buut ni, k u tuɑnn suɑ kɑɑ k mɔk mɔni.</verse>
				<verse number="20">Suɑ kɑɑ k sɑɑ fit tien niŋɑnɔ Yennu tuɑnn, wɑɑ wei senni nɑ nbɑ senn biɑnŋ nbɑ nɑ pɑɑk, ŋɑɑn senni nɑ pɑɑk e te k nifosɑɑlk bɑnn nɑn u tuun biit.</verse>
				<verse number="21">Ŋɑɑn mɔtɑɑnɑ, Yennu wɑnn’t bɑnnu nbɑ k u tien’t niŋɑnm u buol ni, k l k tie senni nɑ pɑɑk kɑɑ. Muois senni nɑ nɑn sɔkniinbɑ mɑɑn nɑ wɑnt ŋɑnn e.</verse>
				<verse number="22">Yennu te k nisɑɑli kul nbɑ tien Yiesu *Klistu yɑdɑ nɑ e tie niŋɑnm u tuɑnn. L tie nɑ e k tul bin nbɑ kul nbɑ tien Yiesu Klistu yɑdɑ nɑ,</verse>
				<verse number="23">k mɑɑn nifosɑɑli kul tun biit k fɔk nɑn dontl nbɑ k Yennu luon wun tul’b nɑ.</verse>
				<verse number="24">Yennu ninkpɑbɑɔnŋ pɑɑk e k u yet ɑ b tie niŋɑnm u tuɑnn. L tie piini e, k mɑɑn Yiesu Klistu pɑ b pɑɑk k nyinn’b biit dɑɑbs ni.</verse>
				<verse number="25">Yennu e din luon k Yiesu n muɑn u sɔn k lii tie *mɑlunŋ, k mɑlunŋ pɑɑk, k Yiesu n gɑɑl biit nyikcɑbu k tul bin nbɑ kul tien’ɔ yɑdɑ. Nnɑ e k Yennu din luon wun wɑnn bɑnnu nbɑ k u tie bɑlmɔni dɑɑnɔ: siɑn yuo u din mɔk suklu. U din k dɑt nisɑɑli tubɑ b biit pɑɑk.</verse>
				<verse number="26">Ŋɑɑn mɔtɑɑnɑ u wɑnn bɑnnu nbɑ k u te k nisɑɑli tie niŋɑnm u tuɑnn k mɑɑn u luon wuu tie bɑlmɔni dɑɑnɔ kii biɑ kii te k nisɑɑli i tie niŋɑnm u tuɑnn bɑɑ tien Yiesu yɑdɑ nɑ pɑɑk.</verse>
				<verse number="27">L pɑɑk, siɑl be k t mɔk pɑlbifɑɑnt nɑn’n ii? Aɑi, siɑl kɑɑ. Bee pɑɑk e? L tie bɑɑ wɑɑ senni nbɑ wɑnn lin nbɑ nɑ pɑɑk ee? Aɑi, ŋɑɑn bɑɑ tien yɑdɑ nɑ pɑɑk e k pɑlbifɑɑnt kɑɑ.</verse>
				<verse number="28">T duki k yien ɑ nisɑɑlk yɑdɑ tienu pɑɑk e k Yennu yet ɑ u tie niŋɑnɔ, k l k tie ɑ wɑɑ wɑɑ senni nɑ pɑɑk kɑɑ.</verse>
				<verse number="29">Yennu tie Suifnbɑ kuukuɑ Yennu ee? U k tie bin nbɑ k tie Suifnbɑ Yennu mun ii? Nnn, u biɑ tie bin nbɑ k tie Suifnbɑ Yennu e,</verse>
				<verse number="30">k mɑɑn Yen-yenɔ kuɑ e be k sɑɑ yet ɑ Suifnbɑ nɑn bin nbɑ k tie Suifnbɑ nɑ, k b kul n tien niŋɑnm u tuɑnn b yɑdɑ tienu pɑɑk.</verse>
				<verse number="31">Tɔn, tɑɑ yet ɑ nifosɑɑlk lɑɑt fielu u yɑdɑ tienu ni e nɑ, ŋɑnn e te k senni nɑ tie yɑnn ii? Aɑi, l k tie nnɑ kɑɑ. T lek sie senni nɑ po e.</verse>
			</chapter>
			<chapter number="4">
				<verse number="1">Tɔn, t sɑɑ yet ɑ bee k jikt sɑɑ t yejɑ Ablɑɑhɑɑnm po? U din lɑ bee?</verse>
				<verse number="2">Wɑɑ din wɑɑ *senni nɑ ii dinŋ ii te k Yennu yet ɑ u tie niŋɑnɔ u tuɑnn, u bo sii mɔk pɑlbifɑɑnt, ŋɑɑn u kii mɔk pɑlbifɑɑnt Yennu tuɑnn.</verse>
				<verse number="3">L diɑn nlee Yennu lolkpel kɑdɑɑɔk ni? L yet ɑ: «Ablɑɑhɑɑnm din tien Yennu yɑdɑ e, k u yɑdɑ mɑnŋ pɑɑk e k Yennu tien’ɔ niŋɑnɔ u tuɑnn.»</verse>
				<verse number="4">L i tie k nilɔ tuun tuonɑ, u nyuɑt kii tie piini kɑɑ, ŋɑɑn l sii tie pɑɑɔk o.</verse>
				<verse number="5">Ŋɑɑn nilɔ nbɑ k tien senni weiu nɑ yɑdɑ, ŋɑɑn tien Yennu yɑdɑ, Yennu sɑɑ jii l dɑɑnɔ k u tie niŋɑnɔ u tuɑnn. L dɑɑnɔ yɑdɑ pɑɑk e k Yennu sɑɑ jii’u.</verse>
				<verse number="6">Nnɑ e k Dɑɑfiid din yet ɑ dɑɑnɔ nbɑ k Yennu jii’u k u tie niŋɑnɔ u tuɑnn k l k tie ɑ u tuonɑ pɑɑk kɑɑ, l dɑɑnɔ mɔk pɑlpienn bonciɑnn.</verse>
				<verse number="7">Dɑɑfiid din yet ɑ: «Dɑnm nbɑ k Yennu nyik b biit k cɑb’b k piin b biit nɑ, pɑlpienn tie b yɑl e.</verse>
				<verse number="8">Dɑɑnɔ nbɑ k Yennu k tiɑn u biit po, pɑlpienn tie u yɑl e.»</verse>
				<verse number="9">L pɑlpienn mɑnŋ tie bin nbɑ pot nɑ kuukuɑ yɑl ɑmi ii? Kuo l mun biɑ tie bin nbɑ k pot nɑ yɑl e? T ponŋ bo yet ɑ Ablɑɑhɑɑnm din tien Yennu yɑdɑ e, k u yɑdɑ mɑnŋ pɑɑk e k Yennu jii’u k u tie niŋɑnɔ u tuɑnn.</verse>
				<verse number="10">Nlee yuo e k Yennu din jii’u nnɑ? Yennu ponŋ din yi’u niŋɑnɔ e wɑɑ, k u tɑn pot ɑmi u din pot e wɑɑ, k Yennu yi’u niŋɑnɔ? Aɑi, Yennu ponŋ din yi’u niŋɑnɔ e wɑɑ, k u tɑn pot.</verse>
				<verse number="11">U din pot ɑ, ŋɑɑn u potu mɑnŋ tie *siɑlɑ nbɑ wɑnt nɑn u yɑdɑ mɑnŋ pɑɑk e k Yennu ponŋ din jii’u k u tie niŋɑnɔ. L puolpo e wɑɑ, k u ji tɑn pot. L pɑɑk, bin nbɑ kul tie Yennu yɑdɑ ŋɑɑn k k pot nɑ, Ablɑɑhɑɑnm tie b bɑɑ e. Bɑɑ tie Yennu yɑdɑ pɑɑk e, k Yennu yi’b niŋɑnm.</verse>
				<verse number="12">Ablɑɑhɑɑnm tie bin nbɑ pot nɑ mun yɑɑ bɑɑ e. L k tie ɑ bɑɑ pot nɑ pɑɑk kɑɑ, ŋɑɑn bɑɑ biɑ wɑɑ biɑnŋ nbɑ k t bɑɑ Ablɑɑhɑɑnm din tien Yennu yɑdɑ nɑ, l puolpo e wɑɑ k u din tɑn pot. B yɑdɑ pɑɑk e k Ablɑɑhɑɑnm tie b bɑɑ.</verse>
				<verse number="13">Yennu din senn mɔsonn k tul Ablɑɑhɑɑnm nɑn u yɑɑbuonɑ ɑ tingbounŋ nɑ tɑn sii tie b yɑl e. L din k tie nɑn Ablɑɑhɑɑnm nbɑ wɑɑ senni nɑ pɑɑk kɑɑ k Yennu senn mɔsonn mɑnŋ, ŋɑɑn Yennu nbɑ din jii Ablɑɑhɑɑnm k u tie niŋɑnɔ ŋuɑ Yennu tuɑnn u yɑdɑ pɑɑk nɑ, pɑɑk e k Yennu din senn mɔsonn mɑnŋ.</verse>
				<verse number="14">L i bo i tie k Yennu mɔsonn nɑ tie bin nbɑ diɑ senni mɑnŋ yɑl i e, ŋɑnn ŋɑnin, nilɔ yɑdɑ bo sii tie yɑnn e, k Yennu mɔsonn bo kii mɔk nyuɑt,</verse>
				<verse number="15">k mɑɑn senni e bɑɑt nɑn Yennu wutuol ŋɑɑn senni i kɑɑ, mɔyetuk biɑ sii kɑɑ.</verse>
				<verse number="16">L pɑɑk, Yennu mɔsonn sie yɑdɑ nɑ pɑɑk e, ɑ lii tie piini nbɑ nyii Yennu buol kii biɑ kii tie Ablɑɑhɑɑnm yɑɑbuonɑ kul yɑl. L k tie bin nbɑ wɑɑ senni nɑ kuukuɑ yɑl kɑɑ, ŋɑɑn bin nbɑ kul tien Yennu yɑdɑ nɑn Ablɑɑhɑɑnm nbɑ din tien biɑnŋ nbɑ. Ablɑɑhɑɑnm e tie t kul ɑ bɑɑ,</verse>
				<verse number="17">nɑn lɑɑ diɑn Yennu lolkpel kɑdɑɑɔk ni k u yet Ablɑɑhɑɑnm ɑ: «N tien’ɑ nibuolu bonciɑnn bɑɑ e.» L pɑɑk, Ablɑɑhɑɑnm tie t bɑɑ e Yennu buol, wun nbɑ k Ablɑɑhɑɑnm tien’ɔ yɑdɑ nɑ. Ŋuɑ e te k kpienm lɑɑt mɑnfuol, k biɑ piɑk lin nbɑ dɑɑ k be po nɑn l set be.</verse>
				<verse number="18">Siɑl din k wɑnt nɑn Ablɑɑhɑɑnm ii mɔk dindɑnn ŋɑɑn Ablɑɑhɑɑnm lek ji din mɔk dindɑnn k biɑ tien yɑdɑ, k u din tien nibuolu bonciɑnn bɑɑ, nɑn Yennu nbɑ yet’ɔ ɑ: «A yɑɑbuonɑ tɑn sɑɑ pɔt bonciɑnn.»</verse>
				<verse number="19">Ablɑɑhɑɑnm din lɑ nɑn binɑ kobk nɑ, k din mi nɑn u gbɑnɑnt kpet ɑ, k u ŋɑɑpuo Sɑɑlɑ biɑ din tie puokɑnmɑtl e, ŋɑɑn nɑn l kul ɑ gbɑɑ, Ablɑɑhɑɑnm yɑdɑ din k wɑt.</verse>
				<verse number="20">U mɑntk din tien Yennu yɑdɑ, u din k mɔk bilsuk nɑn Yennu mɔsonn nɑ, u yɑdɑ e din te k u pɑl cie, k u din piɑk Yennu.</verse>
				<verse number="21">U mɑntk din mi k k bils nɑn Yennu mɔk yiikuo k set sɑɑ fit tun lin nbɑ k u senn nɑ.</verse>
				<verse number="22">L pɑɑk, k: «Yennu jii’u k u tie niŋɑnɔ,» k mɑɑn u tien Yennu yɑdɑ.</verse>
				<verse number="23">Ŋɑɑn Ablɑɑhɑɑnm kuukuɑ pɑɑk kɑɑ k l diɑn Yennu lolkpel kɑdɑɑɔk ni ɑ: «Yennu jii’u k u tie niŋɑnɔ,»</verse>
				<verse number="24">ŋɑɑn l diɑn k tien tinm nbɑ k Yennu sɑɑ gɑɑl’t mun k t tie niŋɑnm u tuɑnn, k mɑɑn tɑɑ tien’ɔ yɑdɑ, ŋuɑ Yennu wun nbɑ fiin t Yonmdɑɑnɔ Yiesu kuun ni nɑ.</verse>
				<verse number="25">Ŋuɑ e din jii Yiesu k cɑb k u kpo t biit pɑɑk, ŋɑɑn biɑ fiin’ɔ kuun ni, ɑ wun te k tii tie niŋɑnm u tuɑnn.</verse>
			</chapter>
			<chapter number="5">
				<verse number="1">L pɑɑk, Yennu nbɑ jii’t k t tie niŋɑnm u tuɑnn t yɑdɑ pɑɑk nɑ e, k mɑnu ji be tinm nɑn Yennu sinsuuk ni t Yonmdɑɑnɔ Yiesu *Klistu pɑɑk.</verse>
				<verse number="2">Yiesu ni e k t fit cɑt nɑkn Yennu k lɑ u ninkpɑbɑɔnŋ t yɑdɑ nɑ pɑɑk k ninkpɑbɑɔnŋ mɑnŋ ni k t be k wɑki. T ji mɔk pɑlpienn nbɑ kɑɑ pɑɑk k mɑɑn t mɔk dindɑnn nɑn t tɑn sii mɔk Yennu *yudɑnt.</verse>
				<verse number="3">Nɑn l kul nɑ, t biɑ mɔk pɑlpienn t fɑldinu ni, k mɑɑn t mi nɑn fɑldinu bɑɑt nɑn gbɑnkul e,</verse>
				<verse number="4">k gbɑnkul mun bɑɑt nɑn pɑlcienn, k pɑlcienn mɑnŋ mun bɑɑt nɑn dindɑnn,</verse>
				<verse number="5">k dindɑnn mɑnŋ ni t tɑn kɑn di fei, k mɑɑn Yennu jii lonm nbɑ k u mɔk nɑ k tien t pɑlɑ ni, Foŋɑnm nbɑ k u tul’t nɑ ni.</verse>
				<verse number="6">Setk nɑn mɔni, yuo nbɑ k t dɑɑ din k mɔk sonml nɑ, Klistu din gɑɑl biitdɑnm pɑɑk k kpo, k l tie yuo nbɑ k Yennu din senn e.</verse>
				<verse number="7">L pɑɑl nɑn nilɔ n gɑɑl nipiemɔ pɑɑk k kpo, ŋɑɑn pɑsiɑl ɑ sɑɑ lɑ suɑ wun gɑɑl niŋɑnɔ pɑɑk k kpo,</verse>
				<verse number="8">ŋɑɑn Yennu wɑnn nɑn u set luon’t bonciɑnn k mɑɑn tɑɑ din tie biitdɑnm nɑ Klistu din gɑɑl t pɑɑk k kpo.</verse>
				<verse number="9">L i tie k Yennu yet ɑ t tie niŋɑnm u tuɑnn, Yiesu sɔn pɑɑk i e, nnɑ e mun k Yiesu mun sɑɑ fɑt’t Yennu wutociɑɔnŋ nɑ ni wɑɑ.</verse>
				<verse number="10">T din tuu tie Yennu dɑtɑi e, ŋɑɑn mɔtɑɑnɑ jik, l ji ŋɑnm tinm nɑn ŋuɑ sinsuuk ni, bilsuk ji kɑɑ nɑn u sɑɑ fiel’t, k mɑɑn u Bijɑ nɑ kuun pɑɑk, k mɔtɑɑnɑ lɑɑ ŋɑnm tinm nɑn Yennu sinsuuk ni nɑ, u ji sɑɑ fiel’t Yiesu mɑnfuol pɑɑk ɑ.</verse>
				<verse number="11">Ŋɑɑn l kul kɑɑ nɑ. T biɑ mɔk pɑlpienn Yennu nbɑ sonm’t bonciɑnn biɑnŋ nbɑ nɑ, k mɑɑn t Yonmdɑɑnɔ Yiesu Klistu ŋɑnm tinm nɑn ŋuɑ sinsuuk ni.</verse>
				<verse number="12">Tɔn, niyenɔ kuɑ e din te k biit bɑɑl tingbounŋ nɑ ni, k u biit nɑ pɑɑk e te k kuun be. L pɑɑk e te k kuun kpi niib kul, k mɑɑn nisɑɑlk kul tun biit ɑ.</verse>
				<verse number="13">Biit din be tingbounŋ nɑ ni e wɑɑ k Yennu din tɑn tul Muois *senni nɑ, ŋɑɑn senni i kɑɑ, suɑ kɑn tɑɑl nilɔ k yet ɑ u biil senni mɑnŋ.</verse>
				<verse number="14">Lɑɑ nyii Adɑn yuo ni k tɑn tuu Muois yuo, k kuun mɔk yiikuo suɑ kul pɑɑk, k kpi dɑnm kul nɑn bin nbɑ din k biil Yennu sennu nɑn Adɑn nbɑ din biil bɑnnu nbɑ nɑ. Tɔn, Adɑn din tie wun nbɑ din yɑɑ wun wei puol nɑ ninnɑɔnŋ o.</verse>
				<verse number="15">Ŋɑɑn b bɑnle nɑ k jɑn, k mɑɑn Yennu piini nbɑ k u pi’t yɑnn nɑ k tie nɑn Adɑn biit nɑ kɑɑ. L tie mɔni e nɑn niib bonciɑnn kpo niyenɔ kuɑ biit pɑɑk e, ŋɑɑn Yennu ninkpɑbɑɔnŋ yɑb, k u piini nbɑ k u tien niib bonciɑnn yɑnn k l nyii niyenɔ kuɑ ni, wun nbɑ tie Yiesu Klistu nɑ mun biɑ cie nnɑ.</verse>
				<verse number="16">Bɔktu be Yennu piini nɑn niyenɔ kuɑ Adɑn biit sinsuuk ni, k mɑɑn niyenɔ kuɑ Adɑn biit mɑnŋ puolpo e k Yennu din bu u buut k yet ɑ u biit mɑnŋ ŋɑn nɑn tubdɑtu, ŋɑɑn ŋuɑ Yiesu piini nbɑ k u pi’t yɑnn nɑ tie nyikcɑbu, biit bonciɑnn puolpo e.</verse>
				<verse number="17">Niyenɔ kuɑ mɑnŋ biit pɑɑk e k kuun kpi suɑ kul, k l nyii niyenɔ mɑnŋ buol e, ŋɑɑn lin nbɑ wei niyenɔ kuɑ Yiesu Klistu tuonn nɑ gɑl nnɑ wɑɑ. Niib kul nbɑ lɑ Yennu ninkpɑbɑɔnŋ nbɑ yɑb, nɑn u piini nbɑ tie nyikcɑbu piini nɑ, b sɑɑ di nɑɑn kii mɔk mɑnfuol Yiesu Klistu pɑɑk.</verse>
				<verse number="18">Ŋɑnn e k niyenɔ kuɑ mɑnŋ biit pɑɑk e te k suɑ kul ŋɑn nɑn tubdɑtu, nnɑ e mun, niyenɔ kuɑ tuonŋɑnn pɑɑk e te k Yennu yi niib niŋɑnm k b lɑ mɑnfuol.</verse>
				<verse number="19">Niyenɔ kuɑ nbɑ k b yi’u Adɑn nɑ mɔyetuk pɑɑk e te k niib bonciɑnn tien biitdɑnm. L mun tie nnɑ e nɑn niyenɔ kuɑ nbɑ k b yi’u Klistu nɑ mɔsɑku pɑɑk k niib bonciɑnn tien niŋɑnm Yennu buol.</verse>
				<verse number="20">Senni nɑ bɑɑl ɑ lin te k biit n yɑbt, ŋɑɑn k biit nbɑ din yɑbt nɑ, Yennu ninkpɑbɑɔnŋ mun din yɑbt k gɑl nnɑ.</verse>
				<verse number="21">L pɑɑk, biit nbɑ din te k nisɑɑli kpenn biɑnŋ nbɑ nɑ, nnɑ e mun k Yennu ninkpɑbɑɔnŋ pɑɑk te k u yet ɑ b tie niŋɑnm u buol, k tul’b mɑnfuol nbɑ kɑɑ gbennu, t Yonmdɑɑnɔ Yiesu Klistu pɑɑk.</verse>
			</chapter>
			<chapter number="6">
				<verse number="1">L pɑɑk, t sɑɑ yet nlee? T biɑ sii be t biit tumu ni e k Yennu ninkpɑbɑɔnŋ nɑ n pukn ɑmi ii?</verse>
				<verse number="2">Aɑi, ŋɑnn kɑɑ. L tie nɑn t kpo nɑ e, k l pɑɑk biit k mɔk t yiikuo. Nlee k t sɑɑ biɑl biit tumu ni?</verse>
				<verse number="3">I k bɑn nɑn bɑɑ din wul’t Yennu nyunwulu, ɑ lin tɑɑn tinm nɑn Yiesu *Klistu nɑ, l wulu biɑ din tɑɑn tinm nɑn Yiesu Klistu u kuun ni ee?</verse>
				<verse number="4">L pɑɑk, t din kpo e nɑn Klistu k b lɑkn pii’t nɑn’ɔ Yennu nyunwulu ni, k u Bɑɑ nbɑ din jii u bɑktnɔunŋ yiikuo k fiin’ɔ kuun ni nɑ, nnɑ e k t mun fiil ɑ tii be mɑnfopɑɑnn ni.</verse>
				<verse number="5">L i tie k tinm nɑn Klistu lɑkn kpo, nnɑ e biɑk k t biɑ sɑɑ lɑkn k fiil kuun ni nɑn wɑɑ din fiil biɑnŋ nbɑ nɑ.</verse>
				<verse number="6">T mi nɑn t binbenkpelk nɑ lɑkn k kpo nɑn Yiesu u dɑpunpunn pɑɑk, ɑ t biit binbenŋ nɑ ji dɑɑ mɔk yiikuo, k t ji kii be biit dɑbs ni,</verse>
				<verse number="7">k mɑɑn wun nbɑ kpo nɑ ji k be biit dɑbs ni.</verse>
				<verse number="8">L i tie k t kpo nɑn Klistu nɑ, t tien yɑdɑ nɑn t sii be mɑnfuol ni nɑn’ɔ.</verse>
				<verse number="9">T mi nɑn Yennu nbɑ din fiin Klistu kuun ni nɑ, k u ji kɑn mi kpo. Kuun k mɔk u yiikuo.</verse>
				<verse number="10">Yiesu nbɑ din kpo nɑ, u din kpo t biit pɑɑk e tɑɑl yonm kuɑ, ŋɑɑn wɑɑ ji be u mɑnfuol ni nɑ, u be k tien Yennu e.</verse>
				<verse number="11">Nnɑ e mun, i jii i mɔnŋ k lii nɑɑn nɑn i kpo nɑ k biit ji k mɔk i yiikuo, ŋɑɑn, Yiesu Klistu pɑɑk, i ji be i mɑnfuol ni k tien Yennu.</verse>
				<verse number="12">L pɑɑk, i dɑɑ cɑbt k biit n yent i gbɑnɑnt nbɑ tɑn sɑɑ kpo wɑɑ nɑ, k te k i tuun gbɑnɑnt mɑnŋ lonm.</verse>
				<verse number="13">Dɑɑ cɑbt biit k l mɔk i gbɑnɑnt yɑɑk k tuun nɑn’n bonbiil, ŋɑɑn jiin i mɔnŋ k tul Yennu, ŋɑɑn kii tie nɑn i nyii kuun ni e k kuɑ mɑnfuol ni nɑ. Jiin i gbɑnɑnt kul k tul Yennu ɑ lii tuun lin nbɑ tuok.</verse>
				<verse number="14">K mɑɑn, *senni nbɑ ji k yen’i, ŋɑɑn Yennu ninkpɑbɑɔnŋ nɑ e yen’i nɑ, l k ŋɑn k biit i mɔk i yɑɑk.</verse>
				<verse number="15">Tɔn, senni nɑ nbɑ k yen’t nɑ, i ŋɑɑn k Yennu ninkpɑbɑɔnŋ nɑ e i yen’t, t sɑɑ biɑl biit tumu ni ɑmi ii? Aɑi, t kɑn tien nnɑ kɑɑ.</verse>
				<verse number="16">I mi nɑn l i tie k i jii i mɔnŋ k tul suɑ ɑ yin sɑk u mɔb i e, i set tie wun nbɑ k sɑɑk u mɔb nɑ dɑɑbɑ e. I i sɑk k tuun biit, i tie biit dɑɑbɑ e, k l juontu tie kuun e. Ŋɑɑn i i sɑk Yennu mɔb, i tie mɔsɑkdɑnm e, k ŋɑnn e sɑɑ te k i tie niŋɑnm Yennu buol.</verse>
				<verse number="17">Siɑn yuo, biit din mɔk i yiikuo, ŋɑɑn mɔtɑɑnɑ i mɑntk sɑɑk bɑlmɔni wɑnnu nbɑ k b din wɑnt’i nɑ nɑn i pɑlɑ kul. L pɑɑk, k n tien Yennu niipuouk.</verse>
				<verse number="18">Mɔtɑɑnɑ i ji k tie biit dɑɑbɑ, ŋɑɑn i ji tie dɑɑbɑ k tul lin nbɑ tuok nɑ tumu e.</verse>
				<verse number="19">Yinm nisɑɑli nbɑ k fit bɑnt Yennu mɑɑn yiɑn nɑ pɑɑk e k n yɑɑ n pɑk nisɑɑlk yɑn k wɑnn’i u lɑbɑɑl. Yɑɑ din jii i mɔnŋ k tien biit dɑɑbɑ k l nɔb nɑ, mɔtɑɑnɑ jiin mɑn i mɔnŋ kii tuun yentinu tuonɑ kii tie niŋɑnm.</verse>
				<verse number="20">Yɑɑ din tuu tie biit dɑɑbɑ nɑ, i din k tie lin nbɑ tuok nɑ dɑɑbɑ.</verse>
				<verse number="21">Tuonɑ nbɑ k i din tuun k l mɔk’i fei mɔtɑɑnɑ nɑ, l din mɔk nyɔlɑnt e k tul’i ni? L tuonbuolu bɑɑt nɑn kuun e.</verse>
				<verse number="22">Ŋɑɑn mɔtɑɑnɑ i ji nyii biit dɑɑbs ni wɑɑ k ji tie Yennu dɑɑbɑ e. L pɑɑk, yɑɑ tuun lin nbɑ kul, i gbuot Yennu nunm e k mɔk mɑnfuol nbɑ kɑɑ gbennu. Ŋɑnn e tie i nyuɑt.</verse>
				<verse number="23">K mɑɑn biit nyuɑt tie kuun e, ŋɑɑn Yennu piini nbɑ k u tien’t yɑnn nɑ tie mɑnfuol nbɑ kɑɑ gbennu e, t Yonmdɑɑnɔ Yiesu Klistu pɑɑk.</verse>
			</chapter>
			<chapter number="7">
				<verse number="1">N nɑɑ wɑɑs, i kul mi *senni nɑ po, l pɑɑk, i sɑɑ fit suol mɑɑ yɑɑ n yet lin nbɑ nɑ pɑɑk ɑ. Senni nɑ mɔk wun nbɑ be u mɑnfuol ni nɑ kuukuɑ yiikuo e.</verse>
				<verse number="2">L tie nɑn puo nɑn u sɔlɔ sinsuuk ni nɑ e. Senni nɑ nuɑk ni, l kpɑɑ tɑlɑs nɑn puo n tɑɑn nɑn u sɔlɔ yuo nbɑ k u sɔlɔ dɑɑ be u mɑnfuol ni, ŋɑɑn u sɔlɔ nɑ i tɑnŋ i kpo yuo nbɑ, senni nɑ ji k mɔk puo nɑ yiikuo.</verse>
				<verse number="3">L pɑɑk, l i tie k u kun jɑluɑ k suɑ u sɔlɔ dɑɑ be u mɑnfuol ni, b sii yi’u puocunconn e. Ŋɑɑn l i tie k u sɔlɔ kpo i e, Yennu senni ji k mɔk u yiikuo, k u sɑɑ fit kun jɑluɑ ŋɑɑn k b kɑn fit k yiin’ɔ puocunconn.</verse>
				<verse number="4">N nɑɑ wɑɑs, l mun tie nnɑ e k tul’i. I kpo e k senni ji k mɔk i yiikuo, k yɑɑ tie *Klistu gbɑnɑnt bɔkl nɑ, i tie suɑ yɑb e. Mɔtɑɑnɑ, i gɑɑ nɑn nisuɑ e, wun nbɑ fiil kuun ni nɑ, ɑ yii tuun lin nbɑ mɔk nyuɑt k tul Yennu.</verse>
				<verse number="5">Yuo nbɑ k t din tuun t gbɑnɑnt lonm nɑ e, senni nɑ te k t mɔk niɑnbiiuk k l tuun t gbɑnɑnt ni. Niɑnbiiuk mɑnŋ e din te k t tuonɑ juontl nɑn kuun.</verse>
				<verse number="6">Mɔtɑɑnɑ ŋɑnin, senni nɑ k diɑ’t k mɑɑn t din kpo e k senni nɑ ji k mɔk t yiikuo. L pɑɑk, t ji fit tuun k tien Yennu nɑn binbenpɑɑnŋ nbɑ nyii Foŋɑnm buol ni. T ji k tuun nɑn binbenkpelk nbɑ k senni nbɑ diɑn lolkpel kɑdɑɑɔk ni mɔk l yiikuo nɑ kɑɑ.</verse>
				<verse number="7">L pɑɑk, t sɑɑ yet ɑ nlee? T sɑɑ yet ɑ senni tie lin nbɑ bɑɑt nɑn biit ɑmi? T kɑn yet nnɑ kɑɑ. Senni nɑ i bo i kɑɑ, n bo kɑn bɑnn biit nbɑ tie lin nbɑ. Senni nɑ i bo i kii wɑnn’n ɑ: ɑ dɑɑ mɔk niɑɔnŋ nɑn *ɑ luɑ bonɑ, n bo kɑn bɑnn niɑɔnŋ nbɑ tie lin nbɑ,</verse>
				<verse number="8">ŋɑɑn k biit lɑ yiikuo sennu mɑnŋ nɑ ni, k te k niɑnbuolu buolu bonciɑnn fiil n pɑl ni. Senni nɑ i bo i kɑɑ, biit bo sii tie bonkpienn e.</verse>
				<verse number="9">Yuo nbɑ k n din k mi senni mɑnŋ nɑ, n din mɔk mɑnfuol e, ŋɑɑn mɑɑ tɑn bɑnn sennu mɑnŋ, k biit fiil, k n kpo.</verse>
				<verse number="10">Sennu nbɑ bo sɑɑ bɑɑl nɑn mɑnfuol nɑ, k l bɑɑl nɑn kuun,</verse>
				<verse number="11">k mɑɑn biit lɑ u sɔnu senni nɑ ni e k kpɑnn’n, k lenŋ e k l kpii’n.</verse>
				<verse number="12">Senni nɑ tiɑɔnŋ nyii Yennu buol k sennu mɑnŋ mun nyii Yennu buol e, k tuok k biɑ ŋɑn.</verse>
				<verse number="13">Tɔn, l wɑnt nɑn lin nbɑ ŋɑn e kpɑnt tien lin nbɑ bɑɑl nɑn kuun k tul’n ɑmi? Aɑi, l k wɑnt nnɑ kɑɑ. Biit nɑ e jii lin nbɑ ŋɑn nɑ k bɑɑl nɑn kuun tul’n, ɑ lin wɑnn biit nbɑ tie lin nbɑ. Ŋɑnn e, sennu mɑnŋ ni k t ji bɑnn nɑn biit tie bonbilɑnkɑnt e.</verse>
				<verse number="14">T mi nɑn senni nyii Yennu buol e, ŋɑɑn min ŋɑnin tie nisɑɑlk e, k b kɔi’n k n tie nɑn biit dɑɑbl nɑ.</verse>
				<verse number="15">Lin nbɑ k n tuun nɑ, n k mi l pɑɑk, k mɑɑn n k tuun lin nbɑ k n luon, ŋɑɑn lin nbɑ k n nɑn nɑ, ŋɑnn e k n tuun.</verse>
				<verse number="16">Mi i tun lin nbɑ k n bo k luon k n tun nɑ, l wɑnt nɑn n sɑk nɑn senni mɑnŋ ŋɑn e.</verse>
				<verse number="17">L pɑɑk, l k tie n mɔnŋ kɑɑ tuun’l, ŋɑɑn l tie biit nbɑ be n ni nɑ.</verse>
				<verse number="18">N mi nɑn bonŋɑnsiɑl kɑɑ n ni, k l wɑnt nɑn n biit binbenŋ ni, k mɑɑn n luon k n tun lin nbɑ ŋɑn, ŋɑɑn n kɑn fit k tuun’l.</verse>
				<verse number="19">Mɑɑ luon k n tun bonŋɑnn nbɑ nɑ, n k tuun’l, ŋɑɑn bonbiil nbɑ k n k luon k n tun nɑ, ŋɑnn e k n tuun.</verse>
				<verse number="20">L i tie k n tuun lin nbɑ k n k luon mii tuun, l ji k tie min kɑɑ tuun, ŋɑɑn l tie biit nbɑ be n ni nɑ e tuun.</verse>
				<verse number="21">N lɑ k sennsiɑl be n ni yuo kul ɑ. Mi i yɑɑ n tun lin nbɑ ŋɑn, ŋɑɑn bonbiil biɑ lek tuu be nɑn’n.</verse>
				<verse number="22">K mɑɑn n ni, n pɑl pien Yennu senni nɑ pɑɑk,</verse>
				<verse number="23">ŋɑɑn k n lɑɑt sennsiɑl nbɑ tuun n gbɑnɑnt ni, k l kɔn nɑn senni nbɑ k n yɑn luon nɑ. Sennliel nbɑ bɑɑt nɑn biit nɑ tuun n gbɑnɑnt ni k lol’n nɑn dɑnsɑlk nɑ.</verse>
				<verse number="24">Abɑ, n tie yɑnbɔndɑɑnɔ e. Ŋmee sɑɑ fɑt’n k nyinn’n gbɑnɑnt nbɑ sɑɑ nɑn’n kuun ni nɑ?</verse>
				<verse number="25">Yennu yien niipuouk t Yonmdɑɑnɔ Yiesu Klistu ni. L pɑɑk, n mɔnŋ wɑɑ Yennu senni nɑ n yɑn ni, ŋɑɑn k n nifosɑɑlk binbenŋ ni n tie sennliel nbɑ bɑɑt nɑn biit nɑ dɑɑbl e.</verse>
			</chapter>
			<chapter number="8">
				<verse number="1">Tɔn, mɔtɑɑnɑ Yennu kɑn bu k biil bin nbɑ be Yiesu *Klistu ni,</verse>
				<verse number="2">k mɑɑn mɑɑ tɑɑn nɑn Yiesu Klistu nɑ, Foŋɑnm *senni nbɑ tien mɑnfuol nɑ, fɑt’n biit nɑn kuun senni ni wɑɑ.</verse>
				<verse number="3">Senni nɑ k fit tun nnɑ, k mɑɑn tinm nisɑɑli k fit diɑ’l fɑnu. Ŋɑnn e k Yennu din tun u mɔnŋ Bijɑ tingbounŋ nɑ ni, ɑ wun gɑɑl binbenŋ nbɑ nɑɑn nɑn tinm biitdɑnm binbenŋ nɑ, k tɑn gɑɑl t pɑɑk k kpo t biit pɑɑk. K u kuun mɑnŋ pɑɑk, Yennu biil biit nbɑ be tinm nisɑɑli pɑlɑ ni nɑ pɑnŋ.</verse>
				<verse number="4">Yennu din tun nnɑ, ɑ senni nbɑ boi’t lin nbɑ nɑ, n tun t ni, tinm nbɑ ji k tuun t tiɑɔnŋ gbɑnɑnt lonm, ŋɑɑn tuun Foŋɑnm nbɑ luon bɑnnu nbɑ nɑ.</verse>
				<verse number="5">Bin nbɑ wɑɑ b tiɑɔnŋ nisɑɑlk binbenŋ nɑ jiit b dudukt k tie binbenŋ mɑnŋ ni, ŋɑɑn bin nbɑ wɑɑ Foŋɑnm nɑ jiit b dudukt k tie lin nbɑ k Foŋɑnm luon nɑ ni e.</verse>
				<verse number="6">Dudukt nbɑ wɑɑ nisɑɑlk binbenŋ nbɑ luon lin nbɑ nɑ, juontl nɑn kuun e, ŋɑɑn dudukt nbɑ wɑɑ Foŋɑnm nbɑ luon lin nbɑ nɑ, juontl nɑn mɑnfuol nɑn mɑnu e.</verse>
				<verse number="7">Wun nbɑ yɑɑ dudukt be nisɑɑlk binbenŋ yiikuo ni, l dɑɑnɔ tie Yennu dɑtɑɑk, k k sɑɑk Yennu senni, k set kɑn fit k sɑk’l.</verse>
				<verse number="8">Bin nbɑ be b nisɑɑlk binbenŋ ni nɑ kɑn fit penn Yennu pɑl.</verse>
				<verse number="9">Foŋɑnm i set be i ni, i k wɑɑ nisɑɑlk binbenŋ kɑɑ, ŋɑɑn i wɑɑ Foŋɑnm nbɑ luon lin nbɑ nɑ e. Wun nbɑ k mɔk Klistu Siek mɑnŋ u ni, l dɑɑnɔ k tie Klistuyuɑ.</verse>
				<verse number="10">I gbɑnɑnt nbɑ lek sɑɑ kpo biit pɑɑk nɑ, ŋɑɑn Yiesu i be i ni, Foŋɑnm tien’i mɑnfuol, k mɑɑn Yennu yet ɑ i tie niŋɑnm e u buol.</verse>
				<verse number="11">L i tie k Yennu Siek nbɑ fiin Yiesu kuun ni nɑ be i ni, ŋuɑ nbɑ fiin Yiesu Klistu kuun ni nɑ sɑɑ tul i gbɑnɑnt nbɑ tɑn sɑɑ kpo wɑɑ nɑ mɑnfuol, Siek nbɑ be i ni nɑ pɑɑk.</verse>
				<verse number="12">L pɑɑk, n nɑɑ wɑɑs, l luon k t mɑbn t mɔnŋ k dɑɑ wɑɑ nisɑɑlk binbenŋ nbɑ luon bɑnnu nbɑ.</verse>
				<verse number="13">K mɑɑn, l i tie k i wɑɑ nisɑɑlk binbenŋ, i sɑɑ kpo wɑɑ, ŋɑɑn l i tie k i jii Foŋɑnm yiikuo k kpi i gbɑnɑnt biit, i sɑɑ lɑ mɑnfuol ɑ.</verse>
				<verse number="14">Bin nbɑ k Foŋɑnm ŋmɑktl’b sɔnu nɑ, ŋɑnm e tie Yennu wɑɑs.</verse>
				<verse number="15">K mɑɑn Foŋɑnm nbɑ k u tul’i nɑ, u k te k i tie dɑɑbɑ nɑn jɑŋmɑɑndɑnm kɑɑ, ŋɑɑn u te k i tie Yennu wɑɑs e, k yi Yennu ɑ: «Abbɑ! n Bɑɑ.»</verse>
				<verse number="16">Foŋɑnm mɑnŋ e te k t mɔnŋ sei mi bonŋɑnn nɑn t tie Yennu wɑɑs.</verse>
				<verse number="17">Tɑɑ set tie u wɑɑs nɑ pɑɑk, t sɑɑ lɑ u bonŋɑnɑ nbɑ k u bil k guun u niib nɑ wɑɑ. T biɑ sɑɑ lɑkn nɑn Klistu k gɑɑl’l ɑ, k mɑɑn l i tie k tinm nɑn Klistu libn dii fɑlɑ, tinm nɑn ŋuɑ mun tɑn sɑɑ libn lɑ *yudɑnt ɑ.</verse>
				<verse number="18">N mi nɑn fɑlɑ nbɑ k t di mɔtɑɑnɑ nɑ, l kɑn fit yekn nɑn yudɑnt nbɑ k Yennu sɑɑ wɑnn’t nɑ.</verse>
				<verse number="19">*Dulnyɑ bonɑ kul nbɑ k Yennu nɑn nɑ, guu nɑn ninmɔnn e nɑn yuo nbɑ k Yennu tɑn sɑɑ nyinn u wɑɑs yienin ni,</verse>
				<verse number="20">k mɑɑn dulnyɑ bonɑ kul din biil ɑ, k ji k mɔk nyuɑt, l din k tun l tiɑɔnŋ kɑɑ, l din tie Yennu lonm e k l tien nnɑ, ŋɑɑn k dindɑnn biɑ lek be dulnyɑ mɑnŋ pɑɑk.</verse>
				<verse number="21">Dɑsiɑl be k dulnyɑ bonɑ mɑnŋ tɑn sɑɑ nyi kuun dɑɑbs ni, k kuun ji kɑn diɑ’l, k l mun tɑn sii yen l mɔnŋ nɑn Yennu wɑɑs nbɑ sii yen b mɔnŋ nɑn yudɑnt bɑnnu nbɑ nɑ e.</verse>
				<verse number="22">T mi nɑn l yiɑl dulnyɑ bonɑ mɑnŋ k tɑn tuu mɔtɑɑnɑ nɑn puo nbɑ tuu mɔ mɑtyiɑlu k kuli biɑnŋ nbɑ nɑ.</verse>
				<verse number="23">L k tie dulnyɑ bonɑ nɑ kuukuɑ kɑɑ k l yiɑl, ŋɑɑn tinm nbɑ mɔk Foŋɑnm nbɑ tie Yennu sinsinn piini nɑ mun kuli e t pɑlɑ ni, k guu yuo nbɑ k Yennu tɑn sɑɑ te k t tien u wɑɑs, k te k t gbɑnɑnt n nyi dɑɑbs ni.</verse>
				<verse number="24">Tɑɑ lɑ fielu nɑ e k t mɔk dindɑnn nɑ. Tɔn, nilɔ i lɑ lin nbɑ k u bo mɔk dindɑnn l pɑɑk nɑ, ŋɑnn ŋɑnin, l ji k tie dindɑnn. Ŋmee ji sii mɔk dindɑnn nɑn lin nbɑ k u ponŋ lɑ’l pɑɑk i?</verse>
				<verse number="25">Ŋɑɑn t i mɔk dindɑnn nɑn lin nbɑ k t k lɑɑt pɑɑk, ŋɑnn ŋɑnin, t ji tuu guu nɑn suklu e.</verse>
				<verse number="26">Nnɑ e mun k Foŋɑnm nɑ bɑɑl ɑ wun sonm tinm nbɑ k mɔk pɑnŋ nɑ k mɑɑn t k mi biɑnŋ nbɑ k t sii mei Yennu. Ŋɑɑn Foŋɑnm mɔnŋ e mei Yennu k tien’t k kuli bɑnnu nbɑ k t mɔbonɑ kɑn fit wɑnn l pɑɑk.</verse>
				<verse number="27">K Yennu nbɑ lɑɑt nisɑɑlk pɑl ni mi Foŋɑnm nɑ dudukt nbɑ tie, k mɑɑn Foŋɑnm nɑ mei Yennu u tiɑɔnŋ niib pɑɑk, k l wɑɑ nɑn ŋuɑ Yennu nbɑ luon biɑnŋ nbɑ nɑ.</verse>
				<verse number="28">Bin nbɑ k Yennu yiin’m nɑ, u mɔk lin nbɑ pɑɑk k u yinm e, k b mɔk lonm nɑn’ɔ, k t mi nɑn lin nbɑ kul tuun nɑ, u te k l tien bonŋɑnn k tien ŋɑnm e.</verse>
				<verse number="29">U ponŋ din senn nɑn bin nbɑ k u lukt’b nɑ, ɑ bii tie nɑn u Bijɑ nɑ, k u Bijɑ nɑ n tien Bikpelk, wɑɑs bonciɑnn sinsuuk ni.</verse>
				<verse number="30">K Yennu yiin bin nbɑ k u senn nɑ, k bin nbɑ k u yiin’m nɑ k u yet ɑ b tie niŋɑnm u buol, k bin nbɑ k u yet ɑ b tie niŋɑnm u buol nɑ, k u donn’b.</verse>
				<verse number="31">T i got lin nbɑ nɑ kul, t sɑɑ yet ɑ nlee? L i tie k Yennu be t po, ŋmee ji be k sɑɑ biil’t i?</verse>
				<verse number="32">Yennu nbɑ k minn’t u mɔnŋ Bijɑ nɑ, ŋɑɑn jii’u k tul t kul nɑ, nlee k u ji kɑn tul’t lin nbɑ kul biɑl i?</verse>
				<verse number="33">Ŋmee sɑɑ tɑɑl bin nbɑ k Yennu lukt’b nɑ? Ŋuɑ Yennu e yet ɑ b tie niŋɑnm u buol.</verse>
				<verse number="34">Ŋmee be k sɑɑ bu b buut k biil’b i? Suɑ kɑɑ, k mɑɑn Yiesu Klistu nbɑ din kpo k fiil kuun ni k biɑ be Yennu niidiitu po k tie t sindɑntinnɔ nɑ.</verse>
				<verse number="35">Ŋmee sɑɑ fit nyinn’t Yiesu Klistu lonm ni? T fɑlɑ ɑmi mɑɑn ɑmi muksuk ɑmi kon ɑmi nɑmu ɑmi bonbiil ɑmi kuun e? Aɑi.</verse>
				<verse number="36">L tie nɑn lɑɑ diɑn biɑnŋ nbɑ Yennu lolkpel kɑdɑɑɔk ni nɑ ɑ: «A pɑɑk e k t be kuun fɑlɑ ni sɑn-nyiɑɔk ni wɑɑ k tɑn tuu dɑɑjuouk, k t tie nɑn pei nbɑ k b tuu tie siil ɑ bin kpi’b nɑ e.»</verse>
				<verse number="37">Ŋɑɑn bonɑ kul ni t mɔk nyɑnnu kul, wun nbɑ mɔk lonm nɑn’t nɑ pɑɑk.</verse>
				<verse number="38">K mɑɑn, n mi fɑnu nɑn siɑl kɑɑ k sɑɑ fit bɔkt tinm nɑn Klistu lonm, kuun ɑmi mɑnfuol ɑmi *mɑlɑkɑɑnbɑ ɑmi nɑlnbiit ɑmi lin nbɑ tie mɔtɑɑnɑ ɑmi lin nbɑ tɑn sɑɑ tien ɑmi</verse>
				<verse number="39">lin nbɑ be sɑnpɑɑpo ɑmi tinpuɑl ni ɑmi. Siɑl kɑɑ nɑɔnŋ kul ni k sɑɑ fit bɔkt tinm nɑn Yennu lonm nbɑ k t lɑ t Yonmdɑɑnɔ Yiesu Klistu ni nɑ.</verse>
			</chapter>
			<chapter number="9">
				<verse number="1">N piɑk bɑlmɔni e. N tie Klistuyuɑ e, n k fɑ fɑɑk. Foŋɑnm e ŋmɑktl n *dudukt k u tie *siɑlɑ nɑn n piɑk mɔni.</verse>
				<verse number="2">N mɔk pɑlbiil bonciɑnn k l yiɑl’n yuo kul,</verse>
				<verse number="3">n mɔnŋ nɑɑ wɑɑs nbɑ tie n buolu nɑ pɑɑk. L i bo i sɑɑ fit k n set n niib pɑɑk k Yennu n biil’n k bɔkt min nɑn *Klistu, n bo sɑɑ sɑk nnɑ wɑɑ.</verse>
				<verse number="4">Ŋɑnm e tie Islɑɑeltieb, k Yennu din tien’m u wɑɑs, k din be nɑn’m nɑn *yudɑnt, k tul’b lolɑ, k tul’b *senni, k tul’b jɑɑnti, k biɑ tul’b mɔsonɑ.</verse>
				<verse number="5">B yejɑnm din tie nijɑɑnɑ e k Klistu nbɑ din kpɑnt nisɑɑlk nɑ, u din tie b buolu ni yenɔ e. Ŋuɑ e tie Yennu nbɑ yen bont kul nɑ, u sɑɑ lɑ pɑku k l kii mɔk gbennu. * Amenn.</verse>
				<verse number="6">N k yien ɑ Yennu mɔsonn nɑ ji kɑn tun kɑɑ, k mɑɑn Islɑɑel yɑɑbuonɑ kul kɑɑ tie Islɑɑeltieb nɑn bɑlmɔni.</verse>
				<verse number="7">Ablɑɑhɑɑnm yɑɑbuonɑ kul kɑɑ mun tie u yɑɑbuonɑ nɑn mɔni, k mɑɑn Yennu din yet Ablɑɑhɑɑnm ɑ: «Isɑɑk buolu tɑn sii tie ɑ yɑɑbuonɑ e.»</verse>
				<verse number="8">L pɑɑk, bin nbɑ k Ablɑɑhɑɑnm mɑl’b nifosɑɑlk mɑɑlu nɑ k tie Yennu wɑɑs, ŋɑɑn bin nbɑ tie Yennu mɔsonn mɑɑlu wɑɑs nɑ, ŋɑnm e set tie Ablɑɑhɑɑnm wɑɑs nɑn mɔni.</verse>
				<verse number="9">Yennu mɔsonn nɑ din tie ɑ: «Yuo nbɑ k n tɑn sɑɑ jen nɑ, l yuo e k Sɑɑlɑ sɑɑ mɑl bonjɑk.»</verse>
				<verse number="10">Ŋɑɑn l kul kɑɑ nɑ. T yɑɑ Lebekɑ din mɑl wɑɑs bɑnle k b tɑɑ bɑɑ, wun nbɑ tie t yejɑ Isɑɑk.</verse>
				<verse number="11">L tie nɑn lɑɑ diɑn Yennu lolkpel kɑdɑɑɔk ni ɑ: «N din mɔk lonm nɑn Sɑɑkɔb ŋɑɑn nɑn Esɑɑu.»</verse>
				<verse number="12">K t ji sɑɑ yet ɑ bee? T sɑɑ yet ɑ Yennu k tun lin nbɑ tuok ɑmi? Aɑi, t kɑn yet nnɑ kɑɑ.</verse>
				<verse number="13">Yennu din yet Muois ɑ: «Bin nbɑ k n luon k n tin’m ninbɑɑɔk nɑ, ŋɑnm e k n sɑɑ tin’m ninbɑɑɔk. Bin nbɑ k n luon k mii mɔk lonm nɑn suklu b pɑɑk nɑ, ŋɑnm e k n sii mɔk lonm nɑn suklu b pɑɑk.»</verse>
				<verse number="14">L pɑɑk, l k tie nisɑɑlk nbɑ luon lin nbɑ ɑmi u tuonɑ pɑɑk kɑɑ, ŋɑɑn l tie Yennu ninbɑɑɔk pɑɑk e.</verse>
				<verse number="15">L diɑn Yennu lolkpel kɑdɑɑɔk ni k tul Fɑɑlɑɑɔn ɑ: «Min Yennu dinn’ɑ nɑɑn lin nbɑ nɑ pɑɑk e, ɑ n jii’ɑ k wɑnn’ɑ n yiikuo, k te k n sɑnn n muɑnt lin tingbounŋ nɑ kul.»</verse>
				<verse number="16">L pɑɑk, bin nbɑ k Yennu luon k wun tin’m ninbɑɑɔk nɑ, ŋɑnm e k u tiin’m ninbɑɑɔk, k biɑ tien siɑb nikɑngbɑtɑ nɑn wɑɑ luon biɑnŋ nbɑ.</verse>
				<verse number="17">Tɔn, pɑsiɑl k i yenɔ n boi’n ɑ: «L i tie nnɑ i e, nlee k Yennu lɑɑt nisɑɑlk biit i? Ŋmee sɑɑ fit k yet lin nbɑ k Yennu senn i?»</verse>
				<verse number="18">Ŋɑɑn n yuɑk, ɑ tie ŋmee k sɑɑ pɑk jiin Yennu? Bobl kɑn fit boi bobmɑɑlɔ ɑ: «Bee k ɑ mɑɑ’n k n tie nnɑ?»</verse>
				<verse number="19">Bobmɑɑlɔ mɔk yiikuo k sɑɑ jii yɔuk bul k mɑɑ bobl nbɑ ŋɑn k tul kpɑnbɑl nɑn bobl nbɑ tie tɑlɑs-dɑnm yɑl.</verse>
				<verse number="20">Tɔn, Yennu din tun k luon wun wɑnn u wutuol k niib kul ɑ n bɑnn u yiikuo. Ŋɑɑn u din mɔk suklu nɑn bin nbɑ k u wutuol sɑɑ bɑɑl b pɑɑk k l bo jɑnŋ nɑn wun biil’b nɑ.</verse>
				<verse number="21">Yennu din luon wun wɑnn’t u yudɑnt nbɑ yɑb bɑnnu nbɑ, tinm nbɑ k u tin’t ninbɑɑɔk nɑ, tinm nbɑ k u ponŋ din lukt’t ɑ tin gɑɑl u yudɑnt nɑ.</verse>
				<verse number="22">Tinm e tie bin nbɑ k u din yiin’t nɑ, k u k yiin’t *Suifnbɑ sinsuuk ni kuukuɑ kɑɑ, ŋɑɑn bin nbɑ k tie Suifnbɑ mun biɑ pukn lenŋ.</verse>
				<verse number="23">L tie nɑn Ose nbɑ din diɑn Yennu lolkpel kɑdɑɑɔk ni biɑnŋ nbɑ, ɑ Yennu yet ɑ: «Niib nbɑ din k tie n niib nɑ, ŋɑnm e k n sɑɑ jii’b k bii tie n niib, k buolu nbɑ k n din k luon nɑ, ŋɑnm e k n sɑɑ yiin’m buolu nbɑ k n luon’m.</verse>
				<verse number="24">k siɑn nbɑ k b din yet’b ɑ b k tie n niib nɑ, lenŋ e biɑk k b sɑɑ yiin’m: ‹Yennu nbɑ fo nɑ wɑɑs.› »</verse>
				<verse number="25">*Yennu sɔkni Esɑɑyi din yikn sɑnpɑɑpo k wɑnn Islɑɑeltieb po k yet ɑ: «Islɑɑeltieb i lek i yɑb nɑn mɔkgbenŋl tɑnbiini nɑ, ŋɑɑn b wɑɑnm-nnɑ e sɑɑ lɑ fielu,</verse>
				<verse number="26">k mɑɑn Yonmdɑɑnɔ sɑɑ tien k tul tingbounŋ nɑ niib nɑn wɑɑ yet biɑnŋ nbɑ nɑ yiɑn yiɑn k gbenn.»</verse>
				<verse number="27">L tie nɑn Esɑɑyi nbɑ ponŋ din yet nɑ e ɑ: «T Yɑbnt Yonmdɑɑnɔ i bo i kii ten’t wɑɑs, l bo tɑn sɑɑ tun k tul’t nɑn lɑɑ din tun k tul Suodonm duo ni niib biɑnŋ nbɑ nɑ, k t bo sii tie nɑn Guomuɔl duo ni niib nɑ e.»</verse>
				<verse number="28">Tɔn, t sɑɑ yet nlee? Bin nbɑ k tie Suifnbɑ nɑ din k kol ɑ bin tien niŋɑnm Yennu buol, ŋɑɑn k Yennu yet ɑ b tie niŋɑnm u tuɑnn, b yɑdɑ nɑ pɑɑk,</verse>
				<verse number="29">ŋɑɑn Islɑɑeltieb nbɑ din kol ɑ bin lɑ senni nbɑ sɑɑ te k Yennu yet ɑ b tie niŋɑnm u tuɑnn nɑ, k b ji kɔnŋ’l.</verse>
				<verse number="30">Bee k b din kɔnŋ i? B din k kol ɑ Yennu n yet ɑ b tie niŋɑnm u tuɑnn b yɑdɑ pɑɑk, ŋɑɑn b din kol ɑ wun yet ɑ b tie niŋɑnm u tuɑnn b tuonɑ pɑɑk e. B gbiɑt tɑngbiɑtkɑl e k bɑɑ,</verse>
				<verse number="31">tɑnn nbɑ k b diɑn l po Yennu lolkpel kɑdɑɑɔk ni ɑ: «Gotl, min Yennu bil tɑnn *Siiɔn duo ni, lin nbɑ sɑɑ te k niib n gbiɑt k bɑɑ. L tie tɑnjɑgbounŋ o, k b sɑɑ bilnt l pɑɑk k bɑɑ, ŋɑɑn wun nbɑ tien’ɔ yɑdɑ, u kɑn di fei.»</verse>
			</chapter>
			<chapter number="10">
				<verse number="1">N nɑɑ wɑɑs, n luon nɑn n pɑl kul k mei Yennu ɑ wun fiel n mɔnŋ buolu, *Suifnbɑ.</verse>
				<verse number="2">N mi k tien *siɑlɑ nɑn b wɑɑ Yennu nɑn ninmɔnn, ŋɑɑn b ninmɔnn mɑnŋ k yent.</verse>
				<verse number="3">B k mi sɔnu nbɑ te k Yennu yet ɑ niib tie niŋɑnm u buol, ŋɑɑn luon b mɔnŋ sɔnu, k l pɑɑk, b k jii b mɔnŋ k lol nɑn Yennu sɔnu nɑ.</verse>
				<verse number="4">K mɑɑn, Yiesu tun k gbien Muois *senni nɑ wɑɑ. K mɔtɑɑnɑ, Yennu yi bin nbɑ tien *Klistu yɑdɑ nɑ niŋɑnm u buol ni.</verse>
				<verse number="5">Muois din diɑn k jiin bɑnnu nbɑ k nilɔ sii tie niŋɑnɔ senni weiu ni ɑ: «Wun nbɑ tuun lin nbɑ k senni nɑ senn nɑ, u sɑɑ lɑ mɑnfuol l pɑɑk ɑ.»</verse>
				<verse number="6">Ŋɑɑn nɑ e tie bɑɑ yet lin nbɑ k jikt sɑɑ bɑnnu nbɑ k Yennu yet ɑ niib tie niŋɑnm u tuɑnn b yɑdɑ nɑ pɑɑk nɑ ɑ: «A dɑɑ duki ɑ pɑl ni ɑ: ‹Ŋmee tɑn sɑɑ do *Yendɔunŋ ni?› » (L pɑɑk tie ɑ: «Ŋmee sɑɑ do Yendɔunŋ ni k te k Klistu n sik i?»)</verse>
				<verse number="7">«A biɑ dɑɑ boi ɑ: ‹Ŋmee tɑn sɑɑ sik tinpuɑl ni?› » (L pɑɑk tie ɑ: «Ŋmee sɑɑ sik k te k Klistu n fiil kuun ni?»)</verse>
				<verse number="8">Yennu yet ɑ bee? L yet ɑ: «Mɑɑn nɑ kpiɑ’ɑ. L be ɑ mɔb ni nɑn ɑ pɑl ni.» Lɑbɑmɑnn mɑnŋ tie yɑdɑ lɑbɑɑl nbɑ k t muɑntl nɑ.</verse>
				<verse number="9">L i tie k ɑ set pɑk k sɑt nyinn ɑ mɔb ni k yet ɑ: «Yiesu tie Yonmdɑɑnɔ,» k biɑ tien yɑdɑ ɑ pɑl ni nɑn Yennu set fiin’ɔ kuun ni, ɑ sɑɑ lɑ fielu wɑɑ.</verse>
				<verse number="10">K mɑɑn nilɔ set tien Yiesu yɑdɑ e u pɑl ni, k Yennu yet ɑ u tie niŋɑnɔ u tuɑnn, k l set nyii u mɔb ni e k u yet nnɑ, k l pɑɑk e k u lɑ fielu.</verse>
				<verse number="11">L diɑn Yennu lolkpel kɑdɑɑɔk ni ɑ: «Dɑɑnɔ nbɑ tien’ɔ yɑdɑ, u kɑn mi di fei.»</verse>
				<verse number="12">Bɔktu kɑɑ Suifnbɑ nɑn bin nbɑ k tie Suifnbɑ sinsuuk ni, Yennu kuukuɑ nɑ e tie b kul Yonmdɑɑnɔ, k bin nbɑ kul mei’ɔ, u sonmt’b nɑn bulcintuk.</verse>
				<verse number="13">K mɑɑn, l diɑn Yennu lolkpel kɑdɑɑɔk ni ɑ: «Wun nbɑ kul mei Yonmdɑɑnɔ sonml po, u sɑɑ lɑ fielu.»</verse>
				<verse number="14">Tɔn, niib i kii tien’ɔ yɑdɑ, b sɑɑ tien nlee k miɑl’ɔ sonml po? K b i kii gbɑt lɑbɑmɑnn mɑnŋ, b sɑɑ tien nlee k tien’ɔ yɑdɑ? K b i kii muɑnt u lɑbɑmɑnn mɑnŋ, nlee k niib sɑɑ gbɑt u po?</verse>
				<verse number="15">K b i kii tun tuomiinbɑ, nlee k lɑbɑmɑnn mɑnŋ sɑɑ muɑnt i? L diɑn Yennu lolkpel kɑdɑɑɔk ni ɑ: «Bin nbɑ lin k muɑntl lɑbɑmɑnn mɑnŋ, b bɑɑlu ŋɑn bonciɑnn.»</verse>
				<verse number="16">Ŋɑɑn niib kul kɑɑ sɑk lɑbɑmɑnn mɑnŋ, k mɑɑn Esɑɑyi yet ɑ: «N Yonmdɑɑnɔ, ŋmee tien yɑdɑ nɑn t lɑbɑmɑnn nɑ?»</verse>
				<verse number="17">L pɑɑk, nilɔ i gbiɑ lɑbɑmɑnn mɑnŋ, l bɑɑt nɑn yɑdɑ e, k lɑbɑmɑnn nyi niib nbɑ muɑntl Klistu mɑɑn nɑ ni e.</verse>
				<verse number="18">Ŋɑɑn n boi k lɑɑn niib k gbɑt lɑbɑmɑnn mɑnŋ ɑmi? Mɔmɔnm, b gbɑt ɑ. L diɑn Yennu lolkpel kɑdɑɑɔk ni ɑ: «Niib gbɑt b kunkɔlɑ tingbounŋ lokl kul po, k b mɑɑn yɑt nɑn *dulnyɑ kul.»</verse>
				<verse number="19">N yɑɑ n ŋɑnm k boi e k lɑɑn Islɑɑeltieb din k bɑnn l pɑɑk ɑmi? Muois tiɑɔnŋ o din dɔnŋ jiin sinsinn, ɑ Yennu din yet Islɑɑeltieb ɑ: «N sɑɑ te k i mɔk *funfunn nɑn niib nbɑ k mɔk buolu nɑ pɑɑk, k te k i wutuol n do buolu nbɑ tie jɑtt nɑ pɑɑk.»</verse>
				<verse number="20">K Esɑɑyi mɔk pɑl k yet ɑ Yennu yɑɑ ɑ: «Niib nbɑ k fiin n po nɑ, b tɑn lɑ’n ɑ, k niib nbɑ k boi n po nɑ, k n jii n mɔnŋ k fiit wɑnn’b.»</verse>
				<verse number="21">Ŋɑɑn k u yet Islɑɑeltieb po ɑ: «N tɑnt n nuu yennu ni nɑn nyiɑɔk ɑ n gɑɑl’b, ŋɑɑn k b tie tubkɑngbɑtɑ k k sɑɑk n mɔb.»</verse>
			</chapter>
			<chapter number="11">
				<verse number="1">L pɑɑk, n luon k n boi k lɑɑn i duki ɑ Yennu yet u mɔnŋ niib ɑmi? Aɑi, u k yet’b kɑɑ. N mɔnŋ tie Islɑɑel nilɔ e, k tie Ablɑɑhɑɑnm yɑɑbuonn, k nyii Bensɑɑmen nɑɑkuuk ni.</verse>
				<verse number="2">Yennu k lu u niib nbɑ k u dɔnŋ lukt’b nɑ. I mi lɑɑ diɑn Yennu lolkpel kɑdɑɑɔk ni k wɑnt *Elii nbɑ din yien Yennu, Islɑɑeltieb biit po biɑnŋ nbɑ ɑ:</verse>
				<verse number="3">«N Yonmdɑɑnɔ, b kpii ɑ sɔkniinbɑ kul ɑ, k biil ɑ binbintɑ nɑ. N kuukuɑ e biɑl, k b kol ɑ bin kpi’n.»</verse>
				<verse number="4">Yennu din jiin ɑ biɑ? Yennu din jiin ɑ: «N mɔk niib tusɑ ŋɑnlole bin nbɑ dɑɑ k mi gbɑɑn jiɑnt Bɑɑl nɑ.»</verse>
				<verse number="5">L tie nnɑ e mɔtɑɑnɑ. Niib wɑɑnm-nnɑ e dɑɑ be k Yennu lukt’b u ninkpɑbɑɔnŋ pɑɑk.</verse>
				<verse number="6">Yennu i lukt niib, u ninkpɑbɑɔnŋ pɑɑk e, k u lukt’b, k l k tie b tuonɑ pɑɑk kɑɑ. Yennu i bo i lukt niib b tuonɑ pɑɑk i e, u ninkpɑbɑɔnŋ nɑ bo kii tie bɑlmɔni ninkpɑbɑɔnŋ kɑɑ.</verse>
				<verse number="7">Tɔn, t sɑɑ yet ɑ biɑ? L wɑnt nɑn Islɑɑeltieb k lɑ bɑɑ luon lin nbɑ. Bin nbɑ k Yennu lukt’b nɑ kuukuɑ nɑ lɑ’l, ŋɑɑn bin nbɑ biɑl nɑ tien tubkɑngbɑtɑ dɑnm e.</verse>
				<verse number="8">L tie nɑn lɑɑ diɑn Yennu lolkpel kɑdɑɑɔk ni ɑ: «Yennu din te k b yɑn lib, k te k b ninbinɑ k lɑɑt, k te k b tubɑ k gbiɑ k tɑn tuu dinnɑ.»</verse>
				<verse number="9">K Dɑɑfiid yet Yennu lolkpel kɑdɑɑɔk ni ɑ: «Yennu n te k b jɑɑnm i tie bɑluk k tul’b, ɑ bii bɑɑ kii lɑɑt tubdɑtu,</verse>
				<verse number="10">k te k b ninbinɑ n juɑn, k b dɑɑ lɑɑt, k b sii buɑ k b sɑi ni kɑn nɑɑt i »</verse>
				<verse number="11">N boi biɑk k lɑɑn Islɑɑeltieb din gbiɑt k bɑɑ k ji k fit fiil ɑmi? Aɑi, l k tie nnɑ kɑɑ. Bɑɑ tun biit nɑ pɑɑk, k Yennu fiel bin nbɑ k tie *Suifnbɑ nɑ. Yennu tun nnɑ ɑ ŋɑnm Suifnbɑ nɑ i mɔk *funfunn bin nbɑ k tie Suifnbɑ nɑ pɑɑk.</verse>
				<verse number="12">L i tie k Suifnbɑ biit te k tingbounŋ tieb lɑ piisn, k bɑɑ k tien yɑdɑ nɑ te k bin nbɑ k tie Suifnbɑ lɑ bonŋɑnn, nlee k bonŋɑnn kɑn yɑbt *dulnyɑ ni l i tie k b ŋmɑt k lebt b binbenŋ i?</verse>
				<verse number="13">N piɑk k tien yinm nbɑ k tie Suifnbɑ nɑ e: Yennu nbɑ te k n tie *tuomi i buol ni nɑ, n sii mɔk yugontl n tuonn mɑnŋ pɑɑk.</verse>
				<verse number="14">Mi i bo i sɑɑ fit te k n mɔnŋ buolu niib i mɔk funfunn bin nbɑ k tie Suifnbɑ nɑ pɑɑk, pɑsiɑl ŋɑnn e sɑɑ te k b siɑb n lɑ fielu.</verse>
				<verse number="15">Yennu nbɑ din yet Suifnbɑ nɑ, l din te k l ji mɑn tingbounŋ nɑ niib nɑn Yennu sinsuuk ni. Yennu i ŋmɑnt k gɑɑl’b k b tie u niib, l ji sii tie nlee? L set sii tie bɑlmɔni e nɑn bi fiil kuun ni k jen mɑnfuol ni wɑɑ.</verse>
				<verse number="16">L i tie k b buun pɑɑnu yon, k bɔkt sinsinn yɑl k tien pɑɑnu k l tie Yennu yɑl, lin nbɑ ten nɑ mun biɑ tie Yennu yɑl e. L i tie k tiik jiinɑ tie Yennu yɑl i e, l yiini nɑ mun biɑ tie u yɑl e.</verse>
				<verse number="17">Suifnbɑ nɑ tie nɑn ŋɑɑk ni tiik nbɑ k b yi oliifie nbɑ ŋɑn nɑ e, k b kɔnn tiik nɑ yiinsiɑ. Fin nbɑ k tie Suif nɑ, ɑ tie nɑn muuk ni oliifie yiinu nɑ e k b tukn’ɑ b yiɑl ni ŋɑɑk ni oliifie pɑɑk, k mɔtɑɑnɑ ɑ gɑɑn bonŋɑnn nbɑ nyi ŋɑɑk ni oliifie nɑ jiinɑ nɑ ni e.</verse>
				<verse number="18">L pɑɑk, ɑ dɑɑ mɔk pɑlbifɑɑnt nɑn sinsinn yiini nɑ. Dɑɑ mɔk pɑlbifɑɑnt, k mɑɑn ɑ tie yiinu kuukuɑ e. Jiinɑ nɑ e diɑ’ɑ, fin kɑɑ diɑ jiinɑ.</verse>
				<verse number="19">A sɑɑ jiin k yet ɑ: «Mɔni e, b kɔnn yiini nɑ ɑ bin tukn’n yiini nɑ yiɑl ni e.»</verse>
				<verse number="20">L set tie mɔni e. Bɑɑ k tien yɑdɑ nɑ pɑɑk e k b kɔnn’b, k fin nbɑ tien yɑdɑ nɑ pɑɑk e k b jii’ɑ tukn’ɑ l pɑɑk. Ŋɑnn, ɑ ji dɑɑ mɔk pɑlbifɑɑnt dudukt l pɑɑk, ŋɑɑn kii mɔk jɑŋmɑɑni.</verse>
				<verse number="21">L i tie k Yennu k ŋɑɑn k tiik nɑ tiɑɔnŋ yiini nbɑ tie Suifnbɑ nɑ n biɑl, i dɑɑ duki nɑn u sɑɑ ŋɑɑn k i biɑl.</verse>
				<verse number="22">Gotl Yennu nbɑ mɔk bulcint ŋɑɑn biɑ mɔk ninkuoni biɑnŋ nbɑ. U mɔk ninkuoni k tul bin nbɑ bɑɑ nɑ, ŋɑɑn u wɑnn’ɑ u bulcint. Ŋɑɑn l kpɑɑ tɑlɑs k ɑ biɑl u bulcint ni. Nnɑ i kɑɑ, u sɑɑ kɔnn’ɑ nɑn yiinu nɑ e.</verse>
				<verse number="23">Suifnbɑ i nyik bɑɑ k tien yɑdɑ bɑnnu nbɑ nɑ, Yennu sɑɑ jiin tukn’m siɑn k b din tuu be, k mɑɑn u sɑɑ fit k tun nnɑ.</verse>
				<verse number="24">Fin nbɑ k tie Suif nɑ tie nɑn muuk ni oliifie yiinu nɑ e, k Yennu kɔnn’l k tukn nɑn ŋɑɑk ni oliifie nɑ, ŋɑɑn b tuu k tie nnɑ. L k pɑɑl k wun jii yiini nbɑ k u kɔnn ŋɑɑk ni oliifie nɑ ni, k biɑ tukn nɑn l mɔnŋ oliifie nɑ biɑk.</verse>
				<verse number="25">N nɑɑ wɑɑs, n luon k yin bɑnn wuol ni lɑbɑɑl, ɑ i dɑɑ duki nɑn i tie yɑndɑnm e. L tie ɑ Suifnbɑ siɑb tie kɑngbɑtɑ e, k l sii be nnɑ e k tɑn bɑɑl yuo nbɑ k bin nbɑ k tie Suifnbɑ kul nbɑ k Yennu lukt’b nɑ, bin tɑn tien Yiesu yɑb.</verse>
				<verse number="26">Nnɑ e k Islɑɑel kul sɑɑ lɑ fielu, nɑn lɑɑ diɑn Yennu lolkpel kɑdɑɑɔk ni ɑ Yennu yet ɑ: «Fietuɑ sɑɑ nyi *Siiɔn duo ni e, k bɑɑl k tɑn nyinn mɔyetuk Sɑɑkɔb yɑɑbuonɑ sinsuuk ni.</verse>
				<verse number="27">Ŋɑnn e tie *lol nbɑ k n sɑɑ lol k tul’b, yuo nbɑ k n sɑɑ nyinn b biit.»</verse>
				<verse number="28">L i tie k t got Suifnbɑ nbɑ yet Yiesu lɑbɑmɑnn bɑnnu nbɑ, b tie Yennu dɑtɑi, ɑ lin bɑɑl nɑn bonŋɑnn k tul’i. Ŋɑɑn l i tie k t biɑ got Yennu nbɑ din lukt’b bɑnnu nbɑ, b tie bin nbɑ k Yennu luon’m, b yejɑnm pɑɑk e,</verse>
				<verse number="29">k mɑɑn Yennu k gɑɑn lin nbɑ k u tul k biɑ k lebtl u dudukt bin nbɑ k u yiin’m nɑ pɑɑk.</verse>
				<verse number="30">Siɑn-yuo ni, i din k cɔln Yennu, ŋɑɑn mɔtɑɑnɑ i bɑnn Yennu ninbɑtinu k mɑɑn Suifnbɑ din k cɔln’mɔ.</verse>
				<verse number="31">Nnɑ e biɑk k mɔtɑɑnɑ k b k cɔln ɑ yin fit k lɑ Yennu ninbɑtinu mɑnŋ, ŋɑɑn bɑɑ k cɔln nɑ biɑ sɑɑ te k bin lɑ ninbɑtinu mɑnŋ.</verse>
				<verse number="32">K mɑɑn Yennu tien niib kul mɔyetuk dɑɑbɑ ɑ wun fit k wɑnn b kul u ninbɑtinu.</verse>
				<verse number="33">Yennu mɔktuk set k mɔk gbennu! K u yɑn nɑn u bɑnnu sumi hɑli! Ŋmee sɑɑ fit bɑnn Yennu nbɑ lol lin nbɑ? Ŋmee sɑɑ fit bɑnn u sɔni?</verse>
				<verse number="34">L diɑn Yennu lolkpel kɑdɑɑɔk ni ɑ: «Ŋmee mi Yennu dudukt i? Ŋmee sɑɑ kpɑɑn’ɔ?</verse>
				<verse number="35">Ŋmee mi k tul Yennu siɑl sinsinn ɑ, ŋɑɑn ji tɑn luon wun pɑ l pɑɑk i?»</verse>
				<verse number="36">Yennu e din nɑn bonsiɑl kul, k u pɑɑk e k l kul be k tie u yɑl. Yudɑnt tie Yennu yɑl e nɑn yuo nbɑ kɑɑ gbennu. * Amenn.</verse>
			</chapter>
			<chapter number="12">
				<verse number="1">L pɑɑk, n nɑɑ wɑɑs, Yennu ninbɑtinu pɑɑk e te k n boi’i ɑ yin jii i gbɑnɑnt k tul’ɔ, k lii tie mɑnnu nbɑ fo, kii wɑɑ ŋuɑ kuukuɑ, k l sɑɑ mɑnŋ’ɔ. Ŋɑnn e tie Yenjiɑntu nɑn bɑlmɔni.</verse>
				<verse number="2">I dɑɑ te k i binbenŋ tie nɑn tingbounŋ nɑ niib binbenŋ nɑ, ŋɑɑn ŋɑɑnt k Yennu n lebt i dudukt nɑn bɑlmɔni, kii ŋɑnm i binbenŋ fɑnu. Ŋɑnn e k i sɑɑ bɑnn Yennu yɑnbuɑt nbɑ tie bɑnnu nbɑ, k ŋɑnn e tie lin nbɑ ŋɑn, lin nbɑ gbuot u nunm nɑn lin nbɑ tie dede.</verse>
				<verse number="3">Yennu nbɑ tin’n ninbɑɑɔk nɑ pɑɑk e, k n yien i kul, ɑ i dɑɑ duki i mɔnŋ po k l gɑl yɑɑ set tie bɑnnu nbɑ, ŋɑɑn ii duki i mɔnŋ po nɑn sikn-n-mɔnŋ, k i ni suɑ kul i duki u mɔnŋ po nɑn Yennu nbɑ tul’ɔ yɑdɑ bɑnnu nbɑ nɑ.</verse>
				<verse number="4">Tɔn, nilɔ gbɑnɑnt mɔk pɑɑk pɑɑk e, ŋɑɑn k bɔkl kul mɔk u tuonn, ŋɑɑn tɑɑn k tie gbɑnɑn-yent kuɑ.</verse>
				<verse number="5">L mun biɑ tie nnɑ e, nɑn tɑɑ yɑb bonciɑnn nɑ, t kul tɑɑn k tie gbɑnɑn-yent e tɑɑ be *Klistu ni nɑ, k t kul ɑ nɑ gbɑnɑnt tɑɑn tɑɑn k tukn k ji tien gbɑnɑn-yent ɑ.</verse>
				<verse number="6">T kul ɑ mɔk piini nɑn Yennu nbɑ tin’t ninbɑɑɔk bɑnnu nbɑ nɑ e, k l k tɑɑ tɑɑ. Yenɔ piini i tie wuu sɔknt Yennu mɑɑn nɑ i e, l ŋɑn wun tun nɑn wɑɑ mɔk yɑdɑ bɑnnu nbɑ nɑ.</verse>
				<verse number="7">Luɑ piini i tie wun sonm lieb i e, l ŋɑn wun sonm’b. Luɑ i tie wɑntuɑ, l ŋɑn wun wɑnn lieb tumiu.</verse>
				<verse number="8">Luɑ piini i tie wuu kpɑɑn u lieb kpɑɑni e, wuu kpɑɑn’m. Luɑ piini i tie wuu pi piini, wuu pi piini nɑn bulcint. Luɑ piini i tie wuu mɔk yiikuo, wuu tuun yiikuo tuonn mɑnŋ bonŋɑnn. Luɑ piini i tie wuu tiin niib ninbɑɑɔk u e, wuu tiin’m ninbɑɑɔk nɑn pɑlpienn.</verse>
				<verse number="9">Ŋɑɑnt k lonm i tie bɑlmɔni lonm. Ii nɑn biit mɑn, ŋɑɑn suol lin nbɑ ŋɑn.</verse>
				<verse number="10">Ii luon lieb mɑn bonŋɑnn nɑn nilɔ nɑn u nɑɑ bik nbɑ tuu luon lieb biɑnŋ nbɑ nɑ, k kot kii bɑɑkt lieb,</verse>
				<verse number="11">kii tie nikɑkti, k dɑɑ tiin gbɑn-nyɑkl, ŋɑɑn kii tuun Yonmdɑɑnɔ tuonɑ nɑn i pɑlɑ kul ɑ.</verse>
				<verse number="12">Ii mɔk pɑlpienn i dindɑnn pɑɑk mɑn, kii mɔk mintl i fɑldinu sinsuuk ni, ŋɑɑn kii mei Yennu yuo kul.</verse>
				<verse number="13">Pɑɑtl mɑn lin nbɑ k i mɔk nɑ k tul Yennu niib nbɑ k mɔk, kii gɑɑn sɑɑnm kii cɑntl’b i ŋei ni.</verse>
				<verse number="14">Bin nbɑ muks’i, yin jiin’m ɑ: «Yennu yetŋɑnm ii be i pɑɑk.» Mɔmɔnm, ii jiin’m nnɑ. I dɑɑ tien’m mɔpol gbɑɑ.</verse>
				<verse number="15">Wun nbɑ mɔk pɑlpienn, ii mun i mɔk pɑlpienn nɑn’ɔ mun, k wun nbɑ mun mɔk pɑlbiil, ii mun i mɔk pɑlbiil nɑn’ɔ mun.</verse>
				<verse number="16">Ii mɔk mɑn dudukyenn kuɑ k dɑɑ mɔk dont-n-mɔnŋ, ŋɑɑn kii sɑɑk tuonɑ nbɑ k mɔk dont-n-mɔnŋ, k dɑɑ duki nɑn i mɔk nin-yentl.</verse>
				<verse number="17">I dɑɑ tuun biit k jiint biit pɑɑk. Kotl i mɔnŋ kii tuun lin nbɑ k niib kul sɑɑ lɑ k l ŋɑn.</verse>
				<verse number="18">I yɑbl i mɔnŋ pɑɑk mɑn l i tie k l sɑɑ fit kii be bɑnnu nbɑ k mɑnu sii be yinm nɑn niib sinsuuk ni.</verse>
				<verse number="19">N yɔnimɔni, i kpɑn dɑɑ tuun biit k jiint biit pɑɑk, ŋɑɑn ŋɑɑnt k Yennu wutuol n tun, k mɑɑn l diɑn Yennu lolkpel kɑdɑɑɔk ni, ɑ Yonmdɑɑnɔ yet ɑ: «Min kuukuɑ e mɔk yiikuo nbɑ sɑɑ dɑt niib tubɑ. Min e sɑɑ pɑ biit mɑnŋ pɑnn.»</verse>
				<verse number="20">L biɑ diɑn ɑ: «A dɑtɑɑk i mɔ kon, fɑn din’ɔ, nyun-nyuklu i suol’ɔ, fɑn tul’ɔ nyun wun nyu, k fi i tie nnɑ, ɑ dint’ɔ fei e.»</verse>
				<verse number="21">Dɑɑ ŋɑɑnt k biit n nyɑnn’ɑ ni, ŋɑɑn jii tuonŋɑnɑ k nyɑnn biit.</verse>
			</chapter>
			<chapter number="13">
				<verse number="1">L tie k nilɔ kul n sɑk yudɑnm mɔi, k mɑɑn suɑ k mɔk u mɔnŋ yiikuo k l k nyii Yennu buol. Yennu e te k bin nbɑ mɔk yiikuo nɑ mɔk yiikuo.</verse>
				<verse number="2">Wun nbɑ k sɑɑk yudɑnm *senni nɑ, l wɑnt nɑn u biɑ k sɑɑk lin nbɑ k Yennu senn nɑ, bin nbɑ kul tuun nnɑ, b bɑɑt nɑn tubdɑtu e b mɔnŋ pɑɑk.</verse>
				<verse number="3">Bin nbɑ tuun tuonbiit nɑ e tiin yudɑnm jɑŋmɑɑni, ŋɑɑn bin nbɑ tuun lin nbɑ ŋɑn, b k tiin yudɑnm jɑŋmɑɑni. Fi i kii luon fii tiin yudɑɑnɔ, l ŋɑn fii tuun lin nbɑ ŋɑn, k wun pɑk’ɑ,</verse>
				<verse number="4">K mɑɑn u tie Yennu tuontunnɔ e k tuun lin nbɑ ŋɑn k tien’ɑ. Ŋɑɑn fi i tuun bonbiil, fii tiin’ɔ, k mɑɑn u k mɔk yiikuo nbɑ k u sɑɑ dɑt ɑ tubl yɑnn. U tie Yennu tuontunnɔ e k sie Yennu pɑɑk k dɑɑl wun nbɑ tuun biit nɑ tubɑ.</verse>
				<verse number="5">L pɑɑk, l kpɑɑ tɑlɑs k ɑ gɑɑl yudɑnm mɔi, k l k tie ɑ mɑntk tiin tubdɑtu nɑ kuukuɑ kɑɑ, ŋɑɑn ɑ mi ɑ pɑl ni nɑn l tie lin nbɑ ŋɑn e.</verse>
				<verse number="6">L pɑɑk e te k t pɑ lɑnpo, k mɑɑn Yennu e senn yudɑnm nɑ, ɑ yuo kul bin jii’l k diɑ tingbounŋ nɑ bonŋɑnn.</verse>
				<verse number="7">L pɑɑk, tuln’m lin nbɑ tie b yɑl. L i jɑnŋ nɑn bin gɑɑl niib lɑnpo, ɑmi lin nbɑ k i mɔk pɑɑk lɑnpo, yin pɑ k tul’b. L i jɑnŋ nɑn k i bɑɑk nilɔ, yin bɑɑk’ɔ. L i biɑ kii jɑnŋ nɑn i cɔln nilɔ, yin cɔln’mɔ.</verse>
				<verse number="8">Dɑɑ mɔk suɑ pɑnn. Yɑɑ sii mɔk pɑnn nbɑ tie ii luon mɑn i lieb. Wun nbɑ luon u luɑ, l dɑɑnɔ gbien Yennu senni nɑ kul ɑ.</verse>
				<verse number="9">Yennu senni nɑ yet ɑ: «Dɑɑ conm. Dɑɑ kpi *ɑ luɑ. Dɑɑ jɑɑn. Dɑɑ mɔk niɑɔnŋ ɑ luɑ bont pɑɑk.» Senni nbɑ nɑ nɑn lin nbɑ biɑl nɑ kul tɑɑn k wɑnt nɑn: «I luon ɑ luɑ nɑn fɑɑ luon ɑ mɔnŋ biɑnŋ nbɑ nɑ.»</verse>
				<verse number="10">K fi i luon ɑ luɑ, ɑ kɑn tun bonbiil k tul’ɔ. Ŋɑnn e niib lomu tie Yennu senni gbienu.</verse>
				<verse number="11">Ii tie nnɑ mɑn k mɑɑn yɑɑ mi yuo nɑ nbɑ tie biɑnŋ nbɑ nɑ. Yuo nɑ bɑɑl ɑ, k i sɑɑ fiil i guɑn ni, k mɑɑn t fielu dɑɑl pel ɑ, k k fɔk nɑn lɑɑ din fɔk biɑnŋ nbɑ yuo nbɑ k t din sint tien yɑdɑ nɑ.</verse>
				<verse number="12">Nyiɑɔk gɑl ɑ, k yennu ni e bɑɑt. Ŋɑɑnt mɑn k tin lu tuonɑ nbɑ tuun bunbɔnn ni ŋɑɑn jii jɑtiɑt nbɑ k t sɑɑ fit kɔn nɑn’n yieonŋ ni.</verse>
				<verse number="13">L luon k tin diɑ t mɔnŋ fɑnu nɑn lɑɑ luon tii be yieonŋ ni yennu ni bɑnnu nbɑ nɑ. T suol t mɔnŋ nɑn boncuncontuonɑ, nɑn dɑyibu, nɑn kunkɔnɑ nɑn *funfunn.</verse>
				<verse number="14">I jii Yonmdɑɑnɔ Yiesu *Klistu binbenŋ k lii tie i yɑl, k dɑɑ ŋɑɑnt k gbɑnɑnt lonbiit n te k i tuun biit.</verse>
			</chapter>
			<chapter number="14">
				<verse number="1">Gɑɑt mɑn yɑdɑ-kɑnpuɑnɑ dɑnm nɑ, ŋɑɑn dɑɑ noi nɑn’m mɔniɑɔk b dudukt po.</verse>
				<verse number="2">Suɑ yɑdɑ e te k u di jiet kul, ŋɑɑn k wun nbɑ yɑdɑ k pɑɑl nɑ mun kuɑ nɑnt ŋmɑmu.</verse>
				<verse number="3">Wun nbɑ di jiet kul ɑ nɑ dɑɑ goli wun nbɑ kuɑ jesiɑt nɑ yɑnn, k wun nbɑ mun kuɑ jesiɑt nɑ dɑɑ biil wun nbɑ di jiet kul nɑ sɑnn, k mɑɑn Yennu gɑɑl’ɔ wɑɑ.</verse>
				<verse number="4">A tie ŋmee k sɑɑ biil suɑ tuontunnɔ? U mɔnŋ yudɑɑnɔ nɑ e sɑɑ yet wɑɑ dii nɑn wɑɑ bɑɑ, k u set sɑɑ di wɑɑ k mɑɑn Yonmdɑɑnɔ mɔk pɑnŋ nbɑ sɑɑ te k wun di.</verse>
				<verse number="5">Tɔn, nisiɑb mun duki ɑ dɑyenɑ cie dɑliɑ, k siɑb mun jii dɑɑ kul k l jɑn e. Suɑ kul yɑn ii pɑɑl nɑn wɑɑ tien lin nbɑ yɑdɑ.</verse>
				<verse number="6">Wun nbɑ duki ɑ dɑyenɑ cie dɑliɑ nɑ, u tie nnɑ k tien Yonmdɑɑnɔ bɑɑkl e, k wun nbɑ mun di jiet kul nɑ, u tie nnɑ e k tien Yonmdɑɑnɔ bɑɑkl mun, k mɑɑn u tien Yennu niipuouk jiet nɑ pɑɑk, k wun nbɑ mun kuɑ jesiɑt nɑ mun tie nnɑ e k tien Yonmdɑɑnɔ bɑɑkl, k mun biɑ tien Yennu niipuouk.</verse>
				<verse number="7">Suɑ kɑɑ k be k fo u yul pɑɑk, ɑmi k kpenn u mɔnŋ lonm kuun.</verse>
				<verse number="8">T i fo, t fo k dont Yonmdɑɑnɔ sɑnn e. T i mun i biɑ kii kpo, t kpo Yonmdɑɑnɔ sɑnn ni e. Tɔn, t i fo ɑmi t i sɑɑ kpo i e, t tie Yonmdɑɑnɔ yɑb e.</verse>
				<verse number="9">K mɑɑn *Klistu din kpo k biɑ fiil kuun ni ɑ wun tien fuotb nɑn kpienm Yonmdɑɑnɔ.</verse>
				<verse number="10">Fin, ɑ mun tie ŋmee k sɑɑ wɑnn ɑ nɑɑbik nɑn wɑɑ tien lin nbɑ ŋɑn kuo l k ŋɑn i? Bee tien k ɑ sɑlkt ɑ nɑɑ bik i? T kul tɑn sɑɑ set Yennu tuɑnn k wun bu t buut.</verse>
				<verse number="11">L diɑn Yennu lolkpel kɑdɑɑɔk ni ɑ: «Min, Yonmdɑɑnɔ nbɑ fo nɑ, n yien’i nɑn buolu kul sɑɑ gbɑɑn n tuɑnn, k suɑ kul sɑɑ yet u mɔb ni, ɑ n set tie Yennu.»</verse>
				<verse number="12">L pɑɑk, suɑ kul tɑn sɑɑ fiit u mɔnŋ k tul Yennu.</verse>
				<verse number="13">L pɑɑk, t dɑɑ duki nɑn t sɑɑ fit yet nɑn lin nbɑ k t lieb tuun nɑ ŋɑn kuo l k ŋɑn. Lin nbɑ ŋɑn tie k i lol i mɔnŋ pɑl ni, nɑn i kɑn te k i nɑɑ bik n gbiɑt kuo k bɑɑ.</verse>
				<verse number="14">Mɑɑ tien Yiesu yɑdɑ nɑ pɑɑk e te k n bɑnn nɑn jiet kɑɑ k kuɑ. Ŋɑɑn suɑ i dukn nɑn jesiɑt kuɑ l kuɑ u buol e.</verse>
				<verse number="15">Fi i te k ɑ nɑɑ bik pɑl biil jiet nbɑ k ɑ di nɑ pɑɑk, ŋɑnn ŋɑnin ɑ ji k tuun lonm tuonɑ kɑɑ. Nilɔ nbɑ k Klistu din gɑɑl u pɑɑk k kpo nɑ, ɑ dɑɑ te k wun nyik Yennu sɔnu ɑ jiet dinu pɑɑk.</verse>
				<verse number="16">A dɑɑ te k niib n pɑk k biil lin nbɑ k ɑ duki nɑn l ŋɑn.</verse>
				<verse number="17">K mɑɑn Yennu nɑɑn lɑbɑɑl k tie jiet-dinu ɑmi nyunu lɑbɑɑl kɑɑ, ŋɑɑn l tie Yennu nbɑ luon k tii tuun bɑnnu nbɑ, nɑn mɑnu nɑn pɑlpienn nbɑ k Foŋɑnm tul’t nɑ lɑbɑɑl.</verse>
				<verse number="18">K mɑɑn wun nbɑ wɑɑ Klistu nnɑ, Yennu sii mɔk pɑlpienn nɑn l dɑɑnɔ, k niib biɑ sii tie’u bɑɑkl.</verse>
				<verse number="19">L pɑɑk, ŋɑɑnt mɑn k tin yɑbl k tun lin nbɑ bɑɑt nɑn mɑnu, nɑn lin nbɑ sɑɑ sonm t kul t yɑdɑ ni.</verse>
				<verse number="20">Ii mi k ɑ biil Yennu tuonɑ, jiet pɑɑk. Jiet kul ŋɑn e, ŋɑɑn l k ŋɑn k ɑ di jiet nbɑ sɑɑ te k ɑ nɑɑ bik yɑdɑ n bɑɑ.</verse>
				<verse number="21">Lin nbɑ ŋɑn tie k ɑ nyik lin nbɑ kul sɑɑ te k ɑ nɑɑ bik n bɑɑ, l i lek i tie nɑnt ŋmɑmu ɑmi dɑɑn nyunu.</verse>
				<verse number="22">Fɑɑ tien yɑdɑ k jikt sɑɑ jiet dinu po biɑnŋ nbɑ nɑ, ŋɑɑnt k lii be fin nɑn Yennu sinsuuk ni. Wun nbɑ tun lin nbɑ k u dukn nɑn l ŋɑn, k k mɔk bilsuk l pɑɑk, pɑlpienn tie u yɑl e.</verse>
				<verse number="23">Ŋɑɑn wun nbɑ mɔk bilsuk lin nbɑ k u di nɑ pɑɑk, ŋɑɑn dii, u mɔk biit, k mɑɑn u k di’l nɑn yɑdɑ. Nilɔ i kii tien yɑdɑ nɑn tuonsiɑl ŋɑn, ŋɑɑn tɑn tuun tuonn mɑnŋ, l tie biit e.</verse>
			</chapter>
			<chapter number="15">
				<verse number="1">Tinm nbɑ k t yɑdɑ cie nɑ, l ŋɑn k tii mɔk suklu k sonm t lieb nbɑ yɑdɑ dɑɑ k cie nɑ, k dɑɑ tuun t mɔnŋ lonm kuukuɑ kɑɑ.</verse>
				<verse number="2">Ŋɑɑnt mɑn k t kul n yɑbl kii tuun lin nbɑ sɑɑ penn t luɑ pɑl, k lii tie bonŋɑnn k tul’ɔ, k wun fit kii wɑɑ Yiesu *Klistu sɔnu fɑnu.</verse>
				<verse number="3">K mɑɑn ŋuɑ Klistu din k luon wun tun u mɔnŋ lonm kuukuɑ kɑɑ, nɑn lɑɑ diɑn Yennu lolkpel kɑdɑɑɔk ni ɑ: «Bin nbɑ suki fin nɑ, b sukt mɑnŋ bɑɑ n pɑɑk e.»</verse>
				<verse number="4">Lin nbɑ kul diɑn Yennu lolkpel kɑdɑɑɔk ni nɑ, l diɑn k tul’t ɑ tii tumi e. U mɑɑn mɑnŋ tien’t suklu, k biɑ kuɑnt’t pɑlɑ, ɑ tii mɔk dindɑnn.</verse>
				<verse number="5">Yennu, wun nbɑ k suklu nɑn pɑlcienn nyi u ni, n te k i fit kii be nɑn lieb nɑn mɑnu nɑn Yiesu Klistu nbɑ luon bɑnnu nbɑ nɑ,</verse>
				<verse number="6">k i kul ɑ sii mɔk dudukyenn kuɑ nɑn moyenm k dont Yennu nbɑ tie t Yonmdɑɑnɔ Yiesu Klistu Bɑɑ nɑ.</verse>
				<verse number="7">Ii gɑɑn lieb mɑn nɑn Klistu nbɑ gɑɑl’i nɑ, k Yennu sɑnn n lɑ pɑku.</verse>
				<verse number="8">K mɑɑn n yien’i ɑ Klistu din kpint u mɔnŋ k tie Suifnbɑ nɑ tuontunnɔ e, ɑ wun gbien mɔsonɑ nbɑ k Yennu senn k tul b yejɑnm nbɑ din tie nijɑɑnɑ nɑ k nnɑ e k u wɑnn nɑn Yennu set tie mɔmɔnm dɑɑnɔ e,</verse>
				<verse number="9">k te k bin nbɑ k tie Suifnbɑ nɑ ii dont Yennu sɑnn u ninbɑtinu pɑɑk, nɑn lɑɑ diɑn Yennu lolkpel kɑdɑɑɔk ni ɑ: «N sɑɑ dont ɑ sɑnn bin nbɑ k tie Suifnbɑ nɑ buol, k yin *yɑni k pɑk’ɑ.»</verse>
				<verse number="10">L biɑ diɑn k yet ɑ: «Yinm nbɑ k tie Suifnbɑ nɑ, ii mɔk mɑn pɑlpienn, yinm nɑn Yennu niib.»</verse>
				<verse number="11">L biɑ diɑn ɑ: «Yinm nbɑ k tie Suifnbɑ nɑ, pɑkn mɑn Yonmdɑɑnɔ Yennu. Nibuolu kul, ii pɑk’ɔ mɑn.»</verse>
				<verse number="12">Esɑɑyi mun din diɑn Yennu lolkpel kɑdɑɑɔk ni ɑ: «Jese yɑɑbuonn tɑn sɑɑ bɑɑl, k u sii mɔk yiikuo, k tɑn sii tie bin nbɑ k tie Suifnbɑ nɑ yudɑɑnɔ, k b dindɑnn sii be u ni.»</verse>
				<verse number="13">Yennu nbɑ tul’i dindɑnn nɑ, n tul’i mɑnu nɑn pɑlpienn bonciɑnn yɑɑ tien’ɔ yɑdɑ nɑ pɑɑk k Foŋɑnm n te k i dindɑnn nɑ n ŋɑnm yɑbt.</verse>
				<verse number="14">N nɑɑ wɑɑs, n mi n pɑl ni nɑn i pɑlɑ gbien nɑn dudukŋɑnt, k i mɔk minu k sɑɑ fit k kpɑɑn i lieb.</verse>
				<verse number="15">Mɑɑ dɑ bon-yenɑ kɑdɑɑɔk nɑ ni nɑ, n dɑ nɑn pɑlcienn ɑ n tiɑl’i lin nbɑ k i ponŋ mi l po nɑ. N dɑ nnɑ k mɑɑn Yennu tin’n ninbɑɑɔk</verse>
				<verse number="16">k te k n tie Yiesu Klistu tuontunnɔ, k tul bin nbɑ k tie Suifnbɑ nɑ. Mɑɑ muɑntl Yennu lɑbɑmɑnn nɑ, n tuun Yennu tuonn e, ɑ bin nbɑ k tie Suif nbɑ i tie mɑnnu nbɑ pent Yennu pɑl, k Foŋɑnm ni b jɑnŋ nɑn bii tie Yennu tiɑɔnŋ niib.</verse>
				<verse number="17">Mɑɑ tɑɑ nɑn Yiesu Klistu nɑ, n sɑɑ fit kii mɔk yugontl tuonn nbɑ k n tuun k tien Yennu nɑ pɑɑk.</verse>
				<verse number="18">K mɑɑn l i tie k n luon mɑn pɑk siɑl po i e, l tie lin nbɑ k Klistu te k n tun, k fit te bin nbɑ k tie Suifnbɑ n sɑk Yennu mɔb. N mɑɑn nɑn n bontitiet</verse>
				<verse number="19">nɑn bɑktnɔunŋ tuonɑ nɑn nyinɑ nɑn Foŋɑnm pɑnŋ e te k b sɑk Yennu mɔb. Nnɑ e k n muɑnt Klistu lɑbɑmɑnn siɑn nbɑ kul, lɑɑ nyii Selusɑɑlenm k sɑɑ tuu Iiliili.</verse>
				<verse number="20">Ŋɑnn e k n lol mɑɑ n muɑnt Klistu lɑbɑmɑnn k tul bin nbɑ k mi gbɑt nɑ kuukuɑ e, k dɑɑ wɑk luɑ fiɑkl pɑɑk,</verse>
				<verse number="21">k mɑɑn Yennu lolkpel kɑdɑɑɔk wɑnt nɑn: «Bin nbɑ k b k muɑnt u mɑɑn k tul’b nɑ, b sɑɑ lɑ’l, k bin nbɑ mun biɑ k gbɑt’l tɑn sɑɑ gbɑt l pɑɑk.»</verse>
				<verse number="22">L pɑɑk, bonɑ bonciɑnn tuu guɑl n sɔnu k n k fit bɑɑt k gɔnt’i ni.</verse>
				<verse number="23">Ŋɑɑn mɔtɑɑnɑ e k n ji dɑɑ gbenn n tuonɑ nbɑ be yɑkɑ nɑ ni, k mɑɑ ponŋ setk tuu luon binɑ bonciɑnn k n gɔn’i nɑ,</verse>
				<verse number="24">mɔtɑɑnɑ n sɑɑ gɔn’i wɑɑ, k n gɔnu mɑnŋ puolpo wɑɑnm-nnɑ, n sii luon k yin sonm’n k n sɑɑn Espɑnyɑ tinŋ ni.</verse>
				<verse number="25">Ŋɑɑn sinsinn n sɑɑ sɑɑn Selusɑɑlenm, Yennu niib nbɑ be lenŋ nɑ sonml pɑɑk e wɑɑ,</verse>
				<verse number="26">k mɑɑn Yiesuweilɑ nbɑ be Mɑɑseduɑnn nɑn Akɑɑyi tini ni nɑ, lol ɑ bin lɑkn likli k tul Yennu niib nbɑ tie nɑndɑnm k be Selusɑɑlenm nɑ.</verse>
				<verse number="27">L tie mɔni e nɑn b mɔnŋ lonm e k b tul’b piini nɑ. Setk nɑn mɔni, ŋɑnm nbɑ k tie Suifnbɑ ŋɑɑn din lɑ siek jiet Suifnbɑ buol ni nɑ, l ŋɑn k bin nbɑ k tie Suifnbɑ nɑ n sonm Suifnbɑ b gbɑnɑnt ni nɑn b piini ni mun.</verse>
				<verse number="28">Mi i gbenn tuonn mɑnŋ k tul’b piini mɑnŋ, n sɑɑ nyi lenŋ k tuɑt gɑl i buol k sɑɑn Espɑnyɑ tinŋ ni wɑɑ.</verse>
				<verse number="29">N mi nɑn mi i bɑɑl i buol, n sɑɑ bɑɑl nɑn Klistu yetŋɑnm k tul’i</verse>
				<verse number="30">Tɔn, n nɑɑ wɑɑs, t Yonmdɑɑnɔ Yiesu Klistu sɑnn pɑɑk nɑn Foŋɑnm lonm pɑɑk, n mei’i, ii mei Yennu nɑn ninmɔnn n pɑɑk k sonm’n,</verse>
				<verse number="31">k wuu guun k Suude tinŋ ni niib nbɑ k tien Yiesu Klistu yɑdɑ nɑ, k b dɑɑ tie’n bonbiil, kii biɑ kii mei’ɔ k tuonn nbɑ k n sɑɑ tun k tul Yennu niib nbɑ be Selusɑɑlenm ni n penn b pɑlɑ.</verse>
				<verse number="32">Nnɑ e mun, l i tie k Yennu sɑk, n sɑɑ bɑɑl nɑn pɑlpienn, k tɑn foi wɑɑn i buol.</verse>
				<verse number="33">Yennu nbɑ tien’t mɑnu nɑ ii be nɑn’i. * Amenn.</verse>
			</chapter>
			<chapter number="16">
				<verse number="1">Tɔn, n luon k n wɑnn’i t niipuo Fiebe po. U be Senkle duo ni k sonmt *Klistu mɔtɑɑɔk niib lenŋ.</verse>
				<verse number="2">Yin gɑɑl’ɔ Yonmdɑɑnɔ Klistu sɑnn pɑɑk nɑn Yennu niib nbɑ bo sii gɑɑn b lieb biɑnŋ nbɑ nɑ, k sonm’ɔ nɑn wɑɑ luon lin nbɑ i buol, k mɑɑn u mun tuu sonmt niib bonciɑnn, nɑn n mɔnŋ.</verse>
				<verse number="3">Fuont Pliisiil nɑn Akiilɑɑs bin nbɑ tie n tuontunlieb Yiesu Klistu tuonɑ ni nɑ.</verse>
				<verse number="4">B yit b mɔnŋ sɑlk k fit fɑt n mɑnfuol. L k tie n kuukuɑ kɑɑ tien’m niipuouk, ŋɑɑn min nɑn Klistu mɔtɑɑɔk niib nbɑ k tie *Suifnbɑ nɑ, b mun biɑ tien’m niipuouk bonciɑnn.</verse>
				<verse number="5">I biɑ sɑɑ fuont Klistu mɔtɑɑɔk niib nbɑ lɑki k jiɑntl Yennu b ŋɑɑk ni nɑ. Fuont n yɔŋɑnŋ Epɑinet wun nbɑ din tie sinsinn nilɔ nbɑ be Asii tinŋ ni k din tie Klistuyuɑ nɑ.</verse>
				<verse number="6">Fuont Mɑɑli wun nbɑ din tuu tuun bonciɑnn k tien’i nɑ.</verse>
				<verse number="7">Fuont Antloniikus nɑn Juniɑs bin nbɑ tie n ninjɑnm, k min nɑn ŋɑnm din lɑkn kuɑ dɑnsɑlk nɑ. Tuomiinbɑ bɑɑk’b bonciɑnn, k b din sint tien Klistuyɑb k n tɑn wei nɑ.</verse>
				<verse number="8">Fuont n yɔŋɑnŋ Anpliɑtus wun nbɑ k n luon’ɔ Yonmdɑɑnɔ ni nɑ.</verse>
				<verse number="9">Fuont Ulben wun nbɑ tie t tuontunluɑ Klistu tuonɑ ni nɑ, k fuont n yɔŋɑnŋ Sitɑɑkiis mun biɑk.</verse>
				<verse number="10">Fuont Apeles wun nbɑ din lɑ biknu ŋɑɑn lek biɑ dɑɑ wɑɑ Klistu nɑn bɑlmɔni nɑ, k fuont Aliistuobuul ŋɑɑtieb.</verse>
				<verse number="11">Fuont n ninjɑ nbɑ k b yi’u *Heluodiɔn nɑ, k fuont Nɑlsiis ŋɑɑtieb nbɑ tien Yonmdɑɑnɔ yɑdɑ nɑ.</verse>
				<verse number="12">Fuont Tliifenn nɑn Tliifos puob nbɑ tuun Yonmdɑɑnɔ tuonɑ nɑ. Fuont n yɔŋɑnŋ Pelsiit puo nbɑ mun biɑ tun Yonmdɑɑnɔ tuonɑ bonciɑnn nɑ.</verse>
				<verse number="13">Fuont Lufus wun nbɑ mɑntk wɑɑ Yonmdɑɑnɔ sɔnu bonŋɑnn nɑ, k biɑ fuont u nɑɑ wun nbɑ luon’n nɑn wɑɑ luon u mɔnŋ bik biɑnŋ nbɑ nɑ.</verse>
				<verse number="14">Fuont Asinkliit nɑn Flegɔn nɑn Helmes nɑn Pɑɑtluobɑɑs nɑn Helmɑɑs nɑn Klistu niib kul nbɑ be nɑn’m nɑ.</verse>
				<verse number="15">Fuont Fiilolok nɑn Suli nɑn Nele nɑn u niipuo, nɑn Oliinpɑs nɑn Yennu niib kul nbɑ be nɑn’m nɑ.</verse>
				<verse number="16">Ii fuont lieb kii kpɑmi mɑn. Klistu mɔtɑɑɔk niib nbɑ be siɑl kul po fuont’i.</verse>
				<verse number="17">N nɑɑ wɑɑs, n kpɑɑn’i e, ii mi mɑn bin nbɑ bɔktl Yiesu niib ŋɑɑn dɔk’b u sɔnu ni k sɑɑk wɑnnu nbɑ k i gɑɑl nɑ. Lɔktl’b mɑn.</verse>
				<verse number="18">L nibuolu k wɑɑ t Yonmdɑɑnɔ Klistu, ŋɑɑn b wɑɑ b mɔnŋ puol e. B jikt mɔmɑnt e k kpɑnn bin nbɑ yɑɑ dudukt k cie nɑ.</verse>
				<verse number="19">Suɑ kul gbɑt i mɔsɑku po, k lin nbɑ nɑ pɑɑk e k n mɔk pɑlpienn nɑn’i. Ŋɑɑn n luon k yii mɔk yɑn k sɑɑn jiin lin nbɑ ŋɑn nɑn lin nbɑ k mɔk jɑknt nɑ po, k dɑɑ sɑɑk bonbiil.</verse>
				<verse number="20">L kɑn wei k Yennu nbɑ tien’t mɑnu nɑ sɑɑ te k yin fiil ŋmɑɑ *Sɑɑtɑn yul pɑɑk. T Yonmdɑɑnɔ Yiesu Klistu ii mɔk ninkpɑbɑɔnŋ nɑn’i.</verse>
				<verse number="21">N tuontunluɑ Tiimuote fuont’i, k n ninjɑnm Lusius nɑn Sɑɑsɔn nɑn Suosiipɑɑtl mun biɑ fuont’i.</verse>
				<verse number="22">Min Teltius nbɑ dɑ lin nbɑ k Pɔul pɑk kɑdɑɑɔk nɑ ni nɑ fuont’i Yonmdɑɑnɔ sɑnn ni.</verse>
				<verse number="23">Gɑius wun nbɑ gɑɑl min Pɔul nɑn Klistuyɑb kul u ŋɑɑk ni nɑ, u mun fuont’i. Elɑst, wun nbɑ tie duo nɑ likguutuɑ nɑ, ŋuɑ nɑn t nɑɑ bik Kɑltus mun fuont’i.</verse>
				<verse number="24">T Yonmdɑɑnɔ Yiesu Klistu i mɔk ninkpɑbɑɔnŋ nɑn’i.</verse>
				<verse number="25">Ŋɑɑnt mɑn k tin dont Yennu sɑnn. Ŋuɑ e te k i set wɑɑ’u fɑnu nɑn mɑɑ muɑnt lɑbɑmɑnn k jiin Yiesu Klistu po nɑ pɑɑk. Ŋuɑ e fiit wuol ni mɑɑn nbɑ din bɔl binɑ binɑ nɑ.</verse>
				<verse number="26">Ŋuɑ *Yennu sɔkniinbɑ gɑɑl k diɑn lolkpel kɑdɑɑɔk ni k l fiit wuol ni, k Yennu nbɑ kɑɑ gbennu nɑ tul mɔb ɑ buolu kul nbɑ k tie Suifnbɑ nɑ n bɑnn’l, k niib kul n fit k tien yɑdɑ k sɑk u mɔb.</verse>
				<verse number="27">Ŋuɑ Yennu kuukuɑ e tie yɑndɑɑnɔ nɑ. Niib kul n pɑk’ɔ mɔkmɔk nɑn yuo nbɑ kɑɑ gbennu, Yiesu Klistu sɑnn ni. * Amenn.</verse>
			</chapter>
		</book>
		<book number="46">
			<chapter number="1">
				<verse number="1">Min Pɔul nbɑ k Yennu yiin’n u tiɑɔnŋ lonm pɑɑk ɑ n tien Yiesu *Klistu *tuomi nɑ, nɑn t nɑɑ bik Sositenn dɑ kɑdɑɑɔk nɑ</verse>
				<verse number="2">k tien Yennu mɔtɑɑɔk niib nbɑ be Kuolent duo ni. T dɑ kɑdɑɑɔk mɑnŋ k tien yinm nbɑ kul k Yennu yiin’i Yiesu Klistu ni, ɑ i tien u tiɑɔnŋ niib k tɑɑn nɑn bin nbɑ kul jiɑntl t Yonmdɑɑnɔ Yiesu Klistu. Ŋuɑ e tie b Yonmdɑɑnɔ nɑn t Yonmdɑɑnɔ.</verse>
				<verse number="3">T Bɑɑ Yennu nɑn Yonmdɑɑnɔ Yiesu Klistu nɑ ii mɔk ninkpɑbɑɔnŋ nɑn’i k biɑ tul’i mɑnu.</verse>
				<verse number="4">N tien Yennu niipuouk yuo kul i pɑɑk nɑn wɑɑ tin’i ninbɑɑɔk Yiesu Klistu ni nɑ.</verse>
				<verse number="5">Yɑɑ tɑɑn nɑn Klistu nɑ pɑɑk, i lɑ piini kul mɑntk mɑɑn nɑn minu piini.</verse>
				<verse number="6">Klistu *siɑlɑ nbɑ k t din tien nɑ, i gɑɑl’l fɑnu wɑɑ.</verse>
				<verse number="7">L pɑɑk Yennu piini nɑn yenn kuɑ dɑɑ puɑl’i, yinm nbɑ guu yuo nbɑ k t Yonmdɑɑnɔ Yiesu Klistu tɑn sɑɑ jen nɑ.</verse>
				<verse number="8">Ŋuɑ e sɑɑ tul’i pɑnŋ nɑn Yonmdɑɑnɔ Yiesu Klistu jenu dɑɑl mɑnŋ k suɑ tɑn dɑɑ fit tɑɑl’i.</verse>
				<verse number="9">Yennu i yɑɑ u sɑɑ tun lin nbɑ, u tuun ŋɑnn e. Ŋuɑ e yiin’i ɑ yinm nɑn u Bijɑ t Yonmdɑɑnɔ Yiesu Klistu i mɔk mɔtɑɑɔk nɑn lieb.</verse>
				<verse number="10">N nɑɑ wɑɑs, n bɑln’mi e, t Yonmdɑɑnɔ Yiesu Klistu sɑnn ni, ɑ yin tɑɑn mɔb, k bɔktu dɑɑ be i sinsuuk ni, k yii tɑɑ mɔyenm kuɑ nɑn dudukyenn kuɑ.</verse>
				<verse number="11">N nɑɑ wɑɑs, Kloe ŋɑɑtesiɑb yet’n ɑ i mɔk mɔniɑɔk nɑn lieb i sinsuuk ni.</verse>
				<verse number="12">Lin nbɑ k n yien nɑ tie ɑ i yenɔ yɑɑ ɑ u tie Pɔul yuɑ e, k luɑ mun yɑɑ ɑ u tie Apuoluos yuɑ e, k luɑ mun biɑ yɑɑ ɑ u tie Piɑl yuɑ e, k luɑ mun biɑ yɑɑ ɑ u tie Klistuyuɑ e.</verse>
				<verse number="13">Klistu mɑnŋ bɔkt bɔkt ee? B din kpɑɑ Pɔul dɑpunpunn pɑɑk i pɑɑk ii? B wul’i Yennu nyunwulu Pɔul sɑnn ni ee?</verse>
				<verse number="14">N tien Yennu niipuouk nɑn mɑɑ k wul i suɑ Yennu nyunwulu nɑ, sie Kliispus nɑn Gɑius.</verse>
				<verse number="15">L pɑɑk, suɑ kɑn fit yet ɑ b wul’ɔ Yennu nyunwulu n sɑnn ni.</verse>
				<verse number="16">(L tie mɔni e, n biɑ wul Sitefɑɑnɑɑs ŋɑɑtieb Yennu nyunwulu e, ŋɑɑn n ji k tiɑn mɑɑ wul wun nbɑ k pukn.)</verse>
				<verse number="17">K mɑɑn Klistu k tun’n ɑ n tɑn wul niib Yennu nyunwulu kɑɑ, ŋɑɑn u tun’n ɑ n tɑn muɑnt u lɑbɑmɑnn nɑ e k tul niib. L k tie ɑ n jikt nisɑɑlk minu kɑɑ k yien’m. Mi i bo i tuun nnɑ, l bo sɑɑ te k Klistu dɑpunpunn pɑɑk kuun nɑ ji k mɔk yiikuo.</verse>
				<verse number="18">Klistu kuun dɑpunpunn pɑɑk lɑbɑɑl nɑ tie jɑtmɑɑn k tul bin nbɑ buol Yennu sɔnu ni, ŋɑɑn l tie Yennu yiikuo k tul tinm nbɑ wɑɑ fielu sɔnu nɑ.</verse>
				<verse number="19">L diɑn Yennu lolkpel kɑdɑɑɔk ni ɑ u yet ɑ: «N sɑɑ biil yɑndɑnm minu nɑ k te k bɑntieb bɑnnu nɑ n biɑl yɑnn.»</verse>
				<verse number="20">Tɔn, k tingbounŋ nɑ yɑndɑnm nɑn bin nbɑ mi kɑdɑɑɔk fɑnu nɑn mɔnɔdɑnm nɑ sɑɑ pɑɑk bee? Yennu sɑɑ wɑnn nɑn tingbounŋ nɑ ni yɑn tie jɑti e.</verse>
				<verse number="21">K mɑɑn Yennu nbɑ mɔk yɑn nɑ te k tingbounŋ nɑ tieb yɑn kɑn fit te k niib n bɑnn’ɔ. L pɑɑk, k u te k bin nbɑ tien yɑdɑ nɑ lɑɑt fielu, lɑbɑɑl nbɑ k t muɑntl k tien niib, k niib duki nɑn l tie jɑti lɑbɑɑl nɑ pɑɑk.</verse>
				<verse number="22">*Suifnbɑ luon bin lɑ bɑktnɔunŋ tuonɑ e wɑɑ, k Gleknbɑ mun luon yɑn,</verse>
				<verse number="23">ŋɑɑn tinm ŋɑnin muɑntl k wɑnt’b ɑ Klistu din kpo dɑpunpunn pɑɑk e, k mɑɑn mɑnŋ mɔk fei Suifnbɑ nunm ni, k biɑ tie jɑtmɑɑn k tien bin nbɑ k tie Suifnbɑ.</verse>
				<verse number="24">Ŋɑɑn Suifnbɑ nɑn bin nbɑ k tie Suifnbɑ nbɑ k Yennu lukt’b nɑ ŋɑnin mi nɑn Klistu kuun lɑbɑɑl nɑ tie Yennu yiikuo nɑn u yɑn e.</verse>
				<verse number="25">Lin nbɑ k Yennu tun k nisɑɑlk jii’l k l tie jɑti nɑ, l mɔk yɑn k gɑl nisɑɑlk yɑn, k lin nbɑ k Yennu tien k nisɑɑlk duki ɑ l k mɔk pɑnŋ nɑ, ŋɑɑn l mɔk pɑnŋ k gɑl nisɑɑlk yɑl.</verse>
				<verse number="26">N nɑɑ wɑɑs, duknt mɑn yɑɑ din tie biɑnŋ nbɑ yuo nbɑ k Yennu din yiin’i nɑ. I sinsuuk ni, i wɑɑnm-nnɑ e din mɔk yɑn, k i wɑɑnm-nnɑ e din mɔk yiikuo, k i wɑɑnm-nnɑ e din tie nijɑɑnɑ wɑɑs.</verse>
				<verse number="27">Ŋɑɑn Yennu e lukt jɑtbont tingbounŋ nɑ ni, ɑ wun te k yɑndɑnm n di fei, k biɑ lukt lin nbɑ k mɔk pɑnŋ tingbounŋ nɑ ni, ɑ wun te k pɑnŋ dɑnm n di fei.</verse>
				<verse number="28">Yennu e lukt lin nbɑ k tingbounŋ nɑ ni niib duki nɑn l k mɔk nyuɑt nɑ, lin nbɑ k b duki nɑn l k ŋɑn nɑ, k biɑ k tie siɑl nɑ, ɑ wun biil lin nbɑ k tingbounŋ nɑ ni niib duki nɑn l mɔk nyuɑt nɑ.</verse>
				<verse number="29">U tien nnɑ e ɑ suɑ dɑɑ fuɑ bɑlɑ u buol.</verse>
				<verse number="30">Ŋuɑ Yennu e tɑɑn’i nɑn Yiesu Klistu k Klistu mɑnŋ tien’t yɑn. U pɑɑk e k Yennu yet ɑ t tie niŋɑnm u buol k te k t tie u tiɑɔnŋ niib k biɑ nyinn’t t biit dɑɑbs ni.</verse>
				<verse number="31">L pɑɑk, nɑn lɑɑ diɑn Yennu lolkpel kɑdɑɑɔk ni ɑ: «Wun nbɑ fuɑ bɑlɑ, wuu fuɑ bɑlɑ mɑnŋ Yonmdɑɑnɔ pɑɑk »</verse>
			</chapter>
			<chapter number="2">
				<verse number="1">N nɑɑ wɑɑs, mɑɑ din bɑɑl i buol ni nɑ, n din k muɑntl Yennu mɑɑn nɑ k tien’i nɑn mɔbonpɑɑlɑ ɑmi minu nbɑ gɑl’i kɑɑ.</verse>
				<verse number="2">K mɑɑn, mɑɑ din be nɑn’i nɑ, n din k lol k n bɑnn siɑl sie Yiesu *Klistu, wun nbɑ k b din kpɑɑ’u dɑpunpunn pɑɑk nɑ kuɑ.</verse>
				<verse number="3">L pɑɑk, k n din bɑɑl i buol ni k tie tɑtmɔ, k jɑŋmɑɑni suol’n k n jekl.</verse>
				<verse number="4">N din k tumi’i k biɑ din k muɑntl lɑbɑmɑnn nɑn minu nbɑ sɑɑ mɑnŋ niib kɑɑ wɑɑ k bin sɑk’l, ŋɑɑn n din pɑk e k Foŋɑnm nɑ wɑnn u yiikuo,</verse>
				<verse number="5">ɑ yɑɑ tien yɑdɑ nɑ, l k tie nisɑɑlk yɑn pɑɑk kɑɑ, ŋɑɑn l tie Yennu yiikuo pɑɑk e.</verse>
				<verse number="6">Mɔmɔnm, n muɑntl nɑn yɑn e k tien bin nbɑ k b yɑdɑ cie Klistuyɑb ni nɑ. Ŋɑɑn l k tie tingbounŋ nɑ niib yɑn ɑmi tingbounŋ nɑ pɑnŋ dɑnm nbɑ k b pɑni sɑɑ tien yɑnn nɑ kɑɑ.</verse>
				<verse number="7">Yɑn nbɑ k n piɑk l po nɑ tie Yennu wuol ni yɑn nbɑ wuon k nilɔ k mi, lin nbɑ k Yennu din ponŋ dɔnŋ lukt ɑ wun don’t, k suɑ k *dulnyɑ dɑɑ din k nɑn nɑ.</verse>
				<verse number="8">Tingbounŋ nɑ ŋɑɑyudɑnm ni suɑ kɑɑ k mi yɑn nɑ. B i din i bo i mi’l, b din bo kɑn kpɑɑ Yonmdɑɑnɔ wun nbɑ yen *yudɑnt kul ɑ nɑ dɑpunpunn pɑɑk,</verse>
				<verse number="9">ŋɑɑn l diɑn Yennu lolkpel kɑdɑɑɔk ni ɑ: «Lin nbɑ k nilɔ k lɑ, k biɑ k gbɑt, k biɑ k dukn l po nɑ, ŋɑnn e k Yennu tien siil k guun bin nbɑ luon’ɔ nɑ.»</verse>
				<verse number="10">Ŋɑɑn k Yennu te k t bɑnn’l Foŋɑnm ni, k mɑɑn Foŋɑnm nɑ mi bont kul nɑn Yennu wuol ni mɑɑn gbɑɑ.</verse>
				<verse number="11">Nifosɑɑlk siek nbɑ be u ni nɑ kuukuɑ e mi nifosɑɑlk dudukt. Nnɑ e mun suɑ k mi Yennu dudukt sie u Siek nɑ kuukuɑ.</verse>
				<verse number="12">Siek nbɑ k t gɑɑl nɑ, l k tie tingbounŋ nɑ siek kɑɑ, ŋɑɑn l tie Yennu Siek nbɑ sɑɑ te k tin bɑnn piini nbɑ k u tul’t e.</verse>
				<verse number="13">L pɑɑk e k t piɑk nɑn mɔbonɑ nbɑ k tie nisɑɑlk yɑn wɑnnu, ŋɑɑn t piɑk mɔbonɑ nbɑ k Yennu Siek wɑnt’t, k biɑ wɑnt Yennu bɑlmɔni nɑ k tien niib nbɑ k u Siek be b ni nɑ,</verse>
				<verse number="14">ŋɑɑn wun nbɑ k mɔk Yennu Siek mɑnŋ, l dɑɑnɔ k gɑɑn lin nbɑ nyii Siek mɑnŋ buol, k mɑɑn l sii tie jɑti e k tul’ɔ, k u kɑn fit bɑnn l pɑɑk, k mɑɑn l bɑnnu nyi Siek mɑnŋ buol ni e.</verse>
				<verse number="15">Wun nbɑ mɔk Yennu Siek nɑ sɑɑ fit bu bonn kul buut, ŋɑɑn ŋuɑ ŋɑnin suɑ kɑn fit bu u buut.</verse>
				<verse number="16">nɑn lɑɑ diɑn Yennu lolkpel kɑdɑɑɔk ni ɑ: «Ŋmee sɑɑ fit bɑnn Yonmdɑɑnɔ dudukt i? Ŋmee sɑɑ fit kpɑɑn’ɔ?» Ŋɑɑn tinm ŋɑnin mɔk Klistu dudukt.</verse>
			</chapter>
			<chapter number="3">
				<verse number="1">N nɑɑ wɑɑs, l tie mɔni e, n din k fit pɑk k tul’i nɑn mɑɑ din bo sɑɑ pɑk k tul niib nbɑ mɔk Siek nɑ. N din pɑk k tul’i nɑn mɑɑ bo sɑɑ pɑk k tul tingbounŋ nɑ tieb nɑ e, k i binbenŋ biɑ tie nɑn wɑɑs binbenŋ nɑ e *Klistu sɔnu ni.</verse>
				<verse number="2">N muɑnt’i biin e, k l k tie jekpɑklɑ kɑɑ, k mɑɑn i k jɑnŋ nɑn’n. Nɑn mɔtɑɑnɑ i biɑ lek dɑɑ k jɑnŋ nɑn’n,</verse>
				<verse number="3">k mɑɑn i binbenŋ biɑ dɑɑ tie nɑn tingbounŋ nɑ niib binbenŋ nɑ e. *Funfunn nɑn mɔniɑɔk i be i sinsuuk ni, i k wɑɑ tingbounŋ nɑ tieb binbenŋ kɑɑ ɑɑ?</verse>
				<verse number="4">Suɑ i yet ɑ u tie Pɔul yuɑ e, k luɑ mun yet ɑ u tie Apuoluos yuɑ e, ŋɑnn i k tuun nɑn tingbounŋ nɑ tieb binbenŋ nɑ kɑɑ ɑɑ?</verse>
				<verse number="5">Setk nɑn mɔni, ŋmee tie Apuoluos k ŋmee mun tie Pɔul i? T kpɑn tie Yennu tuontunnɑ nbɑ din wɑnn’i bɑnnu nbɑ k i sɑɑ tɔkn k tien Yiesu yɑdɑ e. T kul nɑ tuun tuonɑ nbɑ k Yonmdɑɑnɔ tul’t ɑ tii tuun e.</verse>
				<verse number="6">Min din bul bonbuoli e k Apuoluos mun mɑɑnt nyun, ŋɑɑn Yennu e te k l piɑ k kpɑɑt.</verse>
				<verse number="7">Wun nbɑ bul nɑn wun nbɑ mɑɑnt nyun ŋɑnin tie yɑnn e, ŋɑɑn Yennu k tie yɑnn, k mɑɑn ŋuɑ e te k l kpɑɑt.</verse>
				<verse number="8">Bɔktu kɑɑ wun nbɑ buul nɑn wun nbɑ mɑɑnt nyun nɑ sinsuuk ni. Yennu e sɑɑ tul’b nyuɑt bɑɑ tun lin nbɑ nɑ pɑɑk.</verse>
				<verse number="9">T lɑkn tie Yennu tuontunnɑ e. I tie Yennu kpɑɑb nɑ e, k biɑ tie Yennu ŋɑɑk nɑ.</verse>
				<verse number="10">Yennu nbɑ mɔk ninkpɑbɑɔnŋ nɑn’n nɑ, k n tie nɑn tɑnmɑɑŋɑnɔ nɑ, k fɔkn fiɑkl, k suɑ mun mɑɑ k tuɑnt l pɑɑk. Ŋɑɑn wun nbɑ kul mɑɑ k tuɑnt l pɑɑk wun suol u mɔnŋ.</verse>
				<verse number="11">K mɑɑn fiɑkl ponŋ be. Ŋɑnn e tie Yiesu Klistu, k fiɑksiɑl ji kɑɑ k suɑ ji sɑɑ fit piin.</verse>
				<verse number="12">Siɑb sɑɑ jii sɑlmɑ e, ɑmi likli kut, ɑmi tɑncincienɑ, k mɑɑ fiɑkl mɑnŋ pɑɑk. k siɑb mun sɑɑ jii dɑɑt e, ɑmi muɑt, ɑmi kɑkɑ, k cɑɑn fiɑkl mɑnŋ pɑɑk.</verse>
				<verse number="13">Ŋɑɑn *dulnyɑ cincɑɑtdɑɑl mɑnŋ ni e, k suɑ kul tuonɑ nbɑ tie biɑnŋ nbɑ tɑn sɑɑ nyi pɑɑnu. Muu e tɑn sɑɑ fiit wɑnn’l, k bikn suɑ kul tuonɑ k wɑnn lɑɑ tɑn sii tie biɑnŋ nbɑ.</verse>
				<verse number="14">L i kii dii lin nbɑ k nilɔ mɑɑ tuɑn fiɑkl mɑnŋ pɑɑk nɑ, ŋɑnn ŋɑnin u sɑɑ lɑ nyuɑt ɑ.</verse>
				<verse number="15">Ŋɑɑn wun nbɑ yɑl dii muu, u sɑɑ kɔnŋ l nyuɑt ɑ, ŋɑɑn u mɔnŋ ŋɑnin sɑɑ lɑ fielu wɑɑ, k l sii tie nɑn u ciɑl e k nyii muu ni nɑ.</verse>
				<verse number="16">I k mi nɑn i tie Yennu jɑɑnti ŋɑsɑɑkɑk e, k Foŋɑnm be i ni ii?</verse>
				<verse number="17">L pɑɑk, wun nbɑ biil Yennu jɑɑnti ŋɑsɑɑkɑk, Yennu mun sɑɑ biil l dɑɑnɔ wɑɑ, k mɑɑn Yennu jɑɑnti ŋɑsɑɑkɑk tie u tiɑɔnŋ tiɑɔnŋ yɑl e, k yinm e tie u jɑɑnti ŋɑsɑɑkɑk mɑnŋ.</verse>
				<verse number="18">Suɑ dɑɑ kpɑnn u mɔnŋ. Suɑ i be i sinsuuk ni k duki nɑn u mɔk yɑn tingbounŋ niib nunm ni, l ŋɑn wun kpɑnt u mɔnŋ wɑɑtɔ kii mɔk yɑn nɑn bɑlmɔni.</verse>
				<verse number="19">Lin nbɑ k tingbounŋ nɑ tieb dukn k l tie yɑn nɑ, l tie jɑti e Yennu buol nɑn lɑɑ diɑn Yennu lolkpel kɑdɑɑɔk ni ɑ: «Yennu so yɑndɑnm b yɑn nbɑ tie bɑluk nɑ ni,»</verse>
				<verse number="20">k biɑ diɑn liel buol ɑ: «T Yonmdɑɑnɔ mi nɑn yɑndɑnm dudukt tie yɑnn e.»</verse>
				<verse number="21">L pɑɑk, suɑ dɑɑ mɔk dont-n-mɔnŋ nisɑɑlk pɑɑk. Bonsiɑl kul tie i yɑl e.</verse>
				<verse number="22">Min Pɔul nɑn Apuoluos nɑn Piɑl nɑn tingbounŋ nɑ, nɑn mɑnfuol nɑn kuun, nɑn mɔtɑɑnɑ nɑn yuo nbɑ bɑɑt nɑ, yinm e yen lin nbɑ nɑ kul ɑ,</verse>
				<verse number="23">k Klistu mun yen’i, k Yennu mun yen Klistu.</verse>
			</chapter>
			<chapter number="4">
				<verse number="1">Ŋɑnn ɑmi, i jii’t k tii tie *Klistu tuontunnɑ nbɑ k Yennu jii’t k guun’t u wuol ni mɑɑn nɑ.</verse>
				<verse number="2">Tɔn, lin nbɑ tie mɑjɑɑnn k tul tuontunnɔ tie nnɑ e, l ŋɑn k tuontunnɔ i tuun nɑn bɑlmɔni.</verse>
				<verse number="3">L i tie k i bu n buut nɑn nifosɑɑli nbɑ tuu bu b lieb buut nɑ, n bɑkɑ kɑɑ. N mɔnŋ gbɑɑ k bu n mɔnŋ buut.</verse>
				<verse number="4">N nuɑk ni yien e, ŋɑɑn l k wɑnt ɑ n k tuun biit. Yonmdɑɑnɔ e tie wun nbɑ bu n buut.</verse>
				<verse number="5">L pɑɑk, i dɑɑ bu suɑ buut, k suɑ yuo nbɑ k Yennu senn nɑ dɑɑ k bɑɑl. Ii guu mɑn Yonmdɑɑnɔ bɑɑlu, k ŋuɑ e tɑn sɑɑ jii lin nbɑ be bunbɔnn ni k fiit wɑnn’l pɑɑnu ni, k tɑn sɑɑ fiit pɑlɑ ni mɑɑn k wɑnn pɑɑnu ni, k l yuo nɑ k suɑ kul tɑn sɑɑ lɑ u pɑku nbɑ tie biɑnŋ nbɑ Yennu buol.</verse>
				<verse number="6">N nɑɑ wɑɑs, i pɑɑk e k n bikn lin nbɑ nɑ kul k tul n mɔnŋ nɑn Apuoluos, ɑ i tumi t buol k gbɑt bɑljouk pɑɑk nbɑ yet ɑ: «A dɑɑ gɑɑl lin nbɑ k b diɑn.» Nnɑ e mun k i kɑn dont i mɔnŋ yenɔ kuɑ pɑɑk k gɑl u luɑ.</verse>
				<verse number="7">Ŋmee tul’ɑ sɑɑkɑt ɑ lieb ni? Yennu kɑɑ tul’ɑ lin nbɑ kul k ɑ mɔk nɑ ɑɑ? Tɔn, lɑɑ tie bɑnnu nbɑ, bee tien k ɑ dont ɑ mɔnŋ, k l tie nɑn lin nbɑ k ɑ mɔk mɑnŋ k tie piini kɑɑ nɑ?</verse>
				<verse number="8">I ponŋ mɔk lin nbɑ kul k i luon. I ponŋ tie mɔktɑ e. I tie kpɑnbɑlɑ e, ŋɑɑn tinm k tie’l kɑɑ. N ponŋ luon yin set tien kpɑnbɑlɑ nɑn bɑlmɔni, k tinm nɑn yinm n tɑɑn tien kpɑnbɑlɑ.</verse>
				<verse number="9">Min yɑɑ buol n dukn nɑn Yennu lukt tinm nbɑ tie tuomiinbɑ nɑ k t tie tɑli e, k tie nɑn niib nbɑ k b sɑɑ bu b buut k yɑɑ b ŋɑn nɑn kuun e nɑ. Mɔni e t ji tie *dulnyɑ ni ninbɑlsin e, k tul niib nɑn *mɑlɑkɑɑnbɑ.</verse>
				<verse number="10">T tie wɑɑtb e Klistu pɑɑk, ŋɑɑn yɑɑ tɑɑn nɑn Klistu nɑ pɑɑk, i tie yɑndɑnm e. T k mɔk pɑnŋ, ŋɑɑn yinm ŋɑnin mɔk pɑnŋ. Niib sɑlkt tinm ŋɑɑn tien’i nibɑɑkl.</verse>
				<verse number="11">Lɑɑ nyii siɑn-yuo wɑɑ mɔkmɔk nɑn mɔtɑɑnɑ, t lin nɑn kon e nɑn nyun-nyuklu, k liɑ tɑciɑt, k b buo’t, k t lin yilb k kɑɑ binbebuol.</verse>
				<verse number="12">T ninŋi e k t tuun k di k tɑn bɑk. Bii sukl’t, t tuu yɑt yetŋɑnm e. Bii dinn’t biɑk, t tuu gɑɑl e.</verse>
				<verse number="13">B i pɑk biil t sɑnɑ, t tuu pɑk jiin’m nɑn lonm e. T kpɑnt tɑli e, k tie nɑn tingbounŋ nɑ tɑnpenn pɑɑk muɑt nɑ, k biɑ tie nɑn tingbounŋ nɑ jɑknt nɑ k tɑn tuu mɔtɑɑnɑ.</verse>
				<verse number="14">N k dɑ nɑ k tien’i ɑ n dinn’i fei kɑɑ, ŋɑɑn n kpɑɑn’i e, nɑn yɑɑ tie n wɑlonkɑi nɑ,</verse>
				<verse number="15">k mɑɑn l i tie k i lek mɔk wɑntieb tusɑ piik Klistu ni, i k mɔk bɑɑnbɑ bonciɑnn, k mɑɑn Yiesu Klistu ni e k n mɑl’i lɑbɑmɑnn nbɑ k n wɑnn’i nɑ pɑɑk.</verse>
				<verse number="16">Ŋɑnn, n bɑln’mi e, ii wɑɑ n binbenŋ mɑn.</verse>
				<verse number="17">Lin nbɑ nɑ pɑɑk e k n tuun Tiimuote i buol, wun nbɑ tie n bilonkɑk k tie bɑlmɔni dɑɑnɔ Yonmdɑɑnɔ ni. U sɑɑ tiɑl’i mɑɑ be biɑnŋ nbɑ Klistu ni, k l tɑɑ nɑn mɑɑ lin k wɑnt Klistu mɔtɑɑɔk niib biɑnŋ nbɑ, siɑn nbɑ kul.</verse>
				<verse number="18">Siɑb mɔk dont-n-mɔnŋ e i sinsuuk ni, k duki ɑ n kɑn bɑɑl k gɔn’i ni.</verse>
				<verse number="19">Ŋɑɑn l i tie k Yonmdɑɑnɔ luon, l kɑn wei k n sɑɑ gɔn’i. L yuo nɑ, n kɑn bɑnn dont-n-mɔnŋ dɑnm nɑ nbɑ pɑk lin nbɑ nɑ kuukuɑ kɑɑ, ŋɑɑn n sɑɑ bɑnn nɑn b set mɔk pɑnŋ ɑmi b k mɔk.</verse>
				<verse number="20">K mɑɑn Yennu nɑɑn k tie mɔbonɑ kɑɑ, ŋɑɑn l tie yiikuo e.</verse>
				<verse number="21">I luon lɑnn e? I luon k n bɑɑl nɑn lɑnbɑnn ɑmi n bɑɑl suon nnɑ e nɑn lonm u?</verse>
			</chapter>
			<chapter number="5">
				<verse number="1">L set tie mɔni e k b yien ɑ boncunconsn be i sinsuuk ni, k l tie lin nbɑ k bin nbɑ k wɑɑ Yiesu *Klistu nɑ mɔnŋ set kɑn tun. N gbɑt ɑ suɑ be i sinsuuk ni k duɑ nɑn u bɑɑ puo,</verse>
				<verse number="2">K i biɑ mɔk jɑpɑɑt l pɑɑk. Ŋɑɑn l bo ŋɑn k i pɑlɑ n biil k yin nyinn l dɑɑnɔ i sinsuuk ni.</verse>
				<verse number="3">Mɑɑ lek be bɑnfɔkl nɑn’i nɑ, ŋɑɑn n be nɑn’i n dudukt ni, k n ponŋ bu dɑɑnɔ mɑnŋ buut nɑn mɑɑ bo sii be nɑn’i bɑnnu nbɑ nɑ e.</verse>
				<verse number="4">Yuo nbɑ k i tɑn lɑkn be t Yonmdɑɑnɔ Yiesu sɑnn ni, k n mun be nɑn’i n dudukt ni, k t Yonmdɑɑnɔ Yiesu yiikuo be t pɑɑk nɑ,</verse>
				<verse number="5">yin jii dɑɑnɔ mɑnŋ k tien’ɔ *Sɑɑtɑn nuu ni ɑ k dɑɑnɔ mɑnŋ nisɑɑlk binbenŋ n kpo, k Yonmdɑɑnɔ bɑɑlu dɑɑl mɑnŋ u siek tɑn sɑɑ lɑ fielu.</verse>
				<verse number="6">I dont-n-mɔnŋ mɑnŋ k ŋɑn. I k mi ɑ * dɑtinŋ wɑɑnm-nnɑ e te k pɑɑnu yon kul fuutl piil ii?</verse>
				<verse number="7">Ŋɑnn yin lu dɑtinkpel nbɑ tie i biit, k ji dɑɑ mɔk jɑknt. I ji sii tie nɑn yon nbɑ k dɑtinŋ kɑɑ lenŋ nɑn yɑɑ set be bɑnnu nbɑ, k mɑɑn b ponŋ kpii t Yuktgɑltiɑlu jɑɑnm pebik nbɑ tie Klistu nɑ wɑɑ.</verse>
				<verse number="8">L pɑɑk, ŋɑɑnt tin di jɑɑnm nɑn pɑɑnu nbɑ k mɔk dɑtinŋ, pɑɑnu nbɑ k mɔk jɑknt k biɑ tie bɑlmɔni yɑl nɑ, ŋɑɑn nyik dɑtinkpel nbɑ tie biit nɑn bonbiil yɑl nɑ.</verse>
				<verse number="9">N ponŋ diɑn kɑdɑɑɔk k tul’i k yet ɑ i dɑɑ wɑɑ boncunconɑ nɑ.</verse>
				<verse number="10">L k tie ɑ n yɑɑ ɑ i nyinn i mɔnŋ tingbounŋ nɑ boncunconɑ, ɑmi niɑnciɑɔnŋ dɑnm, ɑmi nɑn-yuki, ɑmi pɑtmɑnnɑ ni kɑɑ. L i tie k i luon k yin lɔkt’b, sie k i nyii tingbounŋ nɑ ni.</verse>
				<verse number="11">N diɑn k yet’i ɑ i dɑɑ tɔk nɑn dɑɑnɔ nbɑ yɑɑ ɑ ŋuɑ wɑɑ Klistu e ŋɑɑn tuun boncuncontuonɑ, ɑmi k mɔk niɑnciɑɔnŋ, ɑmi k mɑnn pɑtɑ, ɑmi k mɔk sɑnjɑɑɔnŋ, ɑmi k tie dɑnyuyukpienn, ɑmi k tie nɑn-yukɔ nɑ. I dɑɑ kɑɑl nɑn l nilɔ k di jiet gbɑɑ.</verse>
				<verse number="12">L k tie n tuonn kɑɑ k n sii bu bin nbɑ k tie Klistuyɑb nɑ buut. Yennu e sɑɑ bu b buut, ŋɑɑn k i lieb nbɑ tie Klistuyɑb nɑ mun, i kɑn bu b buut ii?</verse>
				<verse number="13">L ponŋ diɑn Yennu lolkpel kɑdɑɑɔk ni ɑ: «I bel biitdɑɑnɔ nɑ k nyinn’ɔ i sinsuuk ni.»</verse>
			</chapter>
			<chapter number="6">
				<verse number="1">L i tie k i yenɔ mɔk mɑɑn nɑn u luɑ nbɑ wɑɑ *Klistu, nlee k u sɑɑ jii’l k sɑɑn nɑn’n bin nbɑ k wɑɑ Klistu nɑ buut dɑɑnɔ buol, ŋɑɑn kɑn sɑɑn nɑn’n Yennu niib buol i?</verse>
				<verse number="2">I k mi ɑ Yennu niib tɑn sɑɑ bu tingbounŋ nɑ tieb buut ii? K l i tie k i tɑn sɑɑ bu tingbounŋ nɑ tieb buut, ŋɑnn i kɑn fit k bu bɑlbisbis mɔtɑɑnɑ ɑɑ?</verse>
				<verse number="3">I k mi nɑn t tɑn sɑɑ bu *mɑlɑkɑɑnbɑ buut ii? Nlee k i kɑn fit bu mɔtɑɑnɑ binbenŋ nɑ mɑɑn i?</verse>
				<verse number="4">L pɑɑk, l i tie k i mɔk mɑɑn nɑ buolu, bee k i jikt k sɑɑ nɑn’n bin nbɑ k tie siɑl i Klistu mɔtɑɑɔk niib ni nɑ buol i?</verse>
				<verse number="5">N yet nnɑ ɑ n din’i fei e. Mɔniɑɔk i bɑɑl yinm Klistu niib sinsuuk ni, suɑ kɑɑ i sinsuuk ni k mɔk yɑn nbɑ sɑɑ fit ŋɑnm mɑɑn mɑnŋ ii?</verse>
				<verse number="6">Ŋɑɑn k i nɑɑwɑyenɔ sɑɑ nɑn u luɑ k b bu b buut bɑlbuulɔ nbɑ k tien Klistu yɑdɑ nɑ buol ii?</verse>
				<verse number="7">Yɑɑ lek mɔk mɑɑn nɑn i nɑɑ wɑɑs nɑ gbɑɑ, l wɑnn nɑn i ji bot e Yiesu sɔnu ni cɑin. A nɑɑ bik i tun k biil’ɑ, k dii suklu, l k sɔ ɑɑ? A nɑɑ bik i jɑn’ɑ, k ɑ nyik’ɔ, l k sɔ ɑɑ?</verse>
				<verse number="8">Ŋɑɑn yinm e tuun lieb biit k jɑɑn lieb, k biɑ lek tie nnɑ k tien i lieb nbɑ tie Klistuweilɑ nɑ gbɑɑ.</verse>
				<verse number="9">I k mi nɑn bin nbɑ tuun bonbiil nɑ tɑn kɑn lɑ yiɑl Yennu nɑɑn ni ii? I dɑɑ kpɑnn i mɔnŋ. Bin nbɑ tie juonbɑɑlt ɑmi pɑtmɑnnɑ ɑmi boncunconɑ ɑmi jɑb nbɑ mɔk niɑɔnŋ k duɑ nɑn b jɑlieb</verse>
				<verse number="10">ɑmi nɑn-yuki ɑmi niɑnciɑɔnŋ dɑnm ɑmi dɑnyuyukpienɑ ɑmi sɑnjɑɑnjɑnnɑ ɑmi fɑt-tieb, bin nbɑ nɑ kul tɑn kɑn lɑ yiɑl Yennu nɑɑn ni.</verse>
				<verse number="11">I siɑb din tie nnɑ e, ŋɑɑn k Yennu wuul i biit nɑ k senn’i k i tie u niib k u biɑ yet ɑ i tie niŋɑnm Yonmdɑɑnɔ Yiesu Klistu sɑnn ni nɑn t Yennu Siek yiikuo ni.</verse>
				<verse number="12">I siɑb yien ɑ: «Bont kul ɑ k kuɑ n buol ni.» L tie mɔni e, ŋɑɑn bont kul kɑɑ ŋɑn k tul’ɑ ni. N sɑɑ fit yɑɑ ɑ bont kul k kuɑ n buol ni, ŋɑɑn min ŋɑnin kɑn sɑk k tie bonsiɑl dɑɑbl.</verse>
				<verse number="13">I siɑb yien ɑ: «Jiet tie puol yɑl e, k puol mun tie jiet yɑl.» Mɔni e, ŋɑɑn Yennu sɑɑ biil l ŋɑnle nɑ kul. Yennu k nɑn t gbɑnɑnt ɑ t jii’l kii conm, ŋɑɑn ɑ t jii’l k lii tie Yonmdɑɑnɔ yɑl, k Yonmdɑɑnɔ e yen t gbɑnɑnt nɑ.</verse>
				<verse number="14">Yennu e din fiin Yonmdɑɑnɔ kuun ni, k mun biɑ tɑn sɑɑ jii u yiikuo k fiin’t.</verse>
				<verse number="15">I k mi nɑn i gbɑnɑnt nɑ gɑɑ nɑn Klistu gbɑnɑnt e? Ŋɑnn, nlee k n sɑɑ jii Klistu gbɑnɑnbɔkyenn k gɑɑn nɑn puocunconnɑ? Aɑi, l kɑn fit.</verse>
				<verse number="16">Ami, i k mi nɑn wun nbɑ jii u mɔnŋ k tɑɑn nɑn puocunconn, ŋuɑ nɑn l puo ŋɑnin tɑɑn gbɑnɑn-yent kuɑ wɑɑ ɑɑ? K mɑɑn l diɑn Yennu lolkpel kɑdɑɑɔk ni ɑ: «Juɑ nɑn u puo sɑɑ tɑɑn k tie gbɑnɑn-yent kuɑ e.»</verse>
				<verse number="17">Ŋɑɑn wun nbɑ tɑɑn u mɔnŋ nɑn Yonmdɑɑnɔ nɑ, Yonmdɑɑnɔ nɑn l dɑɑnɔ tɑɑn k tie seyenŋ kuɑ e.</verse>
				<verse number="18">Lɔktl mɑn boncuncontuonɑ. Tuonbiit kul nbɑ biɑl, l k tuun gbɑnɑnt ni, ŋɑɑn wun nbɑ conm ŋɑnin biil u mɔnŋ gbɑnɑnt e.</verse>
				<verse number="19">I k mi nɑn i gbɑnɑnt nɑ tie Foŋɑnm nbɑ k i gɑɑl Yennu buol nɑ dieok o, k u be i ni ii? I k yen i mɔnŋ i tiɑɔnŋ kɑɑ.</verse>
				<verse number="20">Yennu e dɑɑ’i, k u pɑ i pɑɑk ɑ. L pɑɑk, i jii i gbɑnɑnt kii tuun lin nbɑ sii dont u sɑnn.</verse>
			</chapter>
			<chapter number="7">
				<verse number="1">N yɑɑ n jiin i buboit nbɑ k i dɑɑn diɑn tul’n nɑ e. L i tie k juɑ k kuɑn puo, l ŋɑn.</verse>
				<verse number="2">Ŋɑɑn boncuncontuonɑ nbɑ yɑbt nɑ pɑɑk, l ŋɑn k juɑ kul ii mɔk u mɔnŋ puo, k puo kul ii mun i mɔk u mɔnŋ sɔlɔ.</verse>
				<verse number="3">L ŋɑn k juɑ n jii u mɔnŋ k cɑb u puo, k puo mun n jii u mɔnŋ k cɑb u sɔlɔ.</verse>
				<verse number="4">Puo k yen u mɔnŋ gbɑnɑnt, u sɔlɔ e yen’n. Juɑ mun k yen u mɔnŋ gbɑnɑnt, u puo e yen’n.</verse>
				<verse number="5">I dɑɑ wuun lieb i gbɑnɑnt lonm, l i kii tie yuo nbɑ k i tɑn tɑɑn mɔyenm kuɑ k yɑɑ yin miɑl Yennu yuo wɑɑnm-nnɑ i kɑɑ. Ŋɑɑn k l puolpo k yin biɑ tɑɑn lieb, k *Sɑɑtɑn dɑɑ biknt’i k nyɑni’i, yɑɑ kɑn fit suol i mɔnŋ nɑ pɑɑk.</verse>
				<verse number="6">N yien’i lin nbɑ nɑ, ŋɑɑn l k tie sennu kɑɑ.</verse>
				<verse number="7">Setk nɑn mɔni n bo luon k suɑ kul i be, nɑn mɑɑ be biɑnŋ nbɑ nɑ e, ŋɑɑn suɑ kul nɑn u piini e k l nyii Yennu buol jiɑk jiɑk.</verse>
				<verse number="8">Gotl lin nbɑ k n yien k tien jɑkpɑkɑ nɑn pɑkɔi. L bo sii ŋɑn k i be i kuɑ, nɑn mɑɑ be biɑnŋ nbɑ nɑ.</verse>
				<verse number="9">Ŋɑɑn b i kii fit so b mɔnŋ, ŋɑnn bin kuɑn puob, k puob mun n kun jɑb, k mɑɑn l sɔ nɑn yɑɑ sii mɔk l niɑɔnŋ k i pɑlɑ kɑb ŋɑɑn k i kɑn lɑ nɑ.</verse>
				<verse number="10">Jɑb nɑn puob nbɑ be nɑn lieb nɑ, n sent *senni e k tien’i, l k tie min kɑɑ sent, ŋɑɑn Yonmdɑɑnɔ e sent, ɑ puo dɑɑ mi nyikt u sɔlɔ.</verse>
				<verse number="11">Ŋɑɑn, l i tie k u nyik u sɔlɔ, wun biɑl u kuukuɑ ɑmi wun di sindɑnt k ŋmɑt ɑ sɔlkpelɔ nɑ buol. Juɑ i mun i mi wun yet u ŋɑɑpuo.</verse>
				<verse number="12">Bin nbɑ biɑl nɑ e, k min yien, Yonmdɑɑnɔ kɑɑ yet ɑ Klistuweilɔ i mɔk puo, k puo nɑ k tie Klistuweilɔ, ŋɑɑn k l tie puo mɑnŋ lonm u e, ɑ wuu be u buol ni, juɑ nɑ dɑɑ yien’ɔ.</verse>
				<verse number="13">Puo nbɑ tie Klistuweilɔ mun i mɔk sɔlɔ nbɑ k tie Klistuweilɔ, ŋɑɑn k l tie juɑ mɑnŋ lonm u e ɑ wuu diɑ’u, puo mɑnŋ dɑɑ yɑɑtl ŋɑɑn nyikt u sɔlɔ nɑ.</verse>
				<verse number="14">Juɑ nbɑ k tie Klistuweilɔ, ŋɑɑn k u ŋɑɑpuo tie Klistuweilɔ nɑ, puo mɑnŋ pɑɑk e tien k juɑ nɑ tɑn sii tie Yennu yuɑ, k puo nbɑ k tie Klistuweilɔ nɑ mun, ŋɑɑn k u sɔlɔ tie Klistuweilɔ nɑ, juɑ mɑnŋ pɑɑk e tien k puo nɑ tɑn sii tie Yennu yuɑ. L i bo i kii tie nnɑ, b wɑɑs bo kii tie Yennu yɑb, ŋɑɑn lɑɑ tie nnɑ nɑ pɑɑk, b wɑɑs mɑnŋ mun tɑn sii tie Yennu yɑb e.</verse>
				<verse number="15">Ŋɑɑn wun nbɑ k tie Klistuweilɔ i luon wun yet u luɑ, Klistuweilɔ n ŋɑɑn’ɔ k wuu sɑɑ. Ŋɑnn ŋɑnin, senni ji k so wun nbɑ tie Klistuweilɔ mɑnŋ. Yennu e yiin’t ɑ tii be nɑn mɑnu.</verse>
				<verse number="16">Fin puo, ɑ tien nlee bɑnn nɑn ɑ sɑɑ fiel ɑ sɔlɔ? K fin puodɑɑnɔ, ɑ tien nlee bɑnn nɑn ɑ sɑɑ fiel ɑ puo?</verse>
				<verse number="17">Ŋɑnn ŋɑnin, suɑ kul ii tuun nɑn Yonmdɑɑnɔ nbɑ tul’ɔ piini bɑnnu nbɑ kii biɑ kii be bɑnnu nbɑ k u din be yuo nbɑ k Yennu din yiin’ɔ nɑ.</verse>
				<verse number="18">Wun nbɑ dɔnŋ pot u punn ɑ k Yennu tɑn yiin’ɔ, ŋɑɑnt k wun diɑ nnɑ, k wun nbɑ mun k pot yuo nbɑ k Yennu yiin’ɔ nɑ, u dɑɑ poli.</verse>
				<verse number="19">Wun nbɑ pot nɑn wun nbɑ k pot, l k tie lin nbɑ siɑn. Lin nbɑ mɑntk tie bɑlkpɑnn tie i diɑ Yennu senni.</verse>
				<verse number="20">Suɑ kul ii be binbenŋ nbɑ ni k u ponŋ tuu be wɑɑ, k Yennu tɑn yiin’ɔ nɑ.</verse>
				<verse number="21">A ii dinŋ ii tie dɑɑbl i e yuo nbɑ k Yennu din yiin’ɑ nɑ ɑɑ? A dɑɑ te k l dɑɑmi’ɑ ni, ŋɑɑn fi i sɑɑ lɑ yɑɑk k nyinn ɑ mɔnŋ dɑɑbs ni, fɑn tien nnɑ.</verse>
				<verse number="22">Wun nbɑ ponŋ tie dɑɑbl yuo nbɑ k Yonmdɑɑnɔ yiin’ɔ nɑ, u ji tie Yonmdɑɑnɔ yuɑ e k ji k tie dɑɑbl u buol ni. Nnɑ e mun, l i tie k wun nbɑ tuu yen u mɔnŋ ɑ, k Yonmdɑɑnɔ tɑn yiin’ɔ, u ji tie *Klistu dɑɑbl e.</verse>
				<verse number="23">Yennu dɑɑ’i e. L pɑɑk, i dɑɑ tie niib dɑɑbɑ.</verse>
				<verse number="24">N nɑɑ wɑɑs, l ŋɑn k suɑ kul ii be Yennu buol nɑn wɑɑ din tuu be binbenŋ nbɑ ni yuo nbɑ k Yennu yiin’ɔ nɑ.</verse>
				<verse number="25">Mɔtɑɑnɑ, n ji piɑk k tien bin nbɑ dɑɑ k kuɑn puob ɑmi k dɑɑ k kun jɑb nɑ e. N k mɔk sennu nbɑ k Yonmdɑɑnɔ senn, ŋɑɑn n wɑnt’i n dudukt e, mɑɑ tie nilɔ nbɑ k i sɑɑ fit gɑɑl u mɔb Yonmdɑɑnɔ ninbɑtinu pɑɑk nɑ.</verse>
				<verse number="26">Mɔtɑɑnɑ cicɑkn nɑ pɑɑk, n dukn nɑn l ŋɑn k nilɔ i be biɑnŋ nbɑ k u tuu be nɑ.</verse>
				<verse number="27">A mɔk puo oo? A dɑɑ luon sɔnu nbɑ k ɑ sɑɑ bel’ɔ. A dɑɑ k kuɑn puo oo? A ji dɑɑ luon sɔnu nbɑ k ɑ sɑɑ kuɑn puo.</verse>
				<verse number="28">Ŋɑɑn l i tie k ɑ kuɑn puo, ɑ k mɔk biit. Sɑpɑɑmɔ i mun i kun juɑ, u k tun biit. Ŋɑɑn n luon k n nyinn’i muksuk nbɑ k bin nbɑ mɔk puob nɑn bin nbɑ mɔk sɔlb sɑɑ lɑ tingbounŋ nɑ ni e.</verse>
				<verse number="29">N nɑɑ wɑɑs, n luon k n wɑnn’i nɑn yuo nɑ k yɑb. L pɑɑk, mɔtɑɑnɑ l ŋɑn k bin nbɑ mɔk puob ii be nɑn b k kuɑn puob nɑ,</verse>
				<verse number="30">k bin nbɑ mɔ, bii be nɑn b k mɔk pɑlbiil nɑ, k bin nbɑ mɔk pɑlpienn bii be nɑn b k mɔk pɑlpienn nɑ, k bin nbɑ dɑɑ siɑl, bii be nɑn lin nbɑ k b dɑɑ nɑ k tie b yɑl.</verse>
				<verse number="31">k bin nbɑ di tingbounŋ nɑ mɑnu, l ŋɑn k bii be nɑn b bɑkɑ kɑɑ lenŋ nɑ. K mɑɑn tingbounŋ nɑ nbɑ tie biɑnŋ nbɑ mɔtɑɑnɑ, l sɑɑ gɑl ɑ.</verse>
				<verse number="32">N k luon k siɑl n dɑɑmi’i ni. Jɑkpɑkl bɑkɑ be Yonmdɑɑnɔ tuonɑ ni e, k u goli wɑɑ sɑɑ tun lin nbɑ k penn Yonmdɑɑnɔ pɑl,</verse>
				<verse number="33">ŋɑɑn puokuɑntuɑ ŋɑnin bɑkɑ be tingbounŋ nɑ bonɑ ni e, k u goli wɑɑ sɑɑ tun biɑnŋ nbɑ k penn u ŋɑɑpuo pɑl.</verse>
				<verse number="34">L pɑɑk, u niɑɔnŋ bɔkt munle e. Puokɑlɑnkɑɑnn ɑmi sɑpɑɑmɔ bɑkɑ mun be Yonmdɑɑnɔ tuonɑ ni e nɑn wɑɑ sɑɑ tien biɑnŋ nbɑ k u gbɑnɑnt nɑn u siek ii tɑnŋ ii tie Yennu yɑl fɑnu, ŋɑɑn puo nbɑ kun juɑ ŋɑnin bɑkɑ be tingbounŋ nɑ bonɑ ni e, k u goli wɑɑ sɑɑ tun lin nbɑ k penn u sɔlɔ pɑl.</verse>
				<verse number="35">N piɑk lin nbɑ nɑ i mɔnŋ sonml pɑɑk e, k l k tie ɑ n yɑɑ n mɑb’i kɑɑ, ŋɑɑn n luon yii be fɑnu, k jii i mɔnŋ kul k pet tul Yonmdɑɑnɔ.</verse>
				<verse number="36">Juɑ i mɔk sɑlkpenŋ k u tɑn biel puo, k juɑ nɑ mɔk dudukt u po k kɑn fit suol u mɔnŋ, k duki nɑn l ŋɑn k wun kuɑn’ɔ, ŋɑɑnt k wun tun biɑnŋ nbɑ k u luon. L ŋɑn k wun kuɑn’ɔ. U k mɔk biit.</verse>
				<verse number="37">Ŋɑɑn wun nbɑ pɑl cie, k u mi nɑn siɑl kɑn dɑɑmi’ɔ, k u sɑɑ fit suol u mɔnŋ niɑɔnŋ, k dukn u pɑl ni ɑ u kɑn kuɑn u sɑlkpenŋ, ŋɑnn mun ŋɑn.</verse>
				<verse number="38">Ŋɑnn, wun nbɑ kuɑn u sɑlkpenŋ, l ŋɑn, ŋɑɑn wun nbɑ mun k kuɑn u sɑlkpenŋ, u tun lin nbɑ ŋɑn k gɑl wun nbɑ kuɑn nɑ wɑɑ.</verse>
				<verse number="39">Puo nbɑ mɔk u sɔlɔ k u dɑɑ be u mɑnfuol ni, u k yen u mɔnŋ, ŋɑɑn u sɔlɔ i kpo, u ji mɔk yiikuo nbɑ k sɑɑ kun wun nbɑ k u luon, ŋɑɑn l ŋɑn k u juɑ mɑnŋ ii tie Yonmdɑɑnɔ yuɑ.</verse>
				<verse number="40">Ŋɑɑn min yɑɑ buol ŋɑnin n dukn nɑn l i tie k u be k k kun juɑ, l sii mɑn’ɔ k gɑl nɑn wɑɑ bo sɑɑ kun juɑ. Nnɑ e k n dukn, k n mun mi nɑn n mɔnŋ mɔk Yennu Siek.</verse>
			</chapter>
			<chapter number="8">
				<verse number="1">Tɔn, ŋɑɑnt tin got pɑtɑ nɑnt lɑbɑɑl. L tie mɔni nɑn t kul mɔk minu, ŋɑɑn minu te k nilɔ dont u mɔnŋ, ŋɑɑn lonm ŋɑnin sonmt nilɔ e *Klistu wɑɑnu ni.</verse>
				<verse number="2">Wun nbɑ duki nɑn u mi siɑl, l dɑɑnɔ dɑɑ k mi nɑn wɑɑ bo sii mi nɑ.</verse>
				<verse number="3">Ŋɑɑn dɑɑnɔ nbɑ luon Yennu, ŋuɑ e k Yennu mi’u.</verse>
				<verse number="4">Tɔn, k jikt sɑɑ pɑtɑ nɑnt ŋmɑmu po, t mi nɑn pɑtl tie bont nbɑ k fo, k biɑ mi nɑn Yen-yenɔ kuɑ e be.</verse>
				<verse number="5">Pɑtɑ i lek i ji kii be gbɑɑ, k be sɑnpɑɑpo ɑmi tingbounŋ nnɑ, (k mɑɑn pɑtɑ bonciɑnn nɑn yonmdɑnm nbɑ k niib jiɑntl nɑ bonciɑnn be),</verse>
				<verse number="6">ŋɑɑn tinm yɑɑ buol ni ŋɑnin, Yen-yenɔ kuɑ e be, k ŋuɑ e tie Bɑɑ nbɑ din nɑn bonsiɑl kul, k u pɑɑk e k t fo, k Yomdɑɑn-yenɔ kuɑ e be, wun nbɑ tie Yiesu Klistu. Ŋuɑ e te k bonsiɑl kul be, k u pɑɑk e biɑk k t fo.</verse>
				<verse number="7">Ŋɑɑn suɑ kul kɑɑ mi l bɑlmɔni. Nisiɑb mɑntk mɑɑn pɑtmɑnnu bonciɑnn. L pɑɑk te k nɑn mɔtɑɑnɑ, b i ŋmɑn nɑnt mɑnŋ i e, b duki ɑ l tie pɑtɑ nɑnt e. B dudukt k pɑɑl, k b duki ɑ l mɔk biit.</verse>
				<verse number="8">Ŋɑɑn jiet kɑɑ sɑɑ te k t nɑki Yennu. T i kii dii, siɑl k puɑl’t. T i biɑ kii dii, l biɑ k pukn’t siɑl.</verse>
				<verse number="9">Ii mi mɑn, pɑsiɑl yin tɑn jii i yiikuo nɑ k lin kpɑnt lin nbɑ te k bin nbɑ yɑɑ yɑdɑ wɑɑl nɑ n gbiɑt k bɑɑ.</verse>
				<verse number="10">K wun nbɑ yɑdɑ wɑɑl i lɑ fin nbɑ mɔk bɑnnu nɑ, k ɑ be puociɑnfiek ni k di, l kɑn te k ŋuɑ mun n di pɑtɑ jiet ii?</verse>
				<verse number="11">Fin nbɑ tie bɑntuɑ nɑ, ɑ bɑnnu nɑ sɑɑ biil ɑ nɑɑ bik nbɑ yɑdɑ k pɑɑl nɑ, wun nbɑ k Klistu din gɑɑl u pɑɑk k kpo nɑ.</verse>
				<verse number="12">Fi i tie nnɑ k tuun biit k tien ɑ nɑɑ wɑɑs, k biil b dudukt nbɑ k cie nɑ, l wɑnt nɑn ɑ tuun biit k tien Klistu e.</verse>
				<verse number="13">Ŋɑnn, l i tie lin nbɑ k n di nɑ pɑɑk i e te k n nɑɑ bik bɑɑ biit ni, ŋɑnn n ji kɑn bɑn ŋmɑn pɑtl nɑnt, k nnɑ e k n kɑn te k wun bɑɑ.</verse>
			</chapter>
			<chapter number="9">
				<verse number="1">N k yen n mɔnŋ ii? N k tie *tuomi kɑɑ ɑɑ? N din k lɑ t Yonmdɑɑnɔ Yiesu uu? N tuonɑ nbɑ k n tuun k tien Yonmdɑɑnɔ nɑ pɑɑk kɑɑ k i mun tie Klistuyɑb ii?</verse>
				<verse number="2">Siɑb i kii sɑk ɑ n tie tuomi, ŋɑɑn yinm ŋɑnin, l kpɑɑ tɑlɑs yin sɑk, k mɑɑn yɑɑ tɑɑn nɑn *Klistu nɑ, ŋɑnn e tie nyinn nɑn n set tie tuomi e.</verse>
				<verse number="3">Niib i piɑk k biil n sɑnn, n sɑɑ jiin nnɑ e k nyi lenŋ.</verse>
				<verse number="4">T k mɔk yiikuo nbɑ k t sii di k nyu t tuonn nɑ pɑɑk ii?</verse>
				<verse number="5">T biɑ k mɔk yiikuo nbɑ k sɑɑ jii puo nbɑ tie Klistuyuɑ kii lin nɑn’ɔ, nɑn tuomiinbɑ siɑb nɑn Yonmdɑɑnɔ ninjɑnm nɑn Piɑl nbɑ tie biɑnŋ nbɑ nɑ ɑɑ?</verse>
				<verse number="6">Kuo, i duki ɑ l tie min nɑn Bɑɑlnɑɑbɑɑs kuukuɑ e sii tuun tuonn k dint t mɔnŋ ii?</verse>
				<verse number="7">Seje lɑnnɔ e tuun tuonn ŋɑɑn pɑ u mɔnŋ i? K ŋmee sii ko tilonti nbɑ k b yi *fiinyɑnbɑ nɑ ni ŋɑɑn kɑn di l luɑnɑ? Ami ŋmee sii kpɑɑl bonkobt ŋɑɑn kɑn nyu b biin i?</verse>
				<verse number="8">I dɑɑ duki nɑn n bikn nɑn nisɑɑlk binbenŋ kɑɑ k yet nnɑ. K mɑɑn Muois *senni nɑ mun biɑ yet ŋɑnn e.</verse>
				<verse number="9">L diɑn Muois senni nɑ ni ɑ: «Nɑɑb i ŋmɑɑn dii k pini dibin, fɑɑ dɑɑ bobnt u mɔb » Yennu bɑkɑ be nei ni ee?</verse>
				<verse number="10">Ami u k mɑntk yien tinm kɑɑ ɑɑ? Mɔmɔnm, l diɑn k tien tinm e. Wun nbɑ ko nɑn wun nbɑ buo tun nnɑ e k mɔk dindɑnn, k tɑn sɑɑ cent dii mɑnŋ.</verse>
				<verse number="11">T din bul lin nbɑ tie siek yɑl i sinsuuk ni, k mɔtɑɑnɑ t i luon tin jɑɑn lin nbɑ k i mɔk nɑ siɑl i e, l k ŋɑn ii?</verse>
				<verse number="12">Siɑb i mɔk yiikuo k sɑɑ gɑɑl bonɑ i buol, k tinm ŋɑnin k mɔk l yiikuo k cie ŋɑnm ii? Ŋɑɑn t k jii yiikuo nɑ k tun nɑn’n tuonn, ŋɑɑn t di fɑlɑ bonsiɑl kul ni, k mɑɑn t k luon k tin te k Klistu lɑbɑmɑnn nɑ n jil puol.</verse>
				<verse number="13">I ponŋ mi nɑn bin nbɑ tuun Yennu jɑɑnti ŋɑsɑɑkɑk ni nɑ, b jiet nyi b tuonn mɑnŋ ni e, k bin nbɑ mɑnn *mɑlunŋ k tien Yennu, binbintl pɑɑk nɑ mun gɑɑn b yɑl lenŋ e.</verse>
				<verse number="14">Nnɑ e mun k Yonmdɑɑnɔ tul mɔb ɑ bin nbɑ muɑntl u lɑbɑmɑnn nɑ, b jiet mun sii nyi lenŋ e.</verse>
				<verse number="15">Ŋɑɑn n k jii yiikuo nɑ k tun nɑn tuonn, k biɑ k dɑ nɑ ɑ i tul’n siɑl. Mi i kpo, l sɔ nɑn suɑ n te k n *yudɑnt n ŋmɑt puol.</verse>
				<verse number="16">L k tie ɑ n mɔk pɑlbifɑɑnt mɑɑ muɑntl lɑbɑmɑnn nɑ pɑɑk kɑɑ, k mɑɑn l kpɑɑ tɑlɑs k n muɑnt’l. Mi i kii muɑnt lɑbɑmɑnn nɑ, bonbiil sii tie n yɑl e.</verse>
				<verse number="17">Mi i bo i lukt tuonn mɑnŋ n tiɑɔnŋ u e, n bo sɑɑ lɑ nyuɑt, ŋɑɑn min kɑɑ lukt n mɔnŋ, l tie Yennu e guun’n tuonn mɑnŋ.</verse>
				<verse number="18">Lɑnn e tie n nyuɑt i? N nyuɑt tie mɑɑ fit k muɑntl lɑbɑmɑnn nɑ yɑnn nɑ e, k k jii yiikuo nbɑ k n mɔk’l lɑbɑmɑnn muɑntu ni nɑ k gɑɑn siɑl.</verse>
				<verse number="19">N yen n mɔnŋ e, n k tie suɑ dɑɑbl kɑɑ, ŋɑɑn n jii n mɔnŋ k kpɑnt dɑɑbl k tul suɑ kul, ɑ niib bonciɑnn n lɑ fielu.</verse>
				<verse number="20">*Suifnbɑ buol ni, n jii n mɔnŋ k tien nɑn ŋɑnm nɑ e ɑ bin lɑ fielu. Bin nbɑ mun wɑɑ senni nɑ, n jii n mɔnŋ k tien nɑn b yenɔ nɑ e, ɑ k bin nbɑ wɑɑ senni nɑ n lɑ fielu, ŋɑɑn n mɔnŋ k be senni nɑ yiikuo ni.</verse>
				<verse number="21">Bin nbɑ k mɔk senni nɑ, n jii n mɔnŋ k tien nɑn b yenɔ nɑ e, ɑ bin lɑ fielu. Nɑ k wɑnn nɑn n k sɑɑk Yennu senni nɑ, ŋɑɑn n be Klistu senni yiikuo nɑ ni.</verse>
				<verse number="22">Bin nbɑ yɑdɑ wɑɑl nɑ k n kpint n mɔnŋ k tien nɑn b yenɔ nɑ e ɑ bin lɑ fielu. N lebt n mɔnŋ bonsiɑl kul ni k tul niib kul, k luon b siɑb n lɑ fielu.</verse>
				<verse number="23">Lɑbɑmɑnn nɑ pɑɑk e k n tie lin nbɑ nɑ kul ɑ n tɑn lɑ nyuɑt.</verse>
				<verse number="24">I k mi nɑn l i tie nɑntɑɑl, nɑntɑtinnɑ kul tuu tiin e, ŋɑɑn yenɔ kuɑ e tuu tɑn di k gɑɑl piini ii? L pɑɑk, yɑbt mɑn k tin bɑnnu nbɑ k i sɑɑ di k gɑɑl piini mɑnŋ.</verse>
				<verse number="25">Nɑntɑtinnɑ kul so b mɔnŋ e bont kul ni, ɑ bin gɑɑl piini nbɑ k wɑ nɑn lin gbenn, ŋɑɑn tinm so t mɔnŋ ɑ t tɑn gɑɑl piini nbɑ kɑɑ gbennu.</verse>
				<verse number="26">Ŋɑnn e tien k n tiin ɑ n sɑɑ bɑɑl l pɑɑk. Ŋɑnn e tien k n k gbɑɑ yɑnn.</verse>
				<verse number="27">N muks n gbɑnɑnt k u sɑɑk’n, k mɑɑn n k luon min nbɑ muɑntl lɑbɑmɑnn nɑ k tien niib nɑ n tɑn kɔnŋ piini nɑ.</verse>
			</chapter>
			<chapter number="10">
				<verse number="1">N nɑɑ wɑɑs, n luon k yin bɑnn nɑn sɑnpɑgbounŋ din tuu bɑɑk t yejɑnm kul pɑɑk e, k b tɑn gɑl puot mɔkmunŋ.</verse>
				<verse number="2">Sɑnpɑgbounŋ nɑn mɔkmunŋ nɑ ni, b din wul’b Yennu nyunwulu k ŋɑnm nɑn Muois lɑkn tien yonm.</verse>
				<verse number="3">B kul din lɑkn dii bɑktnɔunŋ jiet nbɑ k Yennu tul’b nɑ,</verse>
				<verse number="4">k biɑ lɑkn nyuu bɑktnɔunŋ nyun nbɑ din nyi tɑnpiiuk ni. Tɑnpiiuk mɑnŋ din tie *Klistu e k ciɑn’m.</verse>
				<verse number="5">Ŋɑɑn lin nbɑ nɑ kul ɑ, Yennu din k mɔk pɑlpienn nɑn b bonciɑnn, k te k b kpo kpo, k b gbɑnɑnt yɑt duɑ duɑ pɑɑnpieonŋ ni.</verse>
				<verse number="6">L pɑɑk, l tie wɑnnu e k kpɑɑn’t ɑ t dɑɑ luon biit nɑn bɑɑ din luon biɑnŋ nbɑ nɑ.</verse>
				<verse number="7">Dɑɑ mɑnn pɑtɑ nɑn b siɑb nbɑ din tuun, k l diɑn Yennu lolkpel kɑdɑɑɔk ni ɑ: «K niib nɑ kɑl k di k nyu, ŋɑɑn ji fiil lenŋ k conm.»</verse>
				<verse number="8">T dɑɑ tuun boncunconsn nɑn b siɑb nbɑ din tuun, k dɑyenn kuɑ k niib tusɑ piinle nɑn ŋɑntɑ kpo nɑ.</verse>
				<verse number="9">T dɑɑ biki Yonmdɑɑnɔ nɑn b siɑb nbɑ din tun, k wɑi kpii’b nɑ.</verse>
				<verse number="10">T dɑɑ mɔk bunbulmi nɑn b siɑb nbɑ din mɔk, k kuun *mɑlɑkɑ kpii’b nɑ.</verse>
				<verse number="11">Lin nbɑ nɑ kul tun k tul’b k l tie nyinn k tul lieb, k l diɑn Yennu lolkpel kɑdɑɑɔk ni k tie kpɑɑni k tul tinm nbɑ be yuo nbɑ k *dulnyɑ luon gbennu nɑ.</verse>
				<verse number="12">L pɑɑk, wun nbɑ mi nɑn u be fɑnu, wun suol u mɔnŋ k dɑɑ bɑɑ.</verse>
				<verse number="13">Biknu nbɑ kul bɑɑl i buol ni, l tie lin nbɑ tun bɑɑt niib buol e. Yennu tie bɑlmɔni dɑɑnɔ k kɑn te k biknu n bɑɑl i buol k gɑl i pɑnŋ telk, ŋɑɑn yuo nbɑ k biknu bɑɑl i buol, u sɑɑ tul’i pɑnŋ nbɑ k i sɑɑ nyɑnn’l k nyi lenŋ.</verse>
				<verse number="14">N nɑɑ wɑɑs, l pɑɑk, i nyinn i mɔnŋ pɑtmɑnnu ni.</verse>
				<verse number="15">N piɑk k tien yinm yɑndɑnm e. I mun dukn lin nbɑ k n pɑk k tul’i nɑ po.</verse>
				<verse number="16">T tien Yennu niipuouk yetŋɑnm *kɔp nɑ pɑɑk. Yuo nbɑ k t nyu tinm nɑn Klistu sɔn k tɑɑn yonm kɑɑ nɑ ɑɑ? K pɑɑnu nbɑ k t tuu ŋmit ŋmit k ŋmɑn nɑ, ŋɑnn e mun biɑ sie Klistu gbɑnɑnt ni ii?</verse>
				<verse number="17">Lɑɑ tie pɑɑnu yenn nɑ, tinm nbɑ yɑb nɑ tɑɑn tie gbɑnɑn-yent, k mɑɑn t kul lɑkn ŋmɑn pɑɑnu yenn nɑ e.</verse>
				<verse number="18">Gotl Islɑɑeltieb. Bin nbɑ di jiet nbɑ k b jii k mɑnn *mɑlunŋ binbintl pɑɑk nɑ, b k tɑɑn nɑn Yennu nbɑ yen binbintl mɑnŋ ii?</verse>
				<verse number="19">Mɑɑ yien lin nbɑ nɑ, l wɑnn nɑn pɑtl nɑn l nɑnt nbɑ k b mɑnn nɑ, l tie siɑl ii?</verse>
				<verse number="20">Aɑi, l k tie siɑl. N yien ɑ bin nbɑ mɑnn mɑlunŋ k tien pɑtɑ nɑ, ŋɑɑn b set mɑnn k tien nɑlnbiit e. L k tie Yennu kɑɑ. N k luon k yin tɑɑn nɑn nɑlnbiit.</verse>
				<verse number="21">I kɑn fit lɑkn kɑl k nyu Yonmdɑɑnɔ kɔp ni, k biɑ lɑkn kɑl k nyu nɑlnbiit kɔb ni. I kɑn fit lɑkn kɑl k di Yonmdɑɑnɔ jiet k biɑ lɑkn kɑl k di nɑlnbiit yɑl.</verse>
				<verse number="22">T luon k Yonmdɑɑnɔ i mɔk *funfunn nɑn tinm ee? Tinm e pɑɑl’ɔ ɑɑ?</verse>
				<verse number="23">B yien ɑ: «Sɔnu be k t sɑɑ fit tun lin nbɑ kul.» Nnn, ŋɑɑn bont kul kɑɑ ŋɑn. «Sɔnu be k t sɑɑ fit tun lin nbɑ kul.» Nnn, ŋɑɑn bont kul kɑɑ mɔk nyuɑt k tul Klistuyɑb.</verse>
				<verse number="24">I suɑ dɑɑ luon u mɔnŋ nyuɑt kɑɑ, ŋɑɑn kii luon lieb nyuɑt.</verse>
				<verse number="25">Ii ŋmɑn nɑnt nbɑ k b kɔi dɑɑk ni, ŋɑɑn dɑɑ boi buboit nbɑ sii dɑɑmi i dudukt ni,</verse>
				<verse number="26">k mɑɑn l diɑn Yennu lolkpel kɑdɑɑɔk ni ɑ: «Tingbounŋ nɑ nɑn l bont kul tie Yennu yɑl e.»</verse>
				<verse number="27">L i tie k wun nbɑ k tie Klistuweilɔ yiin’ɑ ɑ i sɑɑ di jiet u ŋɑɑk ni k ɑ sɑk, fii sɑɑ k sɑɑ di lin nbɑ kul k u tul’ɑ, k dɑɑ boi buboit nbɑ sɑɑ dɑɑmi ɑ dudukt.</verse>
				<verse number="28">Ŋɑɑn suɑ i wɑnn’i ɑ: «Nɑnt nɑ tie pɑtl nɑnt e,» i dɑɑ ŋmɑn, k mɑɑn i bɑkɑ sii be wun nbɑ yien nnɑ ni, k biɑ jen ɑ, l tie lin nbɑ dɑɑmi dudukt.</verse>
				<verse number="29">N k yien i dudukt kɑɑ, ŋɑɑn wun nbɑ yien nnɑ nɑ dudukt. Ŋɑɑn suɑ sɑɑ boi ɑ: «Nlee k n sɑɑ ŋɑɑn k luɑ dudukt n wɑnn’n mɑɑ sɑɑ tun lin nbɑ ɑmi mɑɑ sɑɑ nyik lin nbɑ?</verse>
				<verse number="30">L i tie k n tul Yennu niipuouk n jiet nɑ pɑɑk, nlee k suɑ sɑɑ tɑɑl’n jiet nbɑ k n tul Yennu niipuouk l pɑɑk nɑ pɑɑk i?»</verse>
				<verse number="31">Tɔn, l i tie k i di, ɑmi k i nyu bon-nyu-nyuut, ɑmi k i tuun lin nbɑ kul, ii tie mɑn lin nbɑ sɑɑ donn Yennu sɑnn.</verse>
				<verse number="32">I dɑɑ tuun lin nbɑ sɑɑ te k niib i tuun biit, l i tie *Suifnbɑ ɑmi Gleknbɑ ɑmi Yennu mɔtɑɑɔk niib.</verse>
				<verse number="33">Ii tuun nɑn min nɑ mɑn. N tuu luon k min tun k penn suɑ kul pɑl bont kul ni. N k luon min kuukuɑ ŋɑnm kɑɑ, ŋɑɑn n luon suɑ kul ŋɑnm e, k suɑ kul n fit lɑ fielu.</verse>
			</chapter>
			<chapter number="11">
				<verse number="1">L pɑɑk, ii wɑɑ n binbenŋ nɑn mɑɑ wɑɑ *Klistu binbenŋ biɑnŋ nbɑ nɑ.</verse>
				<verse number="2">N nɑɑ wɑɑs, n pɑk’i nɑn yɑɑ tiɑn n po yuo kul, k biɑ wɑɑ wɑnnu nbɑ k n din wɑnn’i nɑ.</verse>
				<verse number="3">Ŋɑɑn bon-yenn kuɑ e be k n luon k i gbɑt l pɑɑk. Klistu tie juɑ kul yudɑɑnɔ, k juɑ kul mun tie u puo yudɑɑnɔ, k Yennu mun tie Klistu yudɑɑnɔ.</verse>
				<verse number="4">L pɑɑk, juɑ nbɑ yɑɑ wun miɑl Yennu ɑmi k sɔkn Yennu mɑɑn nɑ jɑɑnti ni, ŋɑɑn yil siɑl k dɔkn u yul, u k tul Klistu bɑɑkl.</verse>
				<verse number="5">Ŋɑɑn puo nbɑ yɑɑ wun miɑl Yennu, ɑmi k sɔkn Yennu mɑɑn nɑ ŋɑɑn k k yil siɑl, u dinn u sɔlɔ fei e, k l tie nɑn u kuol u yul nɑ e.</verse>
				<verse number="6">L i tie k puo k yil siɑl k dɔkn u yul, l ŋɑn wun puɑ u yut. Ŋɑɑn lɑɑ tie fei k puo n kuol u yut, ɑmi k puɑ u yut nɑ, l ŋɑn wun yil siɑl k dɔkn u yul.</verse>
				<verse number="7">L k ŋɑn k juɑ n yil siɑl, k mɑɑn u tie Yennu ninnɑɔnŋ k biɑ wɑnt u *yudɑnt, ŋɑɑn puo ŋɑnin wɑnt juɑ nɑ yudɑnt e.</verse>
				<verse number="8">K mɑɑn juɑ nɑmu k nyii puo ni kɑɑ, ŋɑɑn puo nɑmu nyii juɑ ni e.</verse>
				<verse number="9">Yennu din k nɑn juɑ k tul puo kɑɑ, ŋɑɑn u nɑn puo e k tul juɑ.</verse>
				<verse number="10">L pɑɑk, *mɑlɑkɑɑnbɑ pɑɑk, l ŋɑn k puo n yil siɑl k dɔkn u yul, k lin wɑnn nɑn juɑ nɑ mɔk puo nɑ yiikuo.</verse>
				<verse number="11">Ŋɑɑn Yonmdɑɑnɔ buol ni ŋɑnin, puo kɑn fit kii be k juɑ kɑɑ, k juɑ mun kɑn fit kii be k puo kɑɑ,</verse>
				<verse number="12">puo nbɑ din nyii juɑ gbɑnɑnt ni nɑ, nnɑ e mun k puo mɑl juɑ, ŋɑɑn bont kul nyi Yennu buol e.</verse>
				<verse number="13">I boi i mɔnŋ k lɑɑn l ŋɑn k puo i mei Yennu jɑɑnti ni k kɑn dɔkn u yul siɑl ii?</verse>
				<verse number="14">A i got bonɑ kul nbɑ k Yennu din nɑn nɑ ni, l ponŋ wɑnn nɑn juɑ ii mɔk yumunt l tie fei e k tul’ɔ,</verse>
				<verse number="15">ŋɑɑn puo yut i tie yumunt, l tien’ɔ fɑnt e, k mɑɑn puo yumunt tie u yuliiuk o.</verse>
				<verse number="16">Ŋɑɑn suɑ i luon wun noi mɔniɑɔk k jiin l po, n sɑɑ yet ɑ tinm ɑmi Yennu mɔtɑɑɔk niib kul k mɔk kɑɑl k pukn nɑ po.</verse>
				<verse number="17">Mɑɑ lɑ lin nbɑ, n k pɑk’i ni, k mɑɑn i tintɑɑnɑ nbɑ biil’i bɑnnu nbɑ e cie lɑ ŋɑnmt’i bɑnnu nbɑ.</verse>
				<verse number="18">Sinsinn, n gbiɑ k b yien ɑ yɑɑ tuu lɑkn lieb nɑ, bɔktu be i sinsuuk ni, k n set gɑɑl yenn-nbɑ k l tie mɔmɔnm e.</verse>
				<verse number="19">L set tie mɔni e nɑn luktn kpɑn be i sinsuuk ni, ɑ bin fit bɑnn bin nbɑ wɑɑ bɑlmɔni sɔnu i sinsuuk ni.</verse>
				<verse number="20">L i tie k i lɑkn lieb k di, l k tie Yonmdɑɑnɔ mɔtɑɑɔk dinu kɑɑ k i di,</verse>
				<verse number="21">k mɑɑn yii lɑkn lieb yuo nbɑ nɑ, suɑ kul tuu nyɑ e, k siɑb mɔ kon, k lieb yib.</verse>
				<verse number="22">I k mɔk i mɔnŋ ŋei nbɑ k i sii be k di k nyu uu? Ami i luon yin siɑn Yennu mɔtɑɑɔk niib e k dinn tɑli fei i? N sɑɑ yet’i ɑ bee? N sɑɑ dont’i lin nbɑ nɑ pɑɑk ii? Aɑi, n kɑn dont’i ni.</verse>
				<verse number="23">K mɑɑn wɑnnu nbɑ k n din gɑɑl Yonmdɑɑnɔ buol k tuɑt k tul’i e nɑ, nyiɑɔk nbɑ k b din kuɑt Yonmdɑɑnɔ nɑ, k u jii pɑɑnu</verse>
				<verse number="24">k wɑɑ tul Yennu niipuouk gbenn yuo nbɑ, k u ŋmit ŋmit ŋɑɑn yet ɑ: «Nɑ e tie n gbɑnɑnt nbɑ k n yɑɑ n tul’i, k bin kpi i pɑɑk nɑ. Ii tun kii tie nnɑ mɑn kii tiɑn n po.»</verse>
				<verse number="25">Nnɑ e mun, k jiet nɑ dinu puolpo, k u biɑ jii kɔb, ŋɑɑn yet’b ɑ: «Dɑmunŋ nɑ tie n sɔn nbɑ wɑnt nɑn Yennu *lol lolpɑɑnn k tul niib, k yuo nbɑ kul k i yɑɑ i nyu, nyun mɑn kii tiɑn n po.»</verse>
				<verse number="26">Yuo nbɑ kul k i tɑn ŋmɑn pɑɑnu mɑnŋ k nyuu dɑmunŋ mɑnŋ, i muɑnt Yonmdɑɑnɔ kuun e mɔkmɔk nɑn yuo nbɑ k u tɑn sɑɑ jen.</verse>
				<verse number="27">L pɑɑk, wun nbɑ kul ŋmɑn Yonmdɑɑnɔ pɑɑnu nɑ, k nyuu u *kɔp ni nɑ, bɑnnu nbɑ k l k tien Yonmdɑɑnɔ bɑɑkl nɑ, l dɑɑnɔ tun biit k tul Yonmdɑɑnɔ gbɑnɑnt nɑn u sɔn nɑ wɑɑ.</verse>
				<verse number="28">L pɑɑk, suɑ kul n got u dudukt ni fɑnu wɑɑ, ŋɑɑn fit ŋmɑn pɑɑnu nɑ k biɑ nyu dɑmunŋ nɑ.</verse>
				<verse number="29">K mɑɑn wun nbɑ ŋmɑn k nyuu ŋɑɑn k k bɑnn nɑn l tie Yonmdɑɑnɔ gbɑnɑnt e, u nyunu nɑn ŋmɑmu nɑ sɑɑ bɑɑl nɑn tubdɑtu u pɑɑk e.</verse>
				<verse number="30">Ŋɑnn i tien k i bonciɑnn cɔk k yiɑl, k siɑb mun kpo.</verse>
				<verse number="31">Ŋɑɑn l i bo i tie k t got t dudukt fɑnu sinsinn, Yennu kɑn bu t buut.</verse>
				<verse number="32">Ŋɑɑn Yonmdɑɑnɔ bu t buut k ŋmɑnn t tubɑ, ɑ u tɑn dɑɑ biil tinm nɑn tingbounŋ nɑ ni nilieb, *dulnyɑ cincɑɑtdɑɑl.</verse>
				<verse number="33">L pɑɑk n nɑɑ wɑɑs, l i tie k i lɑkn lieb ɑ i di Yonmdɑɑnɔ mɔtɑɑɔk dinu, yin guul lieb</verse>
				<verse number="34">Suɑ i be k kon mɔk’ɔ, wun di u ŋɑɑk ni wɑɑ, ɑ k l dɑɑ te k i bɑni Yennu buut i mɔnŋ pɑɑk yuo nbɑ k i tɑɑnt lieb. Mɑɑn nbɑ biɑl nɑ, mi i tɑnŋ i bɑɑl, n sɑɑ pɑk k tul’i</verse>
			</chapter>
			<chapter number="12">
				<verse number="1">N nɑɑ wɑɑs, n luon k yin bɑnn Foŋɑnm piini nbɑ tie biɑnŋ nbɑ e nɑn bɑlmɔni.</verse>
				<verse number="2">I mi nɑn yuo nbɑ k i dɑɑ din k tie Klistuyɑb nɑ, i din tuu tiin k sɑɑ pɑtɑ buol e, k b yen’i.</verse>
				<verse number="3">L pɑɑk, k n luon k yin bɑnn nɑn Foŋɑnm nɑ i be wun nbɑ ni, l dɑɑnɔ kɑn fit pol Yiesu mɔb, k suɑ mun kɑn fit yet ɑ: «Yiesu e tie Yonmdɑɑnɔ,» sie k Foŋɑnm nɑ be u ni k te k u yet nnɑ.</verse>
				<verse number="4">Foŋɑnm piinbuolu buolu be, ŋɑɑn Foŋɑnm yenɔ kuɑ e be.</verse>
				<verse number="5">Bɑnnu nbɑ k t sɑɑ fit tun Yonmdɑɑnɔ tuonn mɔk buolu buolu, ŋɑɑn Yomdɑɑn-yenɔ kuɑ e be.</verse>
				<verse number="6">Tuonbuolu buolu mun be, ŋɑɑn Yen-yenɔ kuɑ e tuun l kul niib kul ni.</verse>
				<verse number="7">Suɑ kul ni, Foŋɑnm tuu tun siɑl k l tie piini k sonmt suɑ kul.</verse>
				<verse number="8">Foŋɑnm tuu te k suɑ piɑk nɑn yɑn e, Foŋɑnm mɑnŋ e biɑ tuu te k nilɔ piɑk nɑn minu.</verse>
				<verse number="9">Foŋɑn-yenml mɑnŋ e te k suɑ mɔk yɑdɑ nbɑ kɑɑ pɑɑk, k biɑ tien nilɔ mun yiikuo nbɑ k u sii te k bɑɑtb pɑɑkt.</verse>
				<verse number="10">Foŋɑnm tien suɑ yiikuo nbɑ k u sɑɑ fit kii tuun bɑktnɔunŋ tuonɑ. K luɑ biɑ sɔknt mɑɑn nbɑ nyi Yennu buol nɑ. K tul luɑ minu nbɑ k u sɑɑ fit bɑnn nɑlnbiit nɑn nɑlnŋɑni.</verse>
				<verse number="11">Lin nbɑ nɑ kul tie Foŋɑnm mɑnŋ tuonɑ e, k u pi suɑ kul piini nɑn ŋuɑ Foŋɑnm nbɑ luon biɑnŋ nbɑ.</verse>
				<verse number="12">*Klistu tie nɑn gbɑnɑn-yent nɑ e ŋɑɑn mɔk bɔkl bɔkl. Gbɑnɑnt mɑnŋ nbɑ lek bɔkt bɔkt nɑ ŋɑɑn l biɑ tie gbɑnɑn-yent e.</verse>
				<verse number="13">Nnɑ e k t kul ɑ, *Suifnbɑ ɑmi bin nbɑ k tie Suifnbɑ, dɑɑbɑ ɑmi bin nbɑ yen b mɔnŋ, Foŋɑnm kuɑ wul t kul Yennu nyunwulu ɑ tii tie gbɑnɑn-yent k t kul ɑ biɑ nyuu Foŋɑnm mɑnŋ e.</verse>
				<verse number="14">Gbɑnɑnt k mɔk bɔkyenn kuɑ kɑɑ ŋɑɑn l bɔkɑ yɑb ɑ.</verse>
				<verse number="15">L i tie k tɑɑl yet ɑ: «N k tie gbɑnɑnt bɔkl kɑɑ k mɑɑn n k tie nuu,» ŋɑnn kɑɑ sɑɑ te k u k tie gbɑnɑnt mɑnŋ bɔkl.</verse>
				<verse number="16">K tubl mun i yet ɑ: «N k tie gbɑnɑnbɔkl kɑɑ k mɑɑn n k tie ninbinn,» ŋɑnn kɑɑ sɑɑ te k u k tie gbɑnɑnt mɑnŋ bɔkl.</verse>
				<verse number="17">Gbɑnɑnt nɑ kul i tɑɑn tie ninbinn i e, l sɑɑ tien nlee kii gbiɑ? k l i tɑɑn tie tubl, nlee k l sɑɑ gbɑt nublu?</verse>
				<verse number="18">Ŋɑɑn Yennu tɑɑn gbɑnɑnt bɔkɑ kul k tien gbɑnɑn-yent kuɑ ni nɑn wɑɑ luon biɑnŋ nbɑ.</verse>
				<verse number="19">Bɔkɑ kul i tie yenn i e, gbɑnɑnt sii be lee?</verse>
				<verse number="20">Lɑɑ tie biɑnŋ nbɑ nɑ, gbɑnɑnt mɔk bɔkɑ buolu buolu bonciɑnn, ŋɑɑn l tie gbɑnɑn-yent kuɑ e.</verse>
				<verse number="21">Ninbinn kɑn fit yet nuu ɑ: «N k luon’ɑ,» k yul mun kɑn fit yet tɑɑ ɑ: «N k luon’i ni.»</verse>
				<verse number="22">Ŋɑɑn gbɑnɑnbɔkɑ nbɑ tie nɑn l k mɔk pɑnŋ nɑ i kɑɑ, gbɑnɑnt kɑn fit tun,</verse>
				<verse number="23">k gbɑnɑnbɔkyenɑ nbɑ k t duki nɑn l k mɔk nyuɑt bonciɑnn nɑ, ŋɑnm e k t diɑ’l fɑnu k cie lielnbɑ, k gbɑnɑnbɔkliɑ nbɑ k t duki nɑn l k ŋɑn nɑn tii piɑk l po nɑ, t tuu jii tiɑt e k dɔkn.</verse>
				<verse number="24">Gbɑnɑnbɔkyenn yenn-nbɑ gɑɑ k ŋɑn nɑ, l k luon sonml. Yennu te k gbɑnɑnbɔkɑ be nɑn lielnbɑ, ɑ bɔkɑ nbɑ k mɔk bɑɑkl nɑ i lɑɑt bɑɑkl mun.</verse>
				<verse number="25">L pɑɑk, gbɑnɑnt k mɔk bɔktu. Gbɑnɑnbɔkɑ kul nbɑ gɑɑ gɑɑ nɑ, fiin b lieb po.</verse>
				<verse number="26">Gbɑnɑnbɔkyenn kuɑ i di fɑlɑ, gbɑnɑnbɔkliɑ nɑ mun tuu di l fɑlɑ e. Gbɑnɑnbɔkyenn kuɑ i lɑ bɑɑkl, liɑ nɑ mun tuu mɔk pɑlpienn e.</verse>
				<verse number="27">Yinm e lɑkn tie Klistu gbɑnɑnt, k suɑ kul tie gbɑnɑnbɔkɑ nbɑ gɑɑ nɑ yenn e.</verse>
				<verse number="28">Ŋɑnn e k Yennu lukt tuomiinbɑ u niib sinsuuk ni k b tie sɑɑkɑb, k wei lukt sɔkniinbɑ, k wei lukt wɑntieb, k wei lukt bin nbɑ tuun bɑktnɔunŋ tuonɑ, k wei lukt bin nbɑ mɔk yiikuo k sɑɑ te k bɑɑtb pɑɑkt k wei lukt bin nbɑ sonmt lieb, k wei lukt bin nbɑ fit goli lieb tuonɑ k biɑ wɑnt’b bɑɑ sii tuun lin nbɑ nɑ, k wei lukt bin nbɑ piɑk mɑbuolu buolu.</verse>
				<verse number="29">T kul kɑɑ tie tuomiinbɑ, ɑmi sɔkniinbɑ, ɑmi wɑntieb. T kul kɑɑ sii mɔk yiikuo k sɑɑ tun bɑktnɔunŋ tuonɑ.</verse>
				<verse number="30">T kul kɑɑ biɑ mɔk yiikuo k sɑɑ te k bɑɑtb n pɑɑk, ɑmi k pɑk mɑbuolu buolu, ɑmi k kpintl mɑbuolu buolu.</verse>
				<verse number="31">Ii luon mɑn piini nbɑ tie piinjɑɑnɑ nɑn ninmɔnn. Ŋɑɑn mɔtɑɑnɑ n sɑɑ wɑnn’i sɔnu nbɑ gɑl l kul.</verse>
			</chapter>
			<chapter number="13">
				<verse number="1">Tɔn, mi i lek i fit piɑk nisɑɑli nɑn *mɑlɑkɑɑnbɑ mɑbuolu kul, ŋɑɑn k k mɔk lonm, n tie nɑn gingɑnn ɑmi gbeklu fuut nɑ e.</verse>
				<verse number="2">Mi i fit sɔknt Yennu mɑɑn, k bɑnt wuol ni mɑɑn kul, k mɔk bɑnnu, k mɔk yɑdɑ nbɑ sɑɑ fit te k juɑl n fikt k sɑɑn boliel po, ŋɑɑn k k mɔk lonm, n tie yɑnn e.</verse>
				<verse number="3">Mi i jii n mɔktuk kul k tul nɑndɑnm, k lek jii n gbɑnɑnt cɑb k b juo muu gbɑɑ, ŋɑɑn k k mɔk lonm, n k mɔk nyuɑt.</verse>
				<verse number="4">Wun nbɑ mɔk lonm nɑ, u mɔk suklu e nɑn bulcint niib pɑɑk. U k mɔk *funfunn, k biɑ k mɔk wɑnt-n-mɔnŋ, k biɑ k mɔk dont-n-mɔnŋ.</verse>
				<verse number="5">U k tuun fei tuonn. U mɑntk k luon u mɔnŋ nyuɑt kuukuɑ kɑɑ. U k dont wutuol yiɑn yiɑn. U biɑ k duki bonbiil k jiint biit, biit pɑɑk.</verse>
				<verse number="6">Wun nbɑ mɔk lonm k mɔk pɑlpienn nɑn bonbiil, ŋɑɑn mɔk pɑlpienn nɑn bɑlmɔni.</verse>
				<verse number="7">Wun nbɑ mɔk lonm nyikt cɑbt bont kul, k mɔk yɑdɑ nɑn bont kul, k dɑɑn bont kul, k tuot bont kul.</verse>
				<verse number="8">Lonm k mɔk gbennu. Bɑlsɔknu tɑn sɑɑ tɑb ɑ, k mɑbuolu pɑku n gbenn, k bɑnnu mun n bot.</verse>
				<verse number="9">Setk nɑn mɔni t k mi bonsiɑl kul, k biɑ k sɔkn Yennu mɑɑn nɑ kul,</verse>
				<verse number="10">ŋɑɑn yuo nbɑ k lin nbɑ ŋɑn nɑ i tɑnŋ i bɑɑl, lin nbɑ k ŋɑn nɑ sɑɑ gɑl e.</verse>
				<verse number="11">Mɑɑ din tie bik, n pinpɑkt nɑn n bɑnnu nɑn n dudukt din tie bisuk o, ŋɑɑn mɑɑ ji tɑn biel nilɔ, n ji nyik bisn ni bonɑ e.</verse>
				<verse number="12">Tɑɑ lɑɑt bonɑ bɑnnu nbɑ mɔtɑɑnɑ tie nɑn t goli miɑnu ni nɑ e, ŋɑɑn k k lɑɑt fɑnu, ŋɑɑn t tɑn sɑɑ lɑ’l ninpieee e. Mɑɑ mi lin nbɑ nɑ, l dɑɑ wɑɑl, ŋɑɑn n tɑn sii mi’l fɑnu, nɑn Yennu nbɑ mi’n fɑnu biɑnŋ nbɑ nɑ.</verse>
				<verse number="13">Tɔn, yɑdɑ nɑn dindɑnn nɑn lonm, l bonɑ ŋɑntɑ dɑɑ be mɔtɑɑnɑ, ŋɑɑn lonm e gɑl l kul.</verse>
			</chapter>
			<chapter number="14">
				<verse number="1">Ii luon lonm k gɑl bont kul, ŋɑɑn kii biɑ kii luon Foŋɑnm piini nɑn ninmɔnjɑl, ŋɑɑn kii mɑntk i luon piini nbɑ tie bɑlsɔknu.</verse>
				<verse number="2">Wun nbɑ piɑk mɑbuolu buolu nbɑ k Foŋɑnm wɑnn’ɔ nɑ, u piɑk tien Yennu e, u k piɑk tien niib kɑɑ, k mɑɑn suɑ k gbiɑ l pɑɑk. U piɑk bɑlmɔni nbɑ k nilɔ kɑn fit k gbɑt l pɑɑk nɑ e, Foŋɑnm pɑnŋ ni.</verse>
				<verse number="3">Ŋɑɑn wun nbɑ sɔknt Yennu mɑɑn k tien niib, u tien’m pɑnŋ e, k kuɑnt’b pɑlɑ, k biɑ tien’m pɑlmɑɑsl.</verse>
				<verse number="4">Wun nbɑ piɑk mɑbuolu buolu, u cien u mɔnŋ yɑdɑ kuukuɑ e, ŋɑɑn wun nbɑ sɔknt Yennu mɑɑn, u cien *Klistu mɔtɑɑɔk niib kul yɑdɑ.</verse>
				<verse number="5">N luon k suɑ kul ii piɑk mɑbuolu buolu, ŋɑɑn n biɑ mɑntk luon k i kul ɑ i sɔknt Yennu mɑɑn. Wun nbɑ sɔknt Yennu mɑɑn mɔk nyuɑt k gɑl wun nbɑ piɑk mɑbuolu buolu, sie k suɑ be k fit kpintl mɑbuolu buolu mɑnŋ k wɑnn Klistu mɔtɑɑɔk niib k lin cie b yɑdɑ.</verse>
				<verse number="6">N nɑɑ wɑɑs, mi i bɑɑl i buol k tɑn piɑk mɑbuolu buolu, sonm lɑnn e k n sonmt’i ni? Sonml kɑɑ, sie k n bɑɑl k fiit bonɑ nbɑ nyii Yennu buol k wɑnn’i, ɑmi n pukn’i bɑnnu, ɑmi k sɔkn Yennu mɑɑn k tul’i, ɑmi n tul’i wɑnnu.</verse>
				<verse number="7">L mun biɑ tie nnɑ e nɑn jeluk bonɑ, lɑɑ tie yelk kuo biɑɔk, k l libn k mɔ, ɑ sɑɑ tien nlee k lukt yelk mɔni kuo biɑɔk mɔni i?</verse>
				<verse number="8">Wun nbɑ fɑɑ tinpɑni ŋɑɑn k k mi fɑɑnu, ŋmee sɑɑ bobn k tuok tɑb u?</verse>
				<verse number="9">Nnɑ e mun, l i tie k i piɑk mɑbuolu buolu, nlee k b sɑɑ gbɑt lin nbɑ k i piɑk nɑ pɑɑk i? I piɑk wɑn ni e.</verse>
				<verse number="10">Mɑbuolu bonciɑnn be tingbounŋ nɑ ni, ŋɑɑn l kul mɔk pɑɑk e.</verse>
				<verse number="11">Ŋɑnn k mi i kii mi mɑɑn pɑɑk, n tie sɑɑmɔ e k tul wun nbɑ piɑk nɑn’n nɑ, k wun nbɑ mun piɑk tien’n nɑ mun tie sɑɑmɔ e n buol.</verse>
				<verse number="12">Yɑɑ set luon Foŋɑnm piini nɑ, ii luon piini nbɑ sɑɑ sonm Klistu mɔtɑɑɔk niib nɑn b yɑdɑ.</verse>
				<verse number="13">Lɑɑ tie bɑnnu nbɑ, wun nbɑ piɑk mɑbuolu, l ŋɑn wun miɑl Yennu k wun te k wun fit sɔkn lin nbɑ k u piɑk mɑnŋ.</verse>
				<verse number="14">L i tie k n mei Yennu mɑbuolgɑni ni, n pɑl be yenmiɑlu pɑɑk e, ŋɑɑn n subni nɑ k tuun siɑl.</verse>
				<verse number="15">Ŋɑnn n sɑɑ tien nlee? N sɑɑ miɑl Yennu n pɑl ni, k biɑ miɑl’ɔ nɑn n subni nɑ.</verse>
				<verse number="16">Fi i jii mɑbuolu buolu k tul Yennu niipuouk ɑ siek ni kuukuɑ, k nilɔ nbɑ k ɑ be nɑn’ɔ nɑ k mi fɑɑ yien lin nbɑ, u sɑɑ tien nlee k fit jiin ɑ: « * Amenn» ɑ niipuouk tulu nɑ pɑɑk, wɑɑ k gbɑt fɑɑ piɑk lin nbɑ nɑ pɑɑk i?</verse>
				<verse number="17">A Yenmiɑlu nɑ i lek i ŋɑn, ŋɑɑn l k mɔk sonml k tul suɑ u yɑdɑ ni.</verse>
				<verse number="18">N tul Yennu niipuouk nɑn mɑɑ piɑk mɑbuolu buolu k gɑl i kul nɑ,</verse>
				<verse number="19">ŋɑɑn mi i be Klistu mɔtɑɑɔk niib sinsuuk ni, n sii luon k n pɑk mɔbonɑ ŋɑnŋmu nbɑ mɔk pɑɑk k wɑnn’b siɑl nɑ, k gɑl mɑɑ sɑɑ pɑk mɔbonɑ tusɑ piik mɑbuolu buolu ni.</verse>
				<verse number="20">N nɑɑ wɑɑs, yuo nbɑ k i duki, i dɑɑ tie wɑɑs. L i tie k l tie, k tun bonbiil i e, yii tie nɑn sɑnpɑnti nɑ mɑn, ŋɑɑn l i tie k i yɑɑ yin dukn dudukt yii tie sɑɑkɑb.</verse>
				<verse number="21">L diɑn Yennu lolkpel kɑdɑɑɔk ni ɑ u yet ɑ: «N tɑn sɑɑ tun nisiɑb bin nyi siɑl po k tie sɑɑnm k tɑn pɑk n mɑɑn bɑlgɑni ni k tul n niib, ŋɑɑn b lek kɑn gbiint’l.»</verse>
				<verse number="22">L pɑɑk, mɑbuolu buolu tie nyinn e k tul bin nbɑ k tien Klistu yɑdɑ nɑ, ŋɑɑn l k tie nyinn k tul bin nbɑ tien yɑdɑ nɑ kɑɑ. Ŋɑɑn Yennu mɑɑn sɔknu tie nyinn k tul bin nbɑ tien yɑdɑ, k k tie nyinn k tul bin nbɑ k tien Klistu yɑdɑ nɑ.</verse>
				<verse number="23">Klistu mɔtɑɑɔk niib kul ii lɑkn lieb, k suɑ kul piin piɑk mɑbuolu buolu, k bin nbɑ k bɑn l po ɑmi bin nbɑ k tie Klistuweilɑ tɑn kuɑ, b kɑn yet ɑ i wɑɑt ee?</verse>
				<verse number="24">Ŋɑɑn Klistuweilɑ ii lɑkn lieb, k b gɑɑn Yennu mɑɑn k sɔknt tien niib, k wun nbɑ k tie Klistuweilɔ ɑmi wun nbɑ k bɑn l po tɑn kuɑ k gbɑt bɑɑ sɔknt lin nbɑ nɑ, ŋɑnn e sɑɑ te k wun bɑnn u biit k bu u mɔnŋ buut,</verse>
				<verse number="25">k u sɑɑ bɑnn u wuol ni dudukt k l duɑ yienin ni, k u sɑɑ gbɑɑn k puki Yennu k yet ɑ: «Mɔmɔnm. Yennu be nɑn’i.»</verse>
				<verse number="26">N nɑɑ wɑɑs, n ji sɑɑ yet ɑ biɑ? L i tie k i lɑkn lieb ɑ i jiɑnt Yennu, k suɑ mɔk yɑnŋ, k suɑ mɔk wɑnnu, k suɑ mɔk mɑfiitkɑl k sɑɑ wɑnn k suɑ mɔk mɑbuolu buolu pɑku, k suɑ mun mɔk mɑbuolu buolu mɑnŋ kpintu, yin tien lin nbɑ nɑ kul k lin sonm Klistuweilɑ.</verse>
				<verse number="27">B i luon bin pɑk bɑlgɑni, b dɑɑ gɑɑl niib bɑnle ɑmi bɑntɑ, bii piɑk yenɔ yenɔ ŋɑɑn k suɑ mun ii be kii kpintl yenn yenn.</verse>
				<verse number="28">Wun nbɑ sɑɑ fit kpint l pɑɑk nɑ i kɑɑ, wun nbɑ piɑk mɑbuolu buolu nɑ n ŋmin Klistu mɔtɑɑɔk niib nɑ sinsuuk ni, ŋɑɑn pɑk k tul u mɔnŋ nɑn Yennu.</verse>
				<verse number="29">L ŋɑn k sɔkniinbɑ bɑnle ɑmi bɑntɑ n pɑk, k bin nbɑ biɑl nɑ n got mɑɑn nɑ ni.</verse>
				<verse number="30">Ŋɑɑn l i tie k suɑ be i sinsuuk ni k Yennu fiit mɑɑn k tul’ɔ, wun nbɑ bo piɑk nɑ n ŋmin.</verse>
				<verse number="31">I kul sɑɑ fit k sɔkn Yennu mɑɑn yenɔ yenɔ, ɑ i kul n lɑ wɑnnu k lii kuɑnt’i pɑlɑ.</verse>
				<verse number="32">L ŋɑn k bin nbɑ sɔknt Yennu mɑɑn ii diɑ b mɔnŋ fɑnu piini mɑnŋ ni.</verse>
				<verse number="33">Bɑlmɔni e, Yennu k tie wun nbɑ tɑɑ bon-yɑnɑ yɑnɑ po kɑɑ, ŋɑɑn u tɑɑ mɑnu po e. Nɑn lɑɑ tie bɑnnu nbɑ Klistu mɔtɑɑɔk niib kul sinsuuk ni, l mun sii tie nnɑ e i sinsuuk ni.</verse>
				<verse number="34">Puob n ŋmin b mɔi suon nnɑ yuo nbɑ k i lɑkn lieb ɑ yin jiɑnt Yennu. Yɑɑk kɑɑ k b sɑɑ pɑk nɑn Yennu *senni nbɑ wɑnn bɑnnu nbɑ nɑ. L ŋɑn k bii sɑɑk yudɑnm mɔi.</verse>
				<verse number="35">Siɑl i be k b luon bin boi bɑnn, bin boi b sɔlb ŋei ni. L tie fei e k puo n pɑk Klistu mɔtɑɑɔk niib tintɑɑnkɑɑnu sinsuuk ni.</verse>
				<verse number="36">Lɑbɑɑl ii? Yennu mɑɑn nɑ nyii i buol ee? L bɑɑl i kuukuɑ buol ee?</verse>
				<verse number="37">Wun nbɑ mi nɑn u tie *Yennu sɔkni ɑmi k mɔk Foŋɑnm piini, wun bɑnn nɑn lin nbɑ k n dɑ k tien’i nɑ tie lin nbɑ k Yonmdɑɑnɔ din senn nɑ e.</verse>
				<verse number="38">Ŋɑɑn wun nbɑ k gbɑt, i mun dɑɑ gbiɑ u yɑl.</verse>
				<verse number="39">L pɑɑk, n nɑɑ wɑɑs, ii luon k yii sɔknt Yennu mɑɑn, k dɑɑ yien mɑbuolu buolu pɑku.</verse>
				<verse number="40">Ŋɑɑn bont kul luon k lin tien suo nɑ e, kii biɑ kii wɑɑ liel.</verse>
			</chapter>
			<chapter number="15">
				<verse number="1">N nɑɑ wɑɑs, n luon k n tiɑl’i lɑbɑmɑnn nbɑ k n din muɑnt k tul’i, k i din gɑɑl k diɑ’l fɑnu nɑ po e.</verse>
				<verse number="2">L i tie k i diɑ’l fɑnu nɑn mɑɑ din wɑnn’i bɑnnu nbɑ nɑ, i sɑɑ lɑ fielu, ŋɑɑn nnɑ e kɑɑ, i yɑdɑ nɑ sii tie yɑnn e.</verse>
				<verse number="3">K mɑɑn n din yet’i lɑbɑɑl nbɑ k n mun din gɑɑl nɑ, k l tie bɑljɑɑnn k gɑl mɑɑn kul ɑ. *Klistu din gɑɑl tinm biitdɑnm pɑɑk k kpo, nɑn lɑɑ ponŋ din diɑn Yennu lolkpel kɑdɑɑɔk ni biɑnŋ nbɑ nɑ,</verse>
				<verse number="4">k b din pii’u, k u fiil kuun ni dɑɑ ŋɑntɑ dɑɑl nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ,</verse>
				<verse number="5">k u din dɔkt Piɑl pɑɑk, k biɑ dɔkt tuomiinbɑ *piik nɑn bɑnle nɑ pɑɑk.</verse>
				<verse number="6">L puolpo biɑk k u dɔkt yonm k wɑnn u *puolpoweitieb nbɑ yɑb gɑl niib kobi ŋɑnŋmu nɑ. B siɑb bonciɑnn dɑɑ be b mɑnfuol ni, k b siɑb mun kpo wɑɑ.</verse>
				<verse number="7">L puolpo e k u biɑ tɑn dɔkt Sɑɑk pɑɑk, k ji tɑn dɔkt tuomiinbɑ kul ɑ pɑɑk.</verse>
				<verse number="8">Lin nbɑ nɑ kul puolpo, k u biɑ dɔkt n pɑɑk, min nbɑ tie nɑn wun nbɑ k b mɑl’ɔ k u k bɑɑl dɑɑl nɑ.</verse>
				<verse number="9">Tuomiinbɑ nɑ kul ŋɑɑn min e tɑn juont, k n bo k jɑnŋ nɑn bii yi’n *tuomi, k mɑɑn mɑɑ din tuu muks Yennu mɔtɑɑɔk niib nɑ pɑɑk.</verse>
				<verse number="10">Ŋɑɑn Yennu ninkpɑbɑɔnŋ pɑɑk e k n tie mɑɑ tie lin nbɑ, k wɑɑ din mɔk ninkpɑbɑɔnŋ nɑn’n nɑ, l k tie yɑnn. N tun k gɑl tuomiinbɑ nɑ kul ɑ, ŋɑɑn l k tie ɑ min kɑɑ tun, Yennu ninkpɑbɑɔnŋ nbɑ be n ni nɑ e tun.</verse>
				<verse number="11">L i tie min i e, ɑmi l i biɑ tie ŋɑnm i e, lin nbɑ k t muɑntl k tien niib nɑ, ŋɑnn e k i mun tien yɑdɑ.</verse>
				<verse number="12">Ŋɑɑn, tii muɑntl mɑɑn nɑ k yɑɑ ɑ Klistu din fiil kuun ni, k nlee k i siɑb sii yien ɑ bin nbɑ kpo nɑ tɑn kɑn fiil i?</verse>
				<verse number="13">L i tie k kuun fiilu kɑɑ i e, l wɑnt nɑn Klistu mun din k fiil kuun ni,</verse>
				<verse number="14">k Klistu ii dinŋ ii kii fiil kuun ni e, ŋɑnn ŋɑnin t k mɔk lɑbɑɑl nbɑ k t ji sɑɑ muɑnt, k i mun k mɔk lin nbɑ k i sɑɑ tien yɑdɑ.</verse>
				<verse number="15">K biɑ jen ɑ, t tien fɑɑk siɑlɑɑdɑnm e nɑ k tul Yennu, k mɑɑn t ponŋ tien Yennu siɑlɑɑdɑnm ɑ u din fiin Klistu kuun ni, ŋɑɑn kuun fiilu i kɑɑ, u set din k fiin’ɔ kuun ni.</verse>
				<verse number="16">K mɑɑn kpienm fiilu i kɑɑ, ŋɑnn ŋɑnin Yennu mun din k fiin Klistu kuun ni.</verse>
				<verse number="17">Klistu ii dinŋ ii bo i kii fiil kuun ni, i yɑdɑ tie yɑnn e, k i biɑ dɑɑ be i biit ni.</verse>
				<verse number="18">L bo biɑ wɑnt nɑn bin nbɑ tien Klistu yɑdɑ ŋɑɑn kpo nɑ, b bot e.</verse>
				<verse number="19">Tɑɑ mɔk dindɑnn nɑn Klistu nɑ, l i tie k l mɔk nyuɑt tingbounŋ nɑ benu ni kuukuɑ i e, ŋɑnn ŋɑnin t bo sii mɔk ninbɑɑɔk k gɑl suɑ kul ɑ.</verse>
				<verse number="20">Ŋɑɑn l tie bɑlmɔni e, Yennu set din fiin Klistu kuun ni wɑɑ. Ŋuɑ Klistu e tie sinsinn dɑɑnɔ nbɑ fiil kuun ni, k l wɑnt nɑn bin nbɑ kul kpo nɑ mun tɑn sɑɑ fiil kuun ni.</verse>
				<verse number="21">Nilɔ nbɑ din bɑɑl nɑn kuun tingbounŋ nɑ ni nɑ. Nnɑ e mun k nilɔ biɑ bɑɑl nɑn kuun fiilu.</verse>
				<verse number="22">K mɑɑn Adɑn pɑɑk e k nifosɑɑli kul kpenn, k nnɑ e mun Klistu pɑɑk nifosɑɑli sɑɑ lɑ mɑnfuol.</verse>
				<verse number="23">Suɑ kul nɑn u kuun fiilu yuo. Klistu e fiil sinsinn, k bin nbɑ tie u niib mun tɑn sɑɑ fiil u bɑɑlu dɑɑl mɑnŋ.</verse>
				<verse number="24">L puolpo k l juontu tɑn sɑɑ bɑɑl, k u tɑn sɑɑ nyɑnn nɑɑndinu kul, nɑn yent nɑn yiikuo kul, ŋɑɑn jii nɑɑn nɑ k tul u Bɑɑ Yennu.</verse>
				<verse number="25">Klistu tɑn sii yen yent kul mɔkmɔk k tɑn bɑɑl yuo nbɑ k u sɑɑ nyɑnn u dɑtɑi kul k ŋmɑɑ’b tɑɑl.</verse>
				<verse number="26">Dɑtɑɑk nbɑ k u tɑn sɑɑ juont k biil tie kuun e.</verse>
				<verse number="27">L diɑn Yennu lolkpel kɑdɑɑɔk ni ɑ: «U jii bont kul k tien u tɑɑpɑɔnŋ ni.» Ŋɑɑn lɑɑ yet ɑ: «bont kul» nɑ, Yennu nbɑ tien bont kul Klistu tɑɑpɑɔnŋ ni nɑ kɑɑ lenŋ.</verse>
				<verse number="28">K bont kul i tɑnŋ i be Klistu nuu ni, ŋɑnn ŋɑnin u mɔnŋ tɑn sɑɑ tien u mɔnŋ Yennu, wun nbɑ te k bont kul be Klistu nuu ni nɑ, nuu ni. Nnɑ e k Yennu sii tie bont kul sɑɑk ɑ Kpɑnbɑl.</verse>
				<verse number="29">Nisiɑb te k b wuul’b Yennu nyunwulu kpienm pɑɑk. L nyuɑt tie bee? Mɔni, l i tie k kpienm kɑɑ fiilu i e, bee pɑɑk e k niib mɑnŋ te k b wuul’b Yennu nyunwulu kpienm pɑɑk i?</verse>
				<verse number="30">K t mun ii? Bee k t kuɑnt t mɔnŋ ninbɔnŋ ni yuo kul i?</verse>
				<verse number="31">N nɑɑ wɑɑs, n tuokt kuun dɑɑl kul. Yudɑnt nbɑ k n mɔk nɑ, tɑɑ be nɑn t Yonmdɑɑnɔ Klistu bɑnnu nbɑ nɑ pɑɑk e te k n piɑk nnɑ.</verse>
				<verse number="32">K min nɑn Efes duo ni bonkob-biit kɔn, k mi i tie nifosɑɑlk nbɑ kɑn fiil kuun ni e, l nyuɑt tie lɑnn e k tul’n i? Kpienm i kii fi kuun ni, «Ŋɑɑnt mɑn k tii di kii nyu ŋɑɑn kii mi nɑn t won sɑɑ kpo.»</verse>
				<verse number="33">I dɑɑ sɑɑk k suɑ n kpɑnn’i ni. «Niŋɑnm nɑn nibiit i tɔki nɑn lieb l sɑɑ biil niŋɑnm mɑnŋ binbenŋɑnŋ.»</verse>
				<verse number="34">Ŋɑɑnt k i yɑɑn jen, k ji dɑɑ tuun biit. I siɑb k mi Yennu. Ŋɑnn e k n dɑ nɑ k yɑɑ n din’i fei.</verse>
				<verse number="35">Suɑ sɑɑ boi ɑ: «Nlee k bin nbɑ kpo nɑ tɑn sɑɑ fiil kuun ni? B gbɑnɑnt tɑn sii tie nlee?»</verse>
				<verse number="36">Jɑtuk nɑ, lin nbɑ k ɑ bul, l kɑn fit piɑ l yuo, sie k l kpo dɑɑnn k tɑn ji fit piɑ.</verse>
				<verse number="37">Fi i yɑɑ ɑ bul bonbuolk, l kii tie nɑn lin nbɑ sɑɑ piɑ nɑ kɑɑ. L i tie dii ɑmi lin nbɑ kul, ɑ buul bonbuolk nɑ e.</verse>
				<verse number="38">Ŋɑɑn Yennu e sɑɑ te k bonbuolk mɑnŋ n kpɑɑt nɑn wɑɑ luon lii tie biɑnŋ nbɑ nɑ, k bonbuolk kul mɔk l mɔnŋ nɑɑɔnŋ o.</verse>
				<verse number="39">Gbɑnɑnt bont kul k tɑɑ nɑɑɔnŋ, nifosɑɑli gbɑnɑnt tie yonm e, k bonkobt yɑl mun tie yonm k nuɑni yɑl mun tie yonm k jɑni yɑl tie yonm.</verse>
				<verse number="40">Sɑnpɑɑpo bonɑ mɔk b gbɑnɑnt b kuɑ e, k tingbounŋ nɑ ni bonɑ mun mɔk l gbɑnɑnt l kuɑ. Sɑnpɑɑpo bonɑ gbɑnɑnt fɑnt be l kuɑ e, k tingbounŋ nɑ bonɑ gbɑnɑnt fɑnt mun be l kuɑ,</verse>
				<verse number="41">yennu fɑnt be l kuɑ e, k ŋmɑɑlk mun mɔk fɑnt l kuɑ, k ŋmɑɑbilɑ mɔk fɑnt l kuɑ, k ŋmɑɑbilɑ sinsuuk ni mɔk fɑnt kuɑt kuɑt.</verse>
				<verse number="42">L sii tie nnɑ e kuun fiilu ni. Gbɑnɑnt nbɑ k b pii tinŋ ni tuu tɑn puɑk e, ŋɑɑn gbɑnɑnt nbɑ fiil kuun ni kɑn mi puɑk.</verse>
				<verse number="43">Gbɑnɑnt nbɑ k b pii’l nɑ tie gbɑnɑnbiiuk k k mɔk pɑnŋ, ŋɑɑn l tɑn sɑɑ fiil nɑn fɑnt e nɑn pɑnŋ.</verse>
				<verse number="44">Gbɑnɑnt nbɑ k b pii’l nɑ tie tingbounŋ nɑ yɑl e, ŋɑɑn gbɑnɑnt nbɑ sɑɑ fiil nɑ tie Foŋɑnm nbɑ tien mɑnfuol nɑ yɑl e. Gbɑnɑnt nbɑ tie tingbounŋ nɑ yɑl be, k l pɑɑk k Foŋɑnm nbɑ tien mɑnfuol nɑ gbɑnɑnt mun be.</verse>
				<verse number="45">Setk nɑn mɔni, l diɑn Yennu lolkpel kɑdɑɑɔk ni ɑ: «Sinsinn nilɔ Adɑn nɑ din kpɑnt nilɔ nbɑ fo,» ŋɑɑn Adɑn nbɑ juont k bɑɑl nɑ tie Foŋɑnm nbɑ tien’t mɑnfuol e.</verse>
				<verse number="46">Gbɑnɑnt nbɑ k Foŋɑnm tien’l mɑnfuol nɑ kɑɑ bɑɑl sinsinn, ŋɑɑn lin nbɑ tie tingbounŋ yɑl nɑ e bɑɑl sinsinn, k l puolpo k gbɑnɑnt nbɑ k Foŋɑnm tien mɑnfuol nɑ tɑn wei.</verse>
				<verse number="47">Sinsinn nilɔ nɑ din nyii tɑnt ni e, k nilɔ nbɑ wei nɑ nyii *Yendɔunŋ ni.</verse>
				<verse number="48">Tingbounŋ nɑ tieb tie nɑn juɑ nbɑ nyii tɑnt ni nɑ e, k bin nbɑ tie Yendɔunŋ ni yɑb tie nɑn juɑ nbɑ nyii Yendɔunŋ ni nɑ.</verse>
				<verse number="49">T kul ɑ mɔk wun nbɑ din nyii tɑnt ni nɑ nɑɑɔnŋ o, nnɑ e mun k t sii mɔk juɑ nbɑ nyii Yendɔunŋ ni nɑɑɔnŋ.</verse>
				<verse number="50">N nɑɑ wɑɑs, n yien’i e nɑn lin nbɑ tie nɑnt nɑn sɔn nɑ kɑn fit kuɑ Yendɔunŋ ni, k lin nbɑ kpenn kɑn fit lɑ mɑnfuol nbɑ kɑɑ gbennu.</verse>
				<verse number="51">N yɑɑ n yet’i wuol ni mɑɑn e. T siɑb kɑn kpo, ŋɑɑn t kul sɑɑ lebt ɑ.</verse>
				<verse number="52">L dɑɑl mɑnŋ, kɑtkɑɑk i tɑnŋ i bui, t kul sɑɑ lebt yonm e yiɑn yiɑn ɑ nɑn ninbinn kɑbintu nɑ. Kɑtkɑɑk sɑɑ bui, k kpienm n fiil nɑn gbɑnɑnt nbɑ kɑn mi kpo, k t kul sɑɑ lebt ɑ.</verse>
				<verse number="53">K mɑɑn l kpɑɑ tɑlɑs nɑn gbɑnɑnt nbɑ puɑkt nɑ tɑn sɑɑ kpɑnt gbɑnɑnt nbɑ k puɑkt e, k gbɑnɑnt nbɑ kpenn nɑ tɑn sɑɑ kpɑnt gbɑnɑnt nbɑ k kpenn e.</verse>
				<verse number="54">Yuo nbɑ k lin nbɑ puɑkt nɑ kpɑnt lin nbɑ k puɑkt, k lin nbɑ kpenn kpɑnt lin nbɑ k kpenn, l yuo nɑ lin nbɑ diɑn Yennu lolkpel kɑdɑɑɔk ni nɑ n gbie ɑ: «Kuun ji bot ɑ, u nyɑnn kuun gbenn ɑ.»</verse>
				<verse number="55">L biɑ diɑn ɑ: «Kuun, ɑ nyɑnnu nɑ be lee? Kuun, ɑ juol nbɑ tie nɑn nɑnŋ juol nɑ, juol nbɑ k ɑ diɑ k dint niib fɑlɑ nɑ be lee?»</verse>
				<verse number="56">Kuun lɑɑt u pɑnŋ biit buol e, k biit mun lɑɑt u pɑnŋ *senni buol.</verse>
				<verse number="57">Ŋɑɑn Yennu yen niipuouk. Ŋuɑ e tul’t nyɑnnu t Yonmdɑɑnɔ Yiesu Klistu ni.</verse>
				<verse number="58">L pɑɑk, n nɑɑ wɑɑs, ii be mɑn nɑn pɑnŋ k dɑɑ bɑɑ i yɑdɑ ni. I jii i mɔnŋ kii tuun Yonmdɑɑnɔ tuonɑ nɑn ninmɔnn, k mɑɑn i mi nɑn tuonɑ nbɑ k i tuun k tien Yonmdɑɑnɔ nɑ, l tɑn kɑn bɑɑ yɑnn.</verse>
			</chapter>
			<chapter number="16">
				<verse number="1">Tɔn, n luon k n pɑk likli nbɑ k i lɑkn k yɑɑ ɑ i sonm Yennu niib nbɑ be Selusɑɑlenm duo ni nɑ po. Ii tuun biɑnŋ nbɑ k n wɑnn *Klistu mɔtɑɑɔk niib nbɑ be Gɑɑlɑɑti tinŋ ni nɑ.</verse>
				<verse number="2">Lɑsl dɑɑl kul, suɑ kul n tuu nyinn likli, wɑɑ tun k lɑ biɑnŋ nbɑ k bil, k l k tie mɑn tɑn bɑɑl kɑɑ wɑɑ k yin lɑkn.</verse>
				<verse number="3">Mi i tɑnŋ i bɑɑl, n tɑn sɑɑ diɑn kɑdɑɑɔk k tun bin nbɑ k i lukt’b nɑ k bin sɑɑn Selusɑɑlenm nɑn i piini nɑ.</verse>
				<verse number="4">L i tɑnŋ i ŋɑn nɑn mɑn sɑɑn n mɔnŋ, tin tɔk k sɑɑn.</verse>
				<verse number="5">N lol suol k luon k n tɔkn nyi Mɑɑseduɑnn tinŋ ni. L puolpo k n sɑɑ bɑɑl k gɔn’i.</verse>
				<verse number="6">Pɑsiɑl n sɑɑ di yuo bonciɑnn i buol ni, kuo pɑsiɑl k n sɑɑ biɑl piɑl kul, k l puolpo yin sonm’n k n gɑl sɑɑn siɑn nbɑ kul k n sɑɑ.</verse>
				<verse number="7">N k luon k n bɑɑl i buol k gɔn’i yuo wɑɑnm-nnɑ ŋɑɑn gɑl kɑɑ, ŋɑɑn Yonmdɑɑnɔ i sɑk, n luon k n jii yuo bonciɑnn i buol.</verse>
				<verse number="8">N sii be Efes duo ni nnɑ mɔkmɔk nɑn yuo nbɑ k *Pɑntekuot jɑɑnm tɑn sɑɑ bɑɑl,</verse>
				<verse number="9">k mɑɑn dɑtɑi bonciɑnn i lek i be ŋɑɑn sɔnu luot k yɑɑ bonciɑnn k tul’n k n fit tuun tuonn nbɑ mɔk nyuɑt bonciɑnn.</verse>
				<verse number="10">Tiimuote i tɑnŋ i bɑɑl i buol, i gɑɑl’ɔ sɑɑɔnŋ, k mɑɑn u tuun Yonmdɑɑnɔ tuonɑ e, nɑn mɑɑ mun tuun biɑnŋ nbɑ nɑ.</verse>
				<verse number="11">Ii mi mɑn k suɑ n siɑn’ɔ, ŋɑɑn te k wun nyi i buol nɑn mɑnu k bɑɑl n buol, k mɑɑn n goli ŋuɑ nɑn t nɑɑ wɑɑs sɔnu po.</verse>
				<verse number="12">T nɑɑ bik Apuoluos ŋɑnin, n bɑln’mɔ e k luon ŋuɑ nɑn t nɑɑ wɑɑs nɑ n tɔk k bɑɑl i buol, ŋɑɑn u k luon wun bɑɑl mɔtɑɑnɑ. L i tie k u tɑn sɑɑ lɑ yuo, u sɑɑ bɑɑl ɑ.</verse>
				<verse number="13">Ii guu mɑn kii be fɑnu i yɑdɑ ni, kii mɔk pɑl nɑn pɑnŋ.</verse>
				<verse number="14">Ii tuun mɑn bont kul nɑn lonm.</verse>
				<verse number="15">I ponŋ mi Sitefɑɑnɑɑs nɑn u ŋɑɑtieb po, ŋɑnm e din tie sinsinn niib nbɑ be Akɑɑyi tinŋ ni k din tien Klistuweilɑ, k b jii b mɔnŋ k tuun k tien Yennu niib. N nɑɑ wɑɑs, n bɑln’mi e,</verse>
				<verse number="16">ii toki nibuolu nɑ binbenŋ nɑn b tuontunlieb kul nbɑ tɑɑn b po k tuun fɑnu nɑ.</verse>
				<verse number="17">N dɑɑn mɔk pɑlpienn Sitefɑɑnɑɑs nɑn Foltunɑtus nɑn Akɑikus bɑɑlu nɑ pɑɑk k mɑɑn yɑɑ dɑɑn kɑɑ n buol nnɑ, n dɑɑn mɔk pɑlbiil, ŋɑɑn bɑɑ bɑɑl nɑ, n ji k mɔk pɑlbiil,</verse>
				<verse number="18">k mɑɑn b cie min nɑn yinm pɑlɑ. L pɑɑk, i tul l nibuolu nibɑɑkl.</verse>
				<verse number="19">Klistu mɔtɑɑɔk niib nbɑ be Asii tinŋ ni nɑ fuont’i. Akiilɑɑs nɑn Pliisiil nɑn Klistu mɔtɑɑɔk niib nbɑ lɑki k jiɑntl Yennu b ŋɑɑk ni nɑ fuont’i fɑnu Yonmdɑɑnɔ sɑnn ni.</verse>
				<verse number="20">T nɑɑ wɑɑs nbɑ be nnɑ kul fuont’i. Ii fuont lieb kii kpɑnmi mɑn.</verse>
				<verse number="21">Min Pɔul e jii n mɔnŋ nuu k dɑ fuont’i mɑnŋ.</verse>
				<verse number="22">Wun nbɑ kul k luon Yonmdɑɑnɔ, mɔpol ii be u pɑɑk. T Yonmdɑɑnɔ, bɑɑt.</verse>
				<verse number="23">Yonmdɑɑnɔ Yiesu ii mɔk ninkpɑbɑɔnŋ nɑn’i.</verse>
				<verse number="24">N luon i kul nɑn bɑlmɔni Yiesu Klistu sɑnn pɑɑk. * Amenn.</verse>
			</chapter>
		</book>
		<book number="47">
			<chapter number="1">
				<verse number="1">Min Pɔul wun nbɑ k Yennu lonm pɑɑk k u tien’n Yiesu *Klistu *tuomi nɑ, min nɑn t nɑɑ bik Tiimuote dɑ kɑdɑɑɔk nɑ k tien Klistu mɔtɑɑɔk niib nbɑ be Kuolent, nɑn Yennu niib kul nbɑ be Akɑɑyi tingbounŋ ni nɑ.</verse>
				<verse number="2">T Bɑɑ Yennu nɑn Yonmdɑɑnɔ Yiesu Klistu ii mɔk ninkpɑbɑɔnŋ nɑn’i k biɑ tul’i mɑnu.</verse>
				<verse number="3">Ŋɑɑnt k tin pɑk Yennu nbɑ tie Yiesu Klistu Bɑɑ nɑ, Bɑɑ nbɑ tin’t ninbɑɑɔk k biɑ tien’t pɑlpɑɑll yuo kul nɑ.</verse>
				<verse number="4">Ŋuɑ e mɑɑn t pɑlɑ t fɑlɑ kul ni, ɑ tin mun fit mɑɑn bin nbɑ be fɑlɑ buolu buolu ni nɑ pɑlɑ, nɑn Yennu nbɑ mɑɑn t pɑlɑ biɑnŋ nbɑ nɑ.</verse>
				<verse number="5">K mɑɑn tɑɑ lɑɑt fɑlɑ nɑn Klistu nbɑ din lɑ fɑlɑ bɑnnu nbɑ nɑ, nnɑ e mun k t lɑɑt pɑlpɑɑll Klistu ni.</verse>
				<verse number="6">T i di fɑlɑ, l tie ɑ yin lɑ pɑlcienn e nɑn fielu. T i lɑ pɑlcienn, l tie ɑ yin lɑ pɑlcienn nbɑ sɑɑ te k i fit di fɑlɑ nbɑ k t mun di nɑ, nɑn suklu.</verse>
				<verse number="7">Ŋɑnn e k t mɔk dindɑnn k jii jiin i po, k mɑɑn t mi nɑn yɑɑ di fɑlɑ, nɑn tɑɑ di biɑnŋ nbɑ nɑ, nnɑ e k i mun biɑ lɑɑt pɑlmɑɑnn, nɑn tɑɑ lɑɑt biɑnŋ nbɑ nɑ.</verse>
				<verse number="8">N nɑɑ wɑɑs, t luon k yii mi fɑlɑ nbɑ k t din dii Asii yent ni po. Fɑlɑ mɑnŋ din mɑntk gɑl t pɑnŋ telk hɑli k t din tɑn duki nɑn t sɑɑ kpo wɑɑ.</verse>
				<verse number="9">Setk nɑn mɔni, t ji din tɑn duki nɑn kuun k fɔk nɑn’t, ŋɑɑn lin nbɑ nɑ din tun ɑ lin wɑnn’t nɑn l k ŋɑn nɑn tii dɑɑn t mɔnŋ pɑɑk, ŋɑɑn kii dɑɑn Yennu nbɑ fiint kpienm nɑ pɑɑk e.</verse>
				<verse number="10">Ŋuɑ e din nyinn’t kuun dɑngbenŋl nɑ ni, k u mun sɑɑ nyinn’i. L tie mɔni, t mɔk dindɑnn nɑn u tɑn sɑɑ nyinn’t dɑngbeŋɑ ni,</verse>
				<verse number="11">k mɑɑn i mun sonm’t nɑn Yenmiɑlu e. Ŋɑnn e sɑɑ te k niib bonciɑnn n tul niipuouk, Yennu nbɑ gbɑt niib bonciɑnn miɑlu, k sonm’t bɑnnu nbɑ nɑ pɑɑk.</verse>
				<verse number="12">Lin nbɑ te k t mɔk yugontl nɑ tie nnɑ e: t * dudukt e wɑnt’t nɑn t binbenŋ tingbounŋ nɑ niib buol, nɑn i mɔnŋ sinsuuk ni, nyii bɑlmɔnpɑku nɑn yentinu nbɑ k t lɑɑt Yennu buol nɑ ni e. Yennu ninkpɑbɑɔnŋ o wɑnt’t bɑnnu nbɑ k t sɑɑ tɔkn k l k tie nisɑɑli yɑn kɑɑ.</verse>
				<verse number="13">Bɑlmɔni, t kɑdɑɑt nɑ ni, t dɑ lin nbɑ k i lii kuukuɑ e, nɑn lin nbɑ k i sɑɑ fit gbɑt l pɑɑk, k siɑl k pukn. Bonsiɑl be, k i gbɑt l pɑɑk wɑɑnm-nnɑ e, ŋɑɑn n mi nɑn i tɑn sɑɑ gbɑt l pɑɑk fɑnu wɑɑ. L bonn tie nɑ e: i sɑɑ fit kii mɔk pɑlmɑnn t pɑɑk, nɑn tɑɑ mun sii mɔk pɑlmɑnn i pɑɑk dɑɑl nbɑ k Yonmdɑɑnɔ Yiesu sɑɑ jen nɑ.</verse>
				<verse number="14">Mɑɑ bɑnn lin nbɑ nɑ pɑɑk e te k n dɑɑn lol ɑ n sɑɑ gɔn’i sinsinn, ɑ k yin lɑ sonml tɑɑl munle,</verse>
				<verse number="15">k mɑɑn n dɑɑn lol nɑn mi i tɑnŋ i gɑɑl sɑɑ Mɑɑseduɑnn mɑn bot gɔn’i e, k mi i tɑnŋ i jent mɑn biɑ bot gɔn’i, k lɑ sonml i buol ni, lin nbɑ sɑɑ sonm’n k n ŋmɑt sɑɑn Suude.</verse>
				<verse number="16">Mɑɑ dɑɑn lol nnɑ nɑ, l tie bɑnnu nbɑ k n dɑɑn lol k k dukn ee? Kuo mii lol siɑl, l tie mɑɑ luon bɑnnu nbɑ ee? K yet l tɑɑkpɑɑk ni ɑ: «Nnn» nɑn «Aɑi?»</verse>
				<verse number="17">Yennu nbɑ tie bɑlmɔni dɑɑnɔ nɑ pɑɑk, lin nbɑ k n dɑɑn wɑnn’i nɑ dɑɑn k tie: «Nnn» nɑn: «Aɑi» kɑɑ.</verse>
				<verse number="18">K mɑɑn Yiesu Klistu nbɑ tie Yennu Bijɑ nɑ, wun nbɑ k min nɑn Siilɑɑs nɑn Tiimuote din muɑnt u po k tul’i nɑ, u k tie: «Nnn» nɑn: «Aɑi» kɑɑ, ŋɑɑn u tie Yennu «Nnn» e.</verse>
				<verse number="19">K mɑɑn ŋuɑ e tie: «Nnn» Yennu mɔsonɑ kul ni. Lin nbɑ nɑ pɑɑk e te k t yet ɑ: « * Amenn» Yiesu Klistu ni, k l dont Yennu sɑnn.</verse>
				<verse number="20">Yennu tiɑɔnŋ o cie tinm nɑn yinm pɑlɑ tɑɑ mɔk mɔtɑɑɔk nɑn Klistu nɑ. Yennu tiɑɔnŋ senn’t ɑ tii be t kuɑ,</verse>
				<verse number="21">k dɔk’t u dɔuk t pɑɑk, k tien Foŋɑnm t pɑlɑ ni, k l wɑnt nɑn u tɑn sɑɑ tul lin nbɑ kul k u senn mɔsonn nɑ wɑɑ.</verse>
				<verse number="22">Yennu e tie n siɑlɑɑdɑɑnɔ nɑn lin nbɑ te k n k bɑɑl Kuolent i buol ni nɑ, tie n tɑn dɑɑ te k i lɑɑt tubdɑtu. Mi i fɑɑl fɑɑk i e, Yennu n kpi’n.</verse>
				<verse number="23">T kɑn fit muks’i k wɑnn’i yɑɑ sɑɑ tien yɑdɑ biɑnŋ nbɑ, k mɑɑn t mi nɑn i ponŋ mɔk yɑdɑ k sie fɑnu, ŋɑɑn t tuun nɑn’i ɑ tii wɑnt yɑɑ sɑɑ tien biɑnŋ nbɑ e kii mɔk pɑlpienn.</verse>
			</chapter>
			<chapter number="2">
				<verse number="1">Ŋɑnn e te k n ji dɑɑn lol n mɔnŋ pɑl ni nɑn n kɑn bɑɑl i buol ni, k tɑn tul’i pɑlbiil biɑk.</verse>
				<verse number="2">L i tie k n bɑɑl k tɑn biil i pɑlɑ ni, ŋmee ji sɑɑ penn n pɑl i? Sie yinm nbɑ k n biil i pɑlɑ ni nɑ.</verse>
				<verse number="3">Gotl lin nbɑ te k n din diɑn kɑdɑɑɔk nɑn mɑɑ din diɑn bɑnnu nbɑ nɑ, n k luon k n bɑɑl k tɑn lɑ pɑlbiil yinm nbɑ bo sɑɑ penn n pɑl ni nɑ buol ni. Setk nɑn mɔni, n tien yɑdɑ nɑn mi i mɔk pɑlpienn, i mun mɔk pɑlpienn.</verse>
				<verse number="4">Mɑɑ din diɑn kɑdɑɑɔk nɑ k tul’i, n din diɑn nɑn pɑlbiil nɑn yɑnputuk nɑn nyin-nyuut bonciɑnn. L din k tie ɑ n luon k n biil i pɑlɑ ni kɑɑ, ŋɑɑn n din luon k yin bɑnn lonm nbɑ k n mɔk k jii jiin i po e.</verse>
				<verse number="5">L i tie k suɑ bɑɑl nɑn pɑlbiil, u k biil n pɑl ni kuukuɑ kɑɑ, ŋɑɑn u biil i kul ɑ pɑl ni. Kuo n sɑɑ fit yet i yenm nbɑ k mɑɑn n k luon k n mɑntk pɑk nɑn ninmɔnn.</verse>
				<verse number="6">Yɑɑ ŋmɑnn u tubl bɑnnu nbɑ nɑ, l ji jɑnŋ ɑ.</verse>
				<verse number="7">Ŋɑɑn mɔtɑɑnɑ l ŋɑn yin nyik k cɑb’ɔ, ŋɑɑn kii mɑɑnt u pɑl, k dɑɑ te k wun bɑɑ tɑlll.</verse>
				<verse number="8">N bɑln’mi e, ŋɑɑnt k wun bɑnn nɑn i biɑ dɑɑ luon’ɔ bonciɑnn.</verse>
				<verse number="9">Lin nbɑ yɑɑ pɑɑk te k n diɑn tie nɑ e. L din tie biknu nbɑ k n sɑɑ lɑɑn i set sɑɑk n mɔb bonsiɑl kul ni ii?</verse>
				<verse number="10">L i tie k i nyik cɑb wun nbɑ, n mun nyik cɑb’ɔ e nɑ, k mɑɑn mi i nyik cɑb’ɔ lin nbɑ nɑ pɑɑk, i pɑɑk e te k n nyik cɑb’ɔ *Klistu nunm ni.</verse>
				<verse number="11">Nnɑ e k *Sɑɑtɑn kɑn lɑ yɑɑk k kpɑnn’t, k mɑɑn t mi u sɔni nbɑ tie biɑnŋ nbɑ.</verse>
				<verse number="12">Tɔn mɑɑ din tɑn bɑɑl Tloɑs digbɑnn ni, ɑ n muɑnt Klistu lɑbɑmɑnn muɑnti nɑ, k n bɑnn nɑn Yennu set luot u tuonɑ sɑnjouk lenŋ ɑ.</verse>
				<verse number="13">Ŋɑɑn mɑɑ din k lɑ n nɑɑ bik Tiit lenŋ nɑ pɑɑk, k n k lɑ pɑlduɑnn. L pɑɑk k n cɑb lenŋ tieb, ŋɑɑn gɑl sɑɑn Mɑɑseduɑnn.</verse>
				<verse number="14">Ŋɑɑn Yennu yen niipuouk, k mɑɑn t tie Klistu dɑɑbɑ k wɑɑ u puolpo yuo kul, k u lin k wɑnt nɑn nyɑnnu tie u yɑl e. Yennu jii’t ɑ tin fiit Klistu k wɑnn suɑ kul mun, k u lɑbɑmɑnn tie nɑn tulɑɑli nbɑ nubl mɑn l kul po biɑnŋ nbɑ nɑ e.</verse>
				<verse number="15">T tie nɑn bonnunubmɑnɑ nɑ e k Klistu jii’t k wubnt k tien Yennu, k l yɑt kuɑ bin nbɑ lɑ fielu nɑn bin nbɑ k lɑ fielu kul ɑ.</verse>
				<verse number="16">Bin nbɑ k lɑ fielu nɑ buol ni, t tie nɑn nublbiiuk nbɑ bɑɑt nɑn kuun nɑ e, ŋɑɑn bin nbɑ lɑ fielu buol ni ŋɑnin i e, t tie nɑn nublmɑnn nbɑ bɑɑt nɑn mɑnfuol nɑ e. Ŋmee jɑnŋ nɑn tuonɑ mɑnŋ i?</verse>
				<verse number="17">Tɔn, t k tie nɑn bin nbɑ diɑ Yennu mɑɑn mɑnŋ k l tie kpinkpounŋ tul’b nɑ kɑɑ, ŋɑɑn Yennu nbɑ tun’t nɑ pɑɑk e te k t mɔk bɑlmɔnpɑku k be u tuɑnn nɑn tɑɑ tie Klistu tuontunnɑ nɑ.</verse>
			</chapter>
			<chapter number="3">
				<verse number="1">Lin nbɑ nɑ wɑnt nɑn t biɑ wɑnn t mɔnŋ biɑk ee? L kpɑ tɑlɑs e nɑn suɑ n diɑn t *siɑlɑ kɑdɑɑɔk k tul’i ni ii? Ami t gɑɑl t siɑlɑ kɑdɑɑɔk i buol ni, nɑn siɑb nbɑ tuun biɑnŋ nbɑ nɑ ɑɑ? Aɑi.</verse>
				<verse number="2">Yinm e tie t *siɑlɑ kɑdɑɑɔk k tɑɑb t pɑlɑ ni ɑ suɑ kul n lii k bɑnn.</verse>
				<verse number="3">L duɑ pɑɑnu ni nɑn yinm e tie *Klistu kɑdɑɑɔk mɑnŋ k u din diɑn k tun’t nɑn’n. L k diɑn nɑn mɑkmuɑnu kɑɑ ŋɑɑn l diɑn nɑn Yennu nbɑ fo nɑ Siek e. L k diɑn tɑnpɑtlɑi pɑɑk kɑɑ, ŋɑɑn l diɑn nisɑɑli pɑlɑ ni e.</verse>
				<verse number="4">Lin nbɑ pɑɑk te k t piɑk nnɑ nɑ tie pɑlcienn nbɑ k t mɔk nɑn Yennu, Klistu sɑnn pɑɑk nɑ e.</verse>
				<verse number="5">T k wɑnt t mɔnŋ nɑn t sɑɑ fit tun siɑl nɑn t mɔnŋ mɔnŋ pɑnŋ kɑɑ, ŋɑɑn tɑɑ fit tuun siɑl nɑ nyii Yennu buol e.</verse>
				<verse number="6">K mɑɑn ŋuɑ e te k t tie tuontunnɑ nbɑ fit muɑntl lolpɑɑnn nɑ, k lolpɑɑnn mɑnŋ k nyii *senni nbɑ diɑn kɑdɑɑɔk ni nɑ kɑɑ, ŋɑɑn l tie Foŋɑnm yɑl e. Senni nbɑ diɑn kɑdɑɑɔk ni bɑɑt nɑn kuun e, ŋɑɑn Foŋɑnm tien mɑnfuol e.</verse>
				<verse number="7">Yuo nbɑ k b din diɑn senni mɑnŋ tɑnn pɑɑk nɑ, l yuo e k Yennu *yudɑnt din sik k nyili Muois nunm po, k l nyilku set din wɑɑl ŋɑɑn k Islɑɑeltieb biɑ din k fit goli’ɔ. K l i tie k senni mɑnŋ nbɑ din bɑɑt nɑn kuun nɑ din bɑɑl nɑn yentsɑɑkɑl,</verse>
				<verse number="8">i mi ɑ nlee k Foŋɑnm sɔnu kɑn bɑɑl nɑn yudɑnt k gɑl’l i?</verse>
				<verse number="9">L i tie k senni nbɑ biil niib pɑɑk e din bɑɑl nɑn yudɑnt, tuonn nbɑ te k niib tie niŋɑnm Yennu tuɑnn nɑ be nɑn yudɑnt k gɑl’l.</verse>
				<verse number="10">T sɑɑ fit yet nɑn yudɑnt nbɑ din tuu be nɑ, ji k tie siɑl, l i tie k t bikn’ɔ nɑn yentsɑɑkɑl nbɑ be mɔtɑɑnɑ nɑ.</verse>
				<verse number="11">L i tie k lin nbɑ din biɑl wɑɑnm-nnɑ din mɔk yudɑnt, lin nbɑ sii be nɑn yuo nbɑ kɑɑ gbennu, l yudɑnt sii yɑb bonciɑnn k gɑl nnɑ.</verse>
				<verse number="12">Tɑɑ mɔk dindɑnn mɑnŋ nbɑ nɑ pɑɑk e te k t mɔk pɑlcienn.</verse>
				<verse number="13">T k tie nɑn Muois nbɑ din jii cincenn k pin u nunpo ɑ Islɑɑeltieb dɑɑ lɑɑt yudɑnt nbɑ yɑɑ lin gɑl nɑ pɑɑk kɑɑ.</verse>
				<verse number="14">Ŋɑɑn k b dudukt din k yent. B i lii Yennu lolkpel kɑdɑɑɔk ni yuo nbɑ, cincenn mɑnŋ biɑ dɑɑ duɑk b dudukt nɑn dinnɑ gbɑɑ. Cincenn mɑnŋ tuu dɔkt nilɔ dudukt ni yuo nbɑ k u be Klistu ni kuukuɑ e.</verse>
				<verse number="15">Hɑli nɑn dinnɑ, b i tɑnŋ i lii Muois kɑdɑɑt nɑ, cincenn nɑ biɑ dɑɑ duɑk b pɑlɑ ni.</verse>
				<verse number="16">Ŋɑɑn l i tie k nilɔ ŋmɑt k wɑɑ Yonmdɑɑnɔ, cincenn mɑnŋ tuu dɔkt e.</verse>
				<verse number="17">Tɔn, Yonmdɑɑnɔ tie Siek nɑ e, k siɑn nbɑ k Yonmdɑɑnɔ Siek nɑ be nɑ, yent-n-mɔnŋ be lenŋ e.</verse>
				<verse number="18">Ŋɑnn e, t kul nbɑ k cincenn k duɑk t nuni po wɑnt Yonmdɑɑnɔ yudɑnt. Nnɑ e k t kpint k tie nɑn Yonmdɑɑnɔ nɑ, k nyii yudɑn-yent ni, ŋɑɑn kuɑ yudɑnt nbɑ yɑb k gɑl sinsinn yɑl nɑ ni. Nɑ tie tuonn nbɑ k Yonmdɑɑnɔ Siek tun e.</verse>
			</chapter>
			<chapter number="4">
				<verse number="1">Yennu nbɑ tin’t ninbɑɑɔk nɑ, k u jii tuonɑ nɑ k tien t nii ni, l pɑɑk e te k t k mɔk kpinkpɑngbɑtuk.</verse>
				<verse number="2">T yet bunbɔnn ni tuonɑ nbɑ tie kpeli kpeli tuonɑ nɑ e. T tuun bonɑ kul, nɑn lɑɑ buɑl bɑnnu nbɑ nɑ e. T k lebt Yennu mɑɑn. Ŋɑɑn t wɑnt bɑlmɔni nɑ e fɑnu fɑnu, l pɑɑk e te k t yɑɑ suɑ kul n dukn u pɑl ni, k lɑ lɑɑ tie bɑnnu nbɑ Yennu tuɑnn.</verse>
				<verse number="3">Ŋɑɑn, l i tie k Yennu lɑbɑmɑnn pɑɑk bɔl’i e, l bɔl bin nbɑ kpet Yennu sɔnu ni nɑ buol ni e,</verse>
				<verse number="4">k te k b k tien *Klistu yɑdɑ, k yennu nbɑ tie yenbiiuk tingbounŋ nɑ ni nɑ, te k b subni nɑ k lɑɑt. Ŋɑnn e te k b k lɑɑt yentu nbɑ nyi Yiesu lɑbɑmɑnn nɑ ni nɑ. L yentu tie Klistu *yudɑnt yentu e, ŋuɑ nbɑ tie Yennu nɑɑɔnŋ nɑ.</verse>
				<verse number="5">T k muɑntl t mɔnŋ mɔnŋ po kɑɑ, ŋɑɑn t muɑntl Yiesu Klistu po e, ɑ ŋuɑ e tie Yonmdɑɑnɔ nɑ, ŋɑɑn wɑnt nɑn tinm e tie u tuontunnɑ k tien’i Yiesu pɑɑk.</verse>
				<verse number="6">Yennu nbɑ din yet ɑ: «Yentu n yent bunbɔnn ni,» ŋuɑ e te k u yentu nɑ yentl t pɑlɑ ni, ɑ tin bɑnn u yudɑnt nbɑ tie bɑnnu nbɑ, l yudɑnt e yien Yiesu Klistu nunpo nɑ.</verse>
				<verse number="7">Ŋɑɑn tinm nbɑ mɔk l gol nɑ tie nɑn yɑɔk bobɑ nɑ e, k l wɑnt nɑn pɑnŋ nbɑ gɑl pɑnŋ kul tie Yennu yɑl e, k l k tie t yɑl.</verse>
				<verse number="8">T lɑɑt fɑlɑ buolu buolu kul, ŋɑɑn l kɑn fit k nyɑnn’t. Yɑnputuk be, ŋɑɑn t k kɔnŋ dindɑnn.</verse>
				<verse number="9">B te k t lɑɑt fɑlɑ bonciɑnn, ŋɑɑn Yennu k nyikt’t. B lu’t tinŋ ni, ŋɑɑn kɑn fit kpi’t.</verse>
				<verse number="10">Yiesu kuun nɑ be t gbɑnɑnt ni yuo kul, ɑ lin te k u mɑnfuol nɑ n mun nyi pɑɑnu t gbɑnɑnt ni.</verse>
				<verse number="11">Tinm nbɑ fo nɑ, be kuun nuu ni e yuo kul Yiesu pɑɑk, ɑ u mɑnfuol nbɑ be t gbɑnɑnt nbɑ sɑɑ kpo nɑ n nyi pɑɑnu ni.</verse>
				<verse number="12">Ŋɑnn e, kuun mɑnŋ be k tuun t ni ŋɑɑn mɑnfuol be i ni.</verse>
				<verse number="13">L diɑn Yennu lolkpel kɑdɑɑɔk ni ɑ: «Mɑɑ tien yɑdɑ nɑ pɑɑk te k n pɑk nnɑ.» Dudukt mɑnŋ mun be t ni, k l pɑɑk, t mun tien yɑdɑ k piɑk.</verse>
				<verse number="14">K mɑɑn t mi nɑn Yennu nbɑ din fiin Yonmdɑɑnɔ Yiesu kuun ni nɑ, ŋuɑ e tɑn sɑɑ fiin tinm nɑn yinm nbɑ wɑɑ Yiesu mun kuun ni, k sɑɑ bɑɑl nɑn’t u mɔnŋ buol ni.</verse>
				<verse number="15">Lin nbɑ nɑ kul be ɑ lin sonm yinm e, k yuo kul niib bonciɑnn ji lɑɑt Yennu ninkpɑbɑɔnŋ k puki, k b tien’ɔ niipuouk bonciɑnn k b niipuouk bɑɑt nɑn dontl k tien’ɔ.</verse>
				<verse number="16">L pɑɑk e te k t k mɔk kpinkpɑngbɑtuk. L i lek i tie k t gbɑnɑnt biil wɑɑn wɑɑn, ŋɑɑn Yennu pɑntl t siek dɑɑl n tuu dɑɑl.</verse>
				<verse number="17">L pɑɑk, fɑlmintk nbɑ k t di k l kɑn wei nɑ, l tɑn sɑɑ bɑɑl nɑn dontl nbɑ yɑb k kɑɑ gbennu k tul’t, k dontl mɑnŋ biɑ tɑn sii yɑb k gɑl t fɑldinu nɑ bonciɑnn.</verse>
				<verse number="18">Ŋɑnn t k kpɑɑ t ninbinɑ lin nbɑ k t lɑɑt nɑ pɑɑk ŋɑɑn lin nbɑ k t k lɑɑt nɑ pɑɑk e, k mɑɑn lin nbɑ k t lɑɑt nɑ kɑn wei k l tɑn sɑɑ gɑl, ŋɑɑn lin nbɑ k t k lɑɑt nɑ ŋɑnin tɑn sii be nɑn yuo nbɑ kɑɑ gbennu.</verse>
			</chapter>
			<chapter number="5">
				<verse number="1">K mɑɑn t mi nɑn lɑnbounŋ nbɑ k t be nɑ ni (l wɑnt nɑn t tinŋ nnɑ gbɑnɑnt) i biil, ŋɑɑn Yennu lon ŋei k guun’t sɑnpɑɑpo wɑɑ, k l k tie nifosɑɑlk kɑɑ mɑɑ ŋei mɑnŋ, k l biɑ tɑn sii be nɑn yuo nbɑ kɑɑ gbennu.</verse>
				<verse number="2">L pɑɑk, t ji kɑl kpiin e k mɑɑn t luon k tin kuɑ sɑnpɑɑpo ŋɑɑk mɑnŋ ni e.</verse>
				<verse number="3">Setk nɑn mɔni, t i tɑnŋ i kuɑ ŋɑɑk mɑnŋ ni, t tɑn kɑn kɔnŋ tiɑt.</verse>
				<verse number="4">Tɑɑ biɑl lɑnbounŋ nɑ ni, t kuli e nɑn t jii jik-kpiɑtl nɑ. L k tie ɑ t ji k luon gbɑnɑnt nɑ benu kɑɑ, ŋɑɑn t luon sɑnpɑɑpo gbɑnɑnt nɑ, ɑ l dɑɑl k mɑnfuol nɑ n tɑn nɑk lin nbɑ sɑɑ kpo.</verse>
				<verse number="5">Yennu e ŋɑnm’t k t tien siil lebtu nɑ po, k tul’t u Foŋɑnm, k l tie nyinn k wɑnt’t lin nbɑ k u tɑn sɑɑ tul’t nɑ.</verse>
				<verse number="6">L pɑɑk, t mɔk pɑlcienn yuo kul ɑ, k bɑnn nɑn t i be tingbounŋ nɑ gbɑnɑnt nɑ ni, t fɔk nɑn Yonmdɑɑnɔ buol,</verse>
				<verse number="7">k mɑɑn t wɑɑ yɑdɑ sɔnu e. T k wɑɑ lin nbɑ k t ninbinn lɑ’l nɑ kɑɑ.</verse>
				<verse number="8">T mɔk pɑlcienn k sunmɑn tin nyi gbɑnɑnt nɑ ni e, k kun Yonmdɑɑnɔ buol ni.</verse>
				<verse number="9">L pɑɑk, tii biɑl gbɑnɑnt mɑnŋ ni, ɑmi tii nyik’l, t ninbinn mɔn ɑ t penn u pɑl ni e.</verse>
				<verse number="10">K mɑɑn t kul binbenŋ tɑn sɑɑ nyi pɑɑnu *Klistu tuɑnn po bɑlbudɑɑl, k suɑ kul tɑn sɑɑ gɑɑl lin nbɑ tie u yɑl e, nɑn u tuonɑ nbɑ din tie biɑnŋ nbɑ, yuo nbɑ k u din be u tingbounŋ nɑ gbɑnɑnt ni nɑ.</verse>
				<verse number="11">Ŋɑɑnt mɑn k tii cɔln Yennu nɑn t pɑl kul, k mɑɑn t mi l pɑɑk nbɑ tie lin nbɑ. L pɑɑk e te k t luon k niib n gbɑt l pɑɑk: Yennu mi t binbenŋ nbɑ tie biɑnŋ nbɑ, k t mun mɔk dindɑnn nɑn i mi i pɑlɑ ni t binbenŋ nbɑ tie biɑnŋ nbɑ.</verse>
				<verse number="12">T k dont t mɔnŋ kɑɑ i buol ni biɑk, ŋɑɑn t luon k tin tul’i yɑɑk k yin fit fɑɑ pɑlbiɑ t pɑɑk, k fit pɑk tul bin nbɑ goli nifosɑɑlk nɑn-yel po k mɔk yugontl l pɑɑk, ŋɑɑn k goli u pɑl ni nɑ.</verse>
				<verse number="13">T i tie ninkɑnmɑnŋt dɑnm i e, Yennu pɑɑk e te k t tie nnɑ, ŋɑɑn t yulɑ i sonm i e, i pɑɑk e te k t tie nnɑ.</verse>
				<verse number="14">K mɑɑn Klistu lonm yet’t ɑ. Tinm nbɑ k bils nɑn yenɔ kuɑ e din gɑɑl suɑ kul pɑɑk k kpo, k l wɑnt nɑn suɑ kul din kpo nɑn’ɔ nɑ.</verse>
				<verse number="15">Ŋuɑ e din gɑɑl suɑ kul pɑɑk k kpo, ɑ bin nbɑ fo nɑ, b dɑɑ be k tien b mɔnŋ kɑɑ, ŋɑɑn k bii be k tul wun nbɑ din gɑɑl b pɑɑk k kpo k biɑ fiil kuun ni nɑ e.</verse>
				<verse number="16">Ŋɑnn, t ji k goli nisuɑ nɑn tingbounŋ nɑ niib nbɑ goli’ɔ bɑnnu nbɑ nɑ kɑɑ. L i tie k t din got Klistu nnɑ, ŋɑɑn t ji k goli’ɔ nnɑ kɑɑ.</verse>
				<verse number="17">L pɑɑk, nilɔ nbɑ be Klistu ni, l dɑɑnɔ ji tie nipɑɑmɔ e. Bonkpel kul ji bot e, k bonpɑɑnn ji be u ni.</verse>
				<verse number="18">Lin nbɑ nɑ kul nyi Yennu buol e. Ŋuɑ e ŋɑnm tinm nɑn ŋuɑ sinsuuk ni Klistu pɑɑk, k yɑɑ tin te k lin ŋɑnm lieb nɑn ŋuɑ sinsuuk ni.</verse>
				<verse number="19">K mɑɑn Klistu ni e k Yennu tun k ŋɑnm ŋuɑ nɑn tingbounŋ niib sinsuuk ni, k k goli b biit, k yɑɑ tin muɑnt lin nbɑ k u tun k ŋɑnm ŋuɑ nɑn niib sinsuuk ni nɑ.</verse>
				<verse number="20">L pɑɑk k t ji tie Klistu tɑɑtɑlɑ k Yennu te k t yi niib. Klistu pɑɑk k t bɑln’mi, ɑ yin tunn k mɑnŋ nɑn Yennu.</verse>
				<verse number="21">Klistu k mi tun biit, ŋɑɑn Yennu e din jinn’ɔ ɑ u tie biitdɑɑnɔ t tiɑɔnŋ biit pɑɑk. U din tun ŋɑnn e ɑ tin lɑ yentinu binbenŋ ŋuɑ Klistu ni.</verse>
			</chapter>
			<chapter number="6">
				<verse number="1">Tinm nbɑ tuun Yennu tuonɑ u sonml pɑɑk nɑ, t bɑln’mi e, i dɑɑ te k u ninkpɑbɑɔnŋ nɑ tie yɑnn.</verse>
				<verse number="2">K mɑɑn Yennu yet ɑ: «Yuo nbɑ din tɑn jɑnŋ nɑn mɑn wɑnn n lonm nɑ, n din gbiint ɑ miɑlu nɑ. K yuo nbɑ din tɑn jɑnŋ nɑn niib n lɑ fielu nɑ, n din sonm’ɑ wɑɑ.» Gbiintl mɑn, yuo jɑnŋ nɑn yin gɑɑl Yennu lonm o nɑ. Dinnɑ e tie dɑɑl nbɑ k niib sɑɑ lɑ fielu Yennu buol ni.</verse>
				<verse number="3">Tinm k tuun bonsiɑl k sɑɑ guɑl suɑ Yiesu *Klistu sɔnu ni, ɑ k suɑ n tɑn mɑnn yet ɑ t tuonɑ nɑ mɔk biit.</verse>
				<verse number="4">Tinm ŋɑnin, t binbenŋ kul nbɑ tie biɑnŋ nbɑ nɑ e wɑnt niib nɑn t set tie Yennu tuontunnɑ e. T lɑɑt fɑlɑ, nɑn muksuk, nɑn mɑɑn, ŋɑɑn lek di suklu l kul nɑ ni,</verse>
				<verse number="5">k b buo’t lɑnbɑnɑ, k kuɑnt’t dɑnsɑli, k nibul tuu wol’t. K t lek gubn k gɑɑl wɑhɑlɑ kul: k k lɑɑt yɑɑk k guɑnt, nɑn kon.</verse>
				<verse number="6">Tɑɑ tie niŋɑnm k mɔk bɑnnu nɑn suklu nɑn bulcint, k gbie nɑn Foŋɑnm, k luon niib nɑ e wɑnt nɑn t tie Yennu tuontunnɑ.</verse>
				<verse number="7">T yien niib Yennu mɑɑn nbɑ tie bɑlmɔni nɑ, k mɔk ŋuɑ Yennu pɑnŋ, k biɑ mɔk yentinu binbenŋ nbɑ tie jɑtiɑt nbɑ be t niidiitu ni nɑn niigɑnŋ ni nɑ.</verse>
				<verse number="8">Nisiɑb tien’t nibɑɑkl, k nisiɑb mun suki’t. Nisiɑb biil t sɑnɑ, k nisiɑb mun piɑk’t. Nisiɑb yien ɑ t lin kpɑnn niib e, ŋɑɑn k t piɑk bɑlmɔni e.</verse>
				<verse number="9">Niib yɑɑ ɑ b k mi’t ŋɑɑn niib kul mi’t, k yɑɑ ɑ t tie kpienm e ŋɑɑn k t fo, k ŋmɑni t tubɑ ŋɑɑn k k kpi’t.</verse>
				<verse number="10">Niib tien’t pɑlbiil, ŋɑɑn k t mɔk pɑlpienn nbɑ kɑɑ pɑɑk e yuo kul ɑ. T tie tɑli e, ŋɑɑn tinm e te k niib bonciɑnn tie mɔktɑ. T k mɔk siɑl, ŋɑɑn t set mɔk mɔktuk kul ɑ.</verse>
				<verse number="11">Yinm Kuolent duo tieb, t ponŋ yet’i t nuɑk ni mɑɑn kul ɑ.</verse>
				<verse number="12">L k tie tinm kɑɑ k luon’i ni, ŋɑɑn yinm e k luon’t.</verse>
				<verse number="13">N piɑk tien’i nɑn nilɔ nbɑ bo sɑɑ pɑk u tiɑɔnŋ wɑɑs biɑnŋ nbɑ nɑ e. Ii luon’t mɑn nɑn tɑɑ luon’i biɑnŋ nbɑ nɑ.</verse>
				<verse number="14">I dɑɑ yuɑkt nɑn niib nbɑ k tien Yiesu yɑdɑ nɑ, k mɑɑn b k tie i yuɑsnbɑ kɑɑ. Lin nbɑ ŋɑn Yennu buol nɑn lin nbɑ bi sɑɑ fit lɑkn k be nɑn lieb ɑɑ? Yentu sɑɑ fit tɑɑn nɑn bunbɔnn ɑɑ?</verse>
				<verse number="15">Klistu nɑn *Sɑɑtɑn sɑɑ fit tɑɑn mɔb ɑɑ? Nisuɑ nbɑ wɑɑ Yiesu sɔnu nɑn wun nbɑ k wɑɑ’l, b sɑɑ fit tɑɑn binbenyenŋ ɑɑ?</verse>
				<verse number="16">Yennu jɑɑnti ŋɑsɑɑkɑk nɑn puociɑnfiek tie yonm oo? Aɑi. Tinm e tie jɑɑnti ŋɑsɑɑkɑk k tul mɑnfodɑɑnɔ Yennu, nɑn Yennu nbɑ din yet nɑ ɑ: «N sii be nɑn’m, kii sonm b sinsuuk ni. N sii tie b Yennu e, k b mun sii tie n niib.»</verse>
				<verse number="17">L pɑɑk k Yonmdɑɑnɔ Yennu biɑ yet ɑ: «Bɔktl i mɔnŋ mɑn k nyi b sinsuuk ni mɑn. I dɑɑ tuun nɑn lin nbɑ mɔk jɑknt, k n sɑɑ gɑɑl’i.</verse>
				<verse number="18">N sii tie i Bɑɑ e, k i tie n bonjɑbis nɑn n sɑpɑɑnbis. Min, Yonmdɑɑnɔ Yennu nbɑ mɔk yiikuo kul nɑ yien’i nnɑ.»</verse>
			</chapter>
			<chapter number="7">
				<verse number="1">N yɔnimɔni, Yennu nbɑ senn mɔsonɑ k tul’t nɑ pɑɑk, ŋɑɑnt mɑn k t nyik lin nbɑ kul bɑɑt nɑn jɑknt t gbɑnɑnt nɑn t sei ni ŋɑɑn kii tie Yennu niib cɑin kii bɑɑkt’ɔ.</verse>
				<verse number="2">Wɑnt’t mɑn nɑn i luon’t. T k mi tun suɑ bonbiil, ɑmi k tun siɑl k biil suɑ, ɑmi k ŋmɑb suɑ.</verse>
				<verse number="3">N k diɑn nnɑ ɑ n yet ɑ i k mɔk mɔni kɑɑ. T lek luon’i, nɑn mɑɑ ponŋ yet’i biɑnŋ nbɑ nɑ. T i lek i kpo ɑmi tɑɑ be mɑnfuol ni, ŋɑɑn t lek sii luon’i.</verse>
				<verse number="4">N k mɔk bilsuk i pɑɑk. N mɔk yugontl nɑn’i. T fɑldinu kul ni, n mɔk pɑlcienn yuo kul k n pɑl biɑ pien bonciɑnn.</verse>
				<verse number="5">Tɑɑ din bɑɑl Mɑɑseduɑnn t din k fit foi. T din lɑ muksuk lokl kul po. Nisiɑb din kɔn nɑn’t, k jɑŋmɑɑni din be t pɑlɑ ni,</verse>
				<verse number="6">ŋɑɑn Yennu nbɑ mɑɑnt bin nbɑ mɔk pɑlbiil nɑ pɑlɑ dɑɑn te k Tiit bɑɑl t buol ni, k u bɑɑlu mɑnŋ dɑɑn mɑɑn t pɑlɑ wɑɑ.</verse>
				<verse number="7">U bɑɑlu kuukuɑ kɑɑ dɑɑn mɑɑk t pɑlɑ, ŋɑɑn u biɑ dɑɑn yet’t biɑnŋ nbɑ k i dɑɑn cie u pɑl. U dɑɑn yet’t ɑ i ninbinn mɔn nɑn k i biɑ lɑ’n, ɑ i mɔk pɑlbiil, k i ninbinn biɑ mɔn nɑn yin kɔn n pɑɑk. Lin nbɑ nɑ e te k n mɑntk mɔk pɑlpienn.</verse>
				<verse number="8">Kɑdɑɑɔk nbɑ k n din diɑn k tul’i nɑ ii dinŋ ii tul’i pɑlbiil i e, n din k pɑbi l pɑɑk. N din pɑbi l pɑɑk sinsinn, mɑɑ din lɑ nɑn l tul’i pɑlbiil, ŋɑɑn pɑlbiil mɑnŋ din k wei.</verse>
				<verse number="9">Mɔtɑɑnɑ n ji mɔk pɑlpienn e. I pɑlbiil mɑnŋ pɑɑk kɑɑ te k n mɔk pɑlpienn, ŋɑɑn i pɑlbiil nbɑ te k i mɔ kuɑŋɑɑn k lebt binbenŋ nɑ pɑɑk e te k n mɔk pɑlpienn. Yennu e din te k i pɑlɑ biil i biit pɑɑk, t kɑdɑɑɔk k biil’i siɑl.</verse>
				<verse number="10">Pɑlbiil nbɑ nyii Yennu buol nɑ te k nilɔ mɔ kuɑŋɑɑn k lebtl binbenŋ k lɑɑt fielu, k nilɔ kɑn fit pɑbi l pɑɑk. Ŋɑɑn tingbounŋ nɑ pɑlbiil ŋɑnin bɑɑt nɑn kuun e.</verse>
				<verse number="11">Gotl mɑn k lɑ biɑnŋ nbɑ k pɑlbiil nbɑ nyi Yennu buol nɑ nbɑ juontl biɑnŋ nbɑ. L te k i set din luon k yii tuun nɑn ninmɔnn k wɑnn nɑn i k mɔk biit. I wutuol din duo lin nbɑ kul nbɑ tien nɑ pɑɑk, k i biɑ din tiin lin nbɑ din sɑɑ fit tien nɑ. Pɑlbiil mɑnŋ din te k i set luon k i lɑ’n. L din te k i mɔk ninmɔnn k luon k i ŋmɑnn biitdɑɑnɔ tubl. Yɑɑ tuun nnɑ mɑnŋ nɑ, l set wɑnt nɑn i k mɔk bisiɑt lɑbɑɑl mɑnŋ ni.</verse>
				<verse number="12">Mɑɑ din diɑn kɑdɑɑɔk mɑnŋ k tul’i nɑ, l k tie nisuɑ nbɑ tun biit nɑ pɑɑk kɑɑ, k l biɑ din k tie nisuɑ nbɑ k u biil’ɔ nɑ pɑɑk kɑɑ din te k n diɑn. Ŋɑɑn n din luon k yin bɑnn nɑn Yennu mi biɑnŋ nbɑ k i bɑkɑ be t ni.</verse>
				<verse number="13">Ŋɑnn e te k t pɑlɑ cie. T pɑlɑ din cie bonciɑnn, ŋɑɑn bɑnnu nbɑ Tiit din mɔk pɑlpienn biɑ din pukn tinm pɑlpienn bonciɑnn. U din wɑnn’t bɑnnu nbɑ k i te k u yɑnputuk gbenn.</verse>
				<verse number="14">U buol ni, n din yet nɑn n mɔk pɑlpienn i pɑɑk, ŋɑɑn l k mɔk’n fei. T tun k piɑk’i bɑlmɔni e, k lin nbɑ wɑnt e nɑ: n mɔk mɔni nɑn mii fɑɑ pɑlbiil i pɑɑk Tiit buol.</verse>
				<verse number="15">Wɑɑ luon’i biɑnŋ nbɑ mɑntk puki yuo nbɑ k u tiɑl bɑnnu nbɑ k i din tien siil ɑ yin sɑk u mɔb, k biɑ din gɑɑl’ɔ sɑɑɔnŋ nɑn jɑŋmɑɑni nɑn gbɑnɑnjijekt nɑ.</verse>
				<verse number="16">N set mɔk pɑlpienn bonciɑnn nɑn mɑɑ sɑɑ fit kii duu i pɑɑk nɑ.</verse>
			</chapter>
			<chapter number="8">
				<verse number="1">T nɑɑ wɑɑs, t luon k i bɑnn lin nbɑ k Yennu ninkpɑbɑɔnŋ tun *Klistu mɔtɑɑɔk niib nbɑ be Mɑɑseduɑnn nɑ sinsuuk ni nɑ po e.</verse>
				<verse number="2">B din lɑ fɑlɑ bonciɑnn b biknu ni, b pɑlpienn din yɑb hɑli nɑn bin wɑnn b bulcint nɑn bɑɑ lek tie tɑlɑs-dɑnm nɑ wɑɑ.</verse>
				<verse number="3">N sɑɑ fit tien b *siɑlɑ nɑn bɑɑ din mɔk lin nbɑ, b din tul nɑn b pɑnŋ telk e, k ponŋ din sɑɑ gɑl bɑɑ bo sɑɑ tul biɑnŋ nbɑ gbɑɑ. B yɑnbuɑt ni,</verse>
				<verse number="4">b din bɑln’t ɑ tin cɑb’b k bin sonm Yennu niib.</verse>
				<verse number="5">B din tul k l gɑl tɑɑ ponŋ din duki ɑ b sɑɑ tul biɑnŋ nbɑ. Sinsinn b jii b mɔnŋ e k tul Yonmdɑɑnɔ, k ji fit jii b mɔnŋ k tul tinm, Yennu lonm ni.</verse>
				<verse number="6">Ŋɑnn e k t din bɑln Tiit ɑ wun sɑɑn i buol ni kii sɑɑ kii tuun tuonn mɑnŋ nɑn wɑɑ din piin nɑ, ɑ wun fit sonm’i ɑ yin tun bulcint tuonn mɑnŋ k gbenn.</verse>
				<verse number="7">Tɔn, i mɔk bont kul ɑ. I tien Yiesu yɑdɑ, k biɑ fit piɑk fɑnu k biɑ mi bonciɑnn, k biɑ tuun tuonn nɑn ninmɔnn k biɑ luon’t bonciɑnn. Yɑɑ tuun lin nbɑ nɑ kul bonciɑnn nɑ, t luon k yii tuun bulcint tuonn mɑnŋ mun bonciɑnn.</verse>
				<verse number="8">N k senn sennu kɑɑ k tul’i, ŋɑɑn n wɑnt’i i lieb nbɑ tuun nɑn ninmɔnn bɑnnu nbɑ e, ɑ lin wɑnn’i sɔnu nbɑ k i sɑɑ tɔkn k wɑnn i lonm nbɑ yɑb bɑnnu nbɑ.</verse>
				<verse number="9">K mɑɑn, i mi t Yonmdɑɑnɔ Yiesu Klistu ninkpɑbɑɔnŋ nbɑ tie bɑnnu nbɑ. U din tie mɔktɔ e, ŋɑɑn k i pɑɑk k u din kpɑnt tɑlk, ɑ u tɑlɑs mɑnŋ n te k yin tien mɔktɑ.</verse>
				<verse number="10">Dudukt nbɑ k n sɑɑ tul’i k jiin l po tie nnɑ e. L ŋɑn k yin tukn kii tuun yɑɑ din piin lin nbɑ binn po nɑ. Yinm e din dɔnŋ lieb k l k tie yɑɑ din tun nnɑ kuukuɑ pɑɑk kɑɑ, ŋɑɑn yɑɑ din mɔk dudukt nbɑ sɑɑ fit tun nnɑ nɑ pɑɑk.</verse>
				<verse number="11">Mɔtɑɑnɑ i tun tuonn mɑnŋ k tont mɑn. Tumn mɑn l tuonn k tont nɑn lonm nɑn yɑɑ din piin nɑn lonm bɑnnu nbɑ nɑ. I tun nnɑ mɑnŋ nɑn yɑɑ mɔk lin nbɑ.</verse>
				<verse number="12">L i tie k suɑ luon wun tul siɑl i e, Yennu sɑɑ gɑɑl’l k mɑɑn u goli lin nbɑ k l dɑɑnɔ mɔk e, ŋɑɑn k k goli lin nbɑ k u k mɔk.</verse>
				<verse number="13">N k luon k yin tul lieb ŋɑɑn di fɑlɑ l pɑɑk. N luon k i kul i jɑn e.</verse>
				<verse number="14">Yɑɑ mɔk k l yɑb mɔtɑɑnɑ nɑ, l ŋɑn k yin sonm bin nbɑ k mɔk nɑ, k l i tie k i mun tɑn k mɔk yuo nbɑ, b mun sɑɑ fit sonm’i wɑɑ. Ŋɑnn e sɑɑ te k i kul i jɑn nɑn lieb</verse>
				<verse number="15">nɑn lɑɑ diɑn Yennu lolkpel kɑdɑɑɔk ni biɑnŋ nbɑ nɑ ɑ: «Wun nbɑ din tɔkl bonciɑnn nɑ, u din k dii k tenn, k wun nbɑ tɔkl wɑɑnm-nnɑ nɑ, l din k pɔt’ɔ.»</verse>
				<verse number="16">Yennu yen niipuouk nɑn wɑɑ te k Tiit bɑkɑ be i ni nɑn t bɑkɑ nbɑ mun be i ni biɑnŋ nbɑ nɑ,</verse>
				<verse number="17">k mɑɑn tɑɑ bɑln’mɔ ɑ wun sɑɑn i buol ni nɑ, u sɑk ɑ, ŋɑɑn u mɔnŋ mɔnŋ nunm mɔn nɑn wun sɑɑn i buol ni, k u dɑɑn yɑɑ wun sɑɑn nɑn u mɔnŋ lonm.</verse>
				<verse number="18">T tɑn sɑɑ te k t nɑɑ bisiɑk n wei’ɔ k sɑɑn i buol ni. T nɑɑ bik nɑ nbɑ muɑntl Klistu lɑbɑmɑnn biɑnŋ nbɑ nɑ pɑɑk te k Klistu mɔtɑɑɔk niib nbɑ be nɑ kul piɑk’ɔ bonciɑnn.</verse>
				<verse number="19">B biɑ lukt t nɑɑ bik mɑnŋ ɑ wun ciɑn’t k tii tuun bulcint tuonn nɑ k l sɑɑ pukn Yonmdɑɑnɔ *yudɑnt, k biɑ wɑnn nɑn t luon k tin sonm t lieb.</verse>
				<verse number="20">T luon tin lɔkt bɑnnu nbɑ k niib sɑɑ tɑɑl’t tɑɑ tun nɑn piini nɑ bɑnnu nbɑ nɑ e.</verse>
				<verse number="21">T k yɑbi t mɔnŋ pɑɑk, ɑ t tun lin nbɑ ŋɑn Yennu nunm ni kuukuɑ kɑɑ, ŋɑɑn t luon k tin tun lin nbɑ ŋɑn e niib nuni ni mun.</verse>
				<verse number="22">T sɑɑ tun t nɑɑ biliek mun k wun ciɑn’m i buol ni. Yuo kul, t lɑɑt t nɑɑ bik mɑnŋ binbenŋ nbɑ tie biɑnŋ nbɑ, k bɑnn nɑn u nunm set mɔn Yennu tuonɑ pɑɑk, ŋɑɑn mɔtɑɑnɑ u ji mɑntk luon k wun sɑɑn i buol ni, k mɑɑn wɑɑ duu i pɑɑk nɑ pɑɑk.</verse>
				<verse number="23">Lin nbɑ be k jiin Tiit po tie nnɑ e, u tie n tuontunluɑ e k tuun tien’i. Ŋɑɑn t nɑɑ wɑliet nbɑ ciɑnt’ɔ nɑ ŋɑnin, b tie Klistu mɔtɑɑɔk niib tuomiinbɑ e k tuun lin nbɑ sɑɑ dont Klistu sɑnn.</verse>
				<verse number="24">L pɑɑk, i wɑnn t nɑɑ wɑɑs nɑn i luon’m nɑn bɑlmɔni, ɑ k Klistu mɔtɑɑɔk niib n set bɑnn nɑn tɑɑ piɑk’i biɑnŋ nbɑ nɑ, t mɔk mɔni.</verse>
			</chapter>
			<chapter number="9">
				<verse number="1">L ji k kpɑɑ tɑlɑs k n biɑ diɑn kɑdɑɑɔk k yet’i biɑnŋ nbɑ k b sonmt Yennu niib nbɑ be Suude.</verse>
				<verse number="2">N mi nɑn i luon k yin sonm’b. N dɑɑn pɑk’i Mɑɑseduɑnntieb buol ni, k yet’b biɑnŋ nbɑ k yinm nbɑ be Akɑɑyi tinŋ ni nɑ din luon, k yin sonm Yennu niib binn po nɑ k sɑɑ tuu dinnɑ. I nunm nbɑ din mɔn Yennu niib sonml pɑɑk nɑ, l din te k b mun luon k bin sonm’b.</verse>
				<verse number="3">Ŋɑɑn n tuun t nɑɑ wɑɑs i buol ni e, ɑ k lin te tɑɑ piɑk’i biɑnŋ nbɑ nɑ dɑɑ tie yɑnn. N luon k i set tien siil nɑn mɑɑ ponŋ yet biɑnŋ nbɑ nɑ.</verse>
				<verse number="4">Nnɑ i kɑɑ, k Mɑɑseduɑnn tinŋ ni niib mɑnŋ tɑn ciɑn’n k bɑɑl i buol ni, k suɑ k i dɑɑ k tien siil, l sɑɑ din’n fei wɑɑ, k l kii tie min kuukuɑ kɑɑ sɑɑ di fei, t kul ɑ e sɑɑ di fei, k mɑɑn t dɑɑn pɑk’i b buol ni wɑɑ.</verse>
				<verse number="5">L pɑɑk n dukn ɑ l ŋɑn k n bɑln t nɑɑ wɑɑs nɑ, k bin dɔnŋ gɑl n tuɑnn po k sɑɑn i buol ni k sɑɑ sonm’i k yin tien bulcinpiini nɑ siil nɑn yɑɑ dɑɑn senn i mɔsonn biɑnŋ nbɑ nɑ. Mi i tɑnŋ i bɑɑl yuo nbɑ n sɑɑ lɑ nɑn l ponŋ tien siil ɑ. Ŋɑnn e sɑɑ wɑnn nɑn i gɑɑl’l nɑn i mɔnŋ lonm nɑ e, ŋɑɑn k suɑ kɑɑ miɑ’i k i gɑɑl.</verse>
				<verse number="6">N yien’i e, wun nbɑ bul dii wɑɑnm-nnɑ tɑn sɑɑ jɑɑn wɑɑnm-nnɑ e, k wun nbɑ mun bul dii sɑɑn ɑ, mun tɑn sɑɑ jɑɑn sɑɑn ɑ e.</verse>
				<verse number="7">Wun nbɑ kul dukn u pɑl ni, ɑ wun pi piini biɑnŋ nbɑ, l dɑɑnɔ n pi nnɑ, k dɑɑ piin nɑn pɑlbiil, k suɑ dɑɑ mɑb’ɔ, k mɑɑn Yennu luon nisuɑ nbɑ piin piini nɑn pɑlpienn e.</verse>
				<verse number="8">Yennu mɔk yiikuo nbɑ sɑɑ tul’i bonsiɑl kul k l yɑb, k i sii mɔk lin nbɑ kul siɑn k l biɑ sɑɑ tenn k jɑnŋ nɑn yii tuun tuonŋɑnɑ kul ɑ,</verse>
				<verse number="9">nɑn lɑɑ diɑn Yennu lolkpel kɑdɑɑɔk ni ɑ: «U nuu ŋɑnin tiɑn k tien tɑli e, k u bulcintuk mɑnŋ kɑn mi k gbenn.»</verse>
				<verse number="10">Yennu nbɑ tien niib dibuoli k b buul, ŋɑɑn biɑ tien’m jiet k b di nɑ, ŋuɑ e sɑɑ tul’i dibuoli kul nbɑ k i sɑɑ fit bul k u biɑ sɑɑ te k lin pɑ k kpɑɑt. Nnɑ e k u sɑɑ te k i bulcint n lon luɑnɑ bonciɑnn.</verse>
				<verse number="11">Yennu sɑɑ tien’i mɔktɑ bɑnnu nbɑ k i sii fit tuun nɑn bulcint yuo kul. Ŋɑnn e, niib bonciɑnn sii piɑk Yennu piini nbɑ nyii i buol ni k t tul’b nɑ pɑɑk.</verse>
				<verse number="12">Yɑɑ sonmt Yennu niib bɑnnu nbɑ nɑ, l k tie nyuɑt k tul’b nɑn bɑɑ k mɔk lin nbɑ nɑ kuukuɑ kɑɑ, ŋɑɑn l biɑ te k niib sɑɑ tul Yennu niipuouk bonciɑnn.</verse>
				<verse number="13">Yɑɑ sonmt’b bɑnnu nbɑ nɑ sɑɑ wɑnn’b yɑɑ tie nibuolu nbɑ. L pɑɑk, niib bonciɑnn sɑɑ pɑk Yennu yɑɑ gɑɑl *Klistu lɑbɑmɑnn k sɑk’l nɑ pɑɑk. B biɑ sɑɑ pɑk Yennu, i nuu nbɑ tiɑn k i centl nɑn’m nɑn niib kul yɑɑ mɔk lin nbɑ nɑ pɑɑk.</verse>
				<verse number="14">B sɑɑ miɑl Yennu k tul’i nɑn lonciɑɔnŋ, Yennu nbɑ tul’i u yetŋɑnm bonciɑnn nɑ pɑɑk.</verse>
				<verse number="15">Ŋɑɑnt mɑn k tin tul Yennu niipuouk u piini nbɑ kɑɑ liel nɑ pɑɑk.</verse>
			</chapter>
			<chapter number="10">
				<verse number="1">Min Pɔul tiɑɔnŋ o tien’i mɔb nɑ, min nbɑ k b yien ɑ n mɔk sikn-n-mɔnŋ, l i tie k n be i buol ni, ŋɑɑn mɔk pɑnŋ yuo nbɑ k n fɔk nɑn’i nɑ. *Klistu nbɑ din mɑn k din k tie wutodɑɑnɔ nɑ pɑɑk, n bɑln’mi e,</verse>
				<verse number="2">ɑ i dɑɑ te k n yɑki nɑn’i k mɑɑn n ponŋ mi nɑn mi i bɑɑl i buol ni yuo nbɑ, n kɑn dɑt i siɑb tubɑ. N mi nɑn mi i bɑɑl i buol ni yuo nbɑ sie k n dɑt nisiɑb nbɑ yɑɑ ɑ t wɑɑ tingbounŋ nɑ niib nbɑ wɑɑ lin nbɑ e nɑ tubɑ.</verse>
				<verse number="3">L tie bɑlmɔni e nɑn t mun lek be nifosɑɑli gbɑnɑnt ni, ŋɑɑn t k kɔn kunkɔnn nɑn nisɑɑli nbɑ kɔn bɑnnu nbɑ nɑ kɑɑ.</verse>
				<verse number="4">T k jikt nisɑɑlk jɑtiɑt kɑɑ, ŋɑɑn t jikt Yennu tiɑɔnŋ jɑtiɑt nbɑ mɔk pɑnŋ k sɑɑ fit biil t dɑtɑi binbeboɑ nɑ e.</verse>
				<verse number="5">T nyɑni fɑɑk mɑɑn e, k biɑ nyɑni lin nbɑ kul nyii kɑlnbɑɑni dɑnm nbɑ yet ɑ b mɔk yɑn k cie Yennu nɑ. T nyɑni dudukt kul, k te k l sɑɑk Klistu mɔb.</verse>
				<verse number="6">Ii wɑnn nɑn i sɑk Yennu mɔb gbenn yuo nbɑ nɑ, t tie siil nɑn tin dɑt bin nbɑ k sɑk nɑ tubɑ e.</verse>
				<verse number="7">I goli lin nbɑ k nilɔ fit lɑ nɑn u ninbinɑ kuukuɑ e. Nisuɑ i be i sinsuuk ni k yɑɑ ɑ u tie Klistuyuɑ e, wun tiɑl nɑn t mun tie Klistuyɑb e, nɑn wɑɑ tie biɑnŋ nbɑ nɑ.</verse>
				<verse number="8">Fei k mɔk’n, l i tie k n fuɑ bɑlɑ k l yɑb, yiikuo nbɑ k Yonmdɑɑnɔ tul’t nɑ pɑɑk. U din tul’t yiikuo nɑ ɑ tin sonm’i k dɑɑ biil’i ni.</verse>
				<verse number="9">I dɑɑ duki nɑn n luon k n diɑn kɑdɑɑɔk nbɑ sɑɑ jien’i ni.</verse>
				<verse number="10">Nisiɑb yien ɑ: «Pɔul kɑdɑɑt nɑɑn nɑn pɑndɑɑnsuɑ yɑl nɑ e, ŋɑɑn k u i tɑnŋ i bɑɑl t buol ni yuo nbɑ, u tuu tie tɑlk e, k u mɔbonɑ nɑ ji k mɔk pɑnŋ.»</verse>
				<verse number="11">L ŋɑn k l niib n bɑnn nɑn tɑɑ dɑ t kɑdɑɑt ni ɑ t sɑɑ tun biɑnŋ nbɑ nɑ, t i tɑnŋ i bɑɑl yuo nbɑ nɑ, l biɑnŋ e k t set sɑɑ tun.</verse>
				<verse number="12">Mɔmɔnm, t k luon k t jii t mɔnŋ k bikn nɑn nisiɑb nbɑ dont b mɔnŋ, k biɑ k luon k tii tie nɑn b yenm nɑ. B k mɔk yɑn. B senn b mɔnŋ biknu e, k biki b mɔnŋ k yeknt b mɔnŋ nɑn b lieb.</verse>
				<verse number="13">Ŋɑɑn tinm ŋɑnin t jɑpɑɑt kɑn gɑl telk nbɑ k Yennu wɑnn tinm. Yennu tiɑɔnŋ senn tɑɑ sɑɑ tun lin nbɑ wɑɑ, k cɑb’t ɑ tin bɑɑl i buol ni.</verse>
				<verse number="14">T ii dinŋ ii kii bɑɑl i buol ni, t bo sɑɑ fit yet ɑ t gɑl t telk, k mɑɑn t set din bɑɑl i buol ni nɑn Klistu lɑbɑmɑnn nɑ wɑɑ.</verse>
				<verse number="15">Ŋɑnn, t k gɑl t telk. T k wɑnt t mɔnŋ lieb tuonn pɑɑk. Ŋɑɑn t set mɔk dindɑnn nɑn i yɑdɑ sii puki k t sii fit tuun tuonn i sinsuuk ni k cie tɑɑ ponŋ tun lin nbɑ, ŋɑɑn k k gɑl telk nbɑ k Yennu senn nɑ.</verse>
				<verse number="16">Ŋɑnn e, t sɑɑ fit k sɑɑn dosɑi nbɑ gɑl i duo nɑ, k muɑnt lɑbɑmɑnn. T kɑn sɑɑn siɑn nbɑ k siɑb ponŋ din tun nɑ, t k luon pinpɑkt nisiɑb tuonɑ pɑɑk.</verse>
				<verse number="17">L diɑn Yennu lolkpel kɑdɑɑɔk ni ɑ: «Nilɔ nbɑ luon pɑlbifɑɑnt, l ŋɑn k wun fɑɑ pɑlbiil lin nbɑ k Yonmdɑɑnɔ tun nɑ pɑɑk e.»</verse>
				<verse number="18">Setk nɑn mɔni nisuɑ nbɑ piɑk u mɔnŋ, l k wɑnt nɑn Yennu nunm gbuo’u kɑɑ, ŋɑɑn Yonmdɑɑnɔ i piɑk wun nbɑ, ŋɑnn e wɑnt nɑn Yennu nunm gbuo’u.</verse>
			</chapter>
			<chapter number="11">
				<verse number="1">Mi i piɑk jɑti e, ŋɑɑn yinm n lek yɑbl i mɔnŋ k di suklu n pɑɑk. N mi nɑn i ponŋ tie nnɑ.</verse>
				<verse number="2">N mɔk *funfunn i pɑɑk k funfunn mɑnŋ nyi Yennu buol ni. I tie nɑn sɑpɑɑmɔ nbɑ k mi juɑ k biɑ k mɔk bisiɑt, k n jii’u k tien’ɔ *Klistu kuukuɑ sɑlkpenŋ.</verse>
				<verse number="3">Ŋɑɑn n mɔk jijiet i pɑɑk k mɑɑn n mi nɑn niib tɑn sɑɑ fit mɑnn kpɑnn’i k biil i dudukt, ɑ i ji dɑɑ wɑɑ Klistu fɑnu, nɑn wɑɑɔk nbɑ din kpɑnn Ef biɑnŋ nbɑ nɑ.</verse>
				<verse number="4">K mɑɑn i tuu mɔk suklu nɑn wun nbɑ bɑɑl i buol ni k yet’i lɑbɑliɑ nbɑ k tie Yiesu lɑbɑɑl nbɑ k t din yet’i nɑ. I gɑɑn siek nbɑ k tie Foŋɑnm, k biɑ gɑɑn lɑbɑɑl nbɑ k tie Yiesu lɑbɑmɑnn.</verse>
				<verse number="5">Niib nbɑ kpɑnn’i ɑ b tie Yiesu tuomiinbɑ nɑ, n k dukn nɑn b gɑl’n.</verse>
				<verse number="6">L i lek i tie k n k mi mɑɑn pɑku fɑnu, ŋɑɑn n set mɔk minu. Yuo kul, t biɑ din wɑnn’i nnɑ pɑɑnu ni.</verse>
				<verse number="7">Yuo nbɑ k n din muɑntl Yennu lɑbɑmɑnn k tien’i nɑ, n din k gɑɑl i bonsiɑl l pɑɑk. N din sikn n mɔnŋ e ɑ n donn’i. Mɑɑ din tun nnɑ mɑnŋ, n mɔk biit e l pɑɑk ii?</verse>
				<verse number="8">N din tuo e, k Klistu mɔtɑɑɔk nisiɑb pɑ’n, k goli’n k n tuun k tien’i.</verse>
				<verse number="9">Mɑɑ din be i buol ni yuo nbɑ k k mɔk siɑl nɑ, ŋɑɑn n lek din k muks’i ɑ yin sonm’n nɑn siɑl. T nɑɑ wɑɑs nbɑ din nyii Mɑɑseduɑnn din bɑɑl nɑn bonsiɑl nbɑ k n din luon nɑ. Mɑɑ lek din be biɑnŋ nbɑ l yuo nɑ, n biɑ lek sii be nnɑ e. N kɑn muks’i ɑ yin sonm’n nɑn bonsiɑl.</verse>
				<verse number="10">Klistu bɑlmɔni nbɑ be n ni nɑ pɑɑk e, k n yet ɑ suɑ kɑn mi bɔl n yugontl Akɑɑyi tingbounŋ ni lokl kul po.</verse>
				<verse number="11">Biɑ pɑɑk e? Lin nbɑ nɑ wɑnt ɑ n k luon’i ee? Yennu ŋɑnin mi nɑn n luon’i.</verse>
				<verse number="12">N lek biɑ sii tuun nɑn mɑɑ tuun mɔtɑɑnɑ biɑnŋ nbɑ nɑ e. Ŋɑnn e sɑɑ te k dɑnm nbɑ luon k bin wɑnn b mɔnŋ nɑn b mun tuun nɑn tinm nɑ, dɑɑ lɑɑt yɑɑk.</verse>
				<verse number="13">L nibuolu tie fɑɑk tuomiinbɑ e, k kpɑnn’i b tuonɑ ni, k nɑnt b mɔnŋ nɑn Klistu tuomiinbɑ ŋɑɑn b k tie u tuomiinbɑ kɑɑ.</verse>
				<verse number="14">L k tie lin nbɑ mɔk yɑɑl-lituk kɑɑ. Nnɑ e k *Sɑɑtɑn tiɑɔnŋ nɑnt u mɔnŋ nɑn yentu *mɑlɑkɑ nɑ.</verse>
				<verse number="15">L pɑɑk, Sɑɑtɑn tuontunnɑ i nɑnt b mɔnŋ nɑn Yennu nbɑ ŋɑn nɑ tuontunnɑ, l k mɔk yɑɑl-lituk. Ŋɑɑn b juontu e tɑn sɑɑ jɑnŋ nɑn b tuonɑ nbɑ tie bɑnnu nbɑ.</verse>
				<verse number="16">N biɑ sɑɑ ŋɑnm yet’i wɑɑ, i dɑɑ duki nɑn n tie wɑɑtɔ e. Ŋɑɑn l i tie k i lek i duki nnɑ i e, yin gɑɑl’n nɑn yɑɑ sɑɑ gɑɑl wɑɑtɔ bɑnnu nbɑ, k n fit wɑnn n mɔnŋ wɑɑnm-nnɑ.</verse>
				<verse number="17">Mɑɑ yien’i lin nbɑ nɑ k tie lin nbɑ k Yonmdɑɑnɔ wɑnn’n ŋɑɑn mɑɑ piɑk n mɔnŋ bɑnnu nbɑ, n set piɑk nɑn wɑɑtɔ nɑ e.</verse>
				<verse number="18">Niib bonciɑnn nbɑ wɑnt b mɔnŋ tingbounŋ nɑ bonɑ pɑɑk nɑ, n mun sɑɑ wɑnn n mɔnŋ ɑ.</verse>
				<verse number="19">Yinm nbɑ mɔk yɑn bonciɑnn nɑ, i tuu di suklu nɑn wɑɑtb k biɑ mɔk pɑlpienn l pɑɑk.</verse>
				<verse number="20">Nisuɑ i suol’i k jii’i tien’i u dɑɑbɑ, k ŋmɑb’i bont, k kpɑnn’i, k mɔk kɑlnbɑɑni, k pebt’i tɑnpɑki, ŋɑɑn i tuu di suklu nɑn l dɑɑnɔ e.</verse>
				<verse number="21">N tiin fei ŋɑɑn tɑɑ din be i buol nɑ, t din k mɔk pɑɑlu k sɑɑ fit tun nnɑ. Nisuɑ i mɔk pɑl k wɑnt u mɔnŋ siɑl pɑɑk, n mun sɑɑ wɑnn n mɔnŋ l pɑɑk. N set piɑk nɑn wɑɑtɔ nɑ e.</verse>
				<verse number="22">B i tie *Suifnbɑ i e, n mun tie *Suif nilɔ e. B i tie Islɑɑeltieb i e, n mun tie ŋɑnn e. B i tie Ablɑɑhɑɑnm yɑɑbuonɑ i e, n mun biɑ tie yenɔ e.</verse>
				<verse number="23">B i tie Klistu tuontunnɑ i e, min e set tie Klistu tuontunnɔ k cie’b (n pɑk nɑn wɑɑtɔ nɑ e). N tuun tuonn k cie’b. B kuɑn’n dɑnsɑlk k cie’b. B buo’n gbɑnn k cie’b. N biɑ lɑ ninbɔnŋ bonciɑnn k k fɔk nɑn kuun k cie’b.</verse>
				<verse number="24">Tɑɑl munŋmu k Suifnbɑ yudɑnm din buo’n kpɑɑsɑ piintɑ nɑn ŋɑn-yiɑ.</verse>
				<verse number="25">Luonmtieb din buo’n lɑnbɑnɑ tɑɑl muntɑ. Niib din tɑn jɑɑt’n tɑnɑ siɑn-yuo. Ŋɑlnt din libt cɑɑn nɑn’n nyun ni tɑɑl muntɑ, k yentunmunn nɑn nyɑmunn k n din be mɔkgbenŋl nyun pɑɑk.</verse>
				<verse number="26">N din tuu sonm yuo kul k sɑɑ n sɔni, k lɑɑt nyun ni ninbɔnŋ, k biɑ tuu lɑɑt ninbɔnŋ fɑt-tieb buol ni, nɑn n tiɑɔnŋ niib buol ni, nɑn nibuolgɑnu buol ni, k biɑ lɑɑt ninbɔnŋ digbɑngbenŋɑ ni, nɑn muuk ni, nɑn mɔkgbenŋl ni, nɑn nisiɑb nbɑ kpɑnn ɑ b tie Klistuweilɑ nɑ buol ni.</verse>
				<verse number="27">N din set tuun tuonɑ nɑn ninmɔnn, k lɑɑt fɑlɑ, k k guɑnt nyiɑɔk yuo nɑn yuo. Kon nɑn nyun-nyuklu din tuu suol’n, k n kɔnŋt jiet, k wɑɑt so’n, k n bongbɑbkɑl k jɑnŋt’n.</verse>
				<verse number="28">L k tie l kul kɑɑ. Dɑɑl kul n mɔk yɑnputuk yuo nbɑ k n duki Klistu mɔtɑɑɔk niib nbɑ be l kul po nɑ.</verse>
				<verse number="29">Nisuɑ i kii mɔk pɑnŋ i e, n mun tuu bɑnŋ e. Nisuɑ i bɑɑ biit ni, n pɑl ni tuu biil bonciɑnn.</verse>
				<verse number="30">L i bɑɑl nɑn mɑn wɑnn n mɔnŋ, n sɑɑ wɑnn n mɔnŋ k jiin n tɑtunŋ po e.</verse>
				<verse number="31">Yonmdɑɑnɔ Yiesu Bɑɑ Yennu, wun nbɑ yen *yudɑnt nɑn yuo nbɑ kɑɑ gbennu nɑ, ŋuɑ e mi nɑn n k fɑ fɑɑk kɑɑ.</verse>
				<verse number="32">Mɑɑ din be Dɑɑmɑɑs duo ni yuo nbɑ, kpɑnbɑl Alietɑɑs yuo nɑ, duo mɑnŋ ni gobnɑ din luon wun suol’n e, k din te k sejenm sie duo mɑnŋ tɑnmɔb ni k goli ɑ bin suol’n.</verse>
				<verse number="33">Ŋɑnn e k b din jii’n k kpien’n kpɑncubgbenŋl ni, k din duɑnt sikn’n tɑkɑlbonn nbɑ be duo mɑnŋ juonn ni nɑ, k n din nyii juɑ mɑnŋ nuu ni.</verse>
			</chapter>
			<chapter number="12">
				<verse number="1">L kpɑɑ tɑlɑs k mii lek i mɔk pɑlbifɑɑnt, ŋɑɑn l k mɔk nyuɑt. Mɔtɑɑnɑ n sɑɑ wɑnn’i yelntu nɑn lɑbɑɑl nbɑ k Yonmdɑɑnɔ fiit wɑnn’n.</verse>
				<verse number="2">N mi jɑsuɑ nbɑ tie Klistuyuɑ k Yennu din jii’u k donn’ɔ *Yendɔunŋ ni sɑnpɑɑpo. L binɑ piik nɑn ŋɑnnɑ e nɑ. Wɑɑ set din duo nɑn mɔni ɑmi wɑɑ din lɑ yelntu e, n k mi, Yennu kuɑ e mi.</verse>
				<verse number="3">N mi nɑn u din duo Yendɔunŋ ni wɑɑ, ŋɑɑn nɑn mɑɑ ponŋ yet bɑnnu nbɑ nɑ, n k mi wɑɑ set din duo nɑn mɔni ɑmi wɑɑ din lɑ yelntu e, Yennu kuɑ e mi.</verse>
				<verse number="4">Lenŋ, u din gbɑt mɔbonɑ nbɑ k nilɔ k fit ŋɑnm piɑk, k Yennu biɑ k cɑb ɑ nilɔ i piɑk.</verse>
				<verse number="5">N sii mɔk yugontl juɑ nɑ pɑɑk ŋɑɑn n kii mɔk yugontl n mɔnŋ pɑɑk. K mɑɑn n tie tɑlk e.</verse>
				<verse number="6">Mi i bo i luon k n fuɑ bɑlɑ i e, n bo kii tie wɑɑtɔ kɑɑ, k mɑɑn mɔmɔnm kuukuɑ e k n bo sii piɑk. Ŋɑɑn n kɑn fuɑ bɑlɑ, k mɑɑn n k luon k suɑ n pɑk’n, l i kii tie lin nbɑ k u lɑ n binbenŋ ni ɑmi k u gbɑt n mɔb ni.</verse>
				<verse number="7">Yonmdɑɑnɔ nbɑ te k n bɑnn lin nbɑ nɑ tie bɑktnɔunŋ o, l pɑɑk, ɑ k n dɑɑ fuɑ bɑlɑ, n din lɑ dɑnŋ n gbɑnu ni. B din tun *Sɑɑtɑn tuomu e k u tul’n dɑnŋ mɑnŋ.</verse>
				<verse number="8">N miɑl Yonmdɑɑnɔ tɑɑl muntɑ ɑ wun nyinn l muksuk mɑnŋ n ni,</verse>
				<verse number="9">ŋɑɑn Yonmdɑɑnɔ yet’n ɑ: N lonm jɑnŋ’ɑ wɑɑ. N pɑnŋ sɑɑ tun fɑnu yuo nbɑ k ɑ k mɔk pɑnŋ e. Ŋɑnn ɑmi, n sii fuɑ bɑlɑ, k mɑɑn n tie tɑtmɔ e. Ŋɑnn e tie k *Klistu pɑnŋ i be n ni.</verse>
				<verse number="10">L i tie Klistu pɑɑk k n di butunŋ, k lɑɑt sukt, k di fɑlɑ nɑn muksuk, k lɑɑt mɑɑn, n mɔk pɑlpienn, k mɑɑn n butunŋ ni n set mɔk pɑnŋ.</verse>
				<verse number="11">N piɑk nɑn wɑɑtɔ nɑ e ŋɑɑn yinm e te k n tie nnɑ. Yinm e bo sɑɑ pɑk’n, k mɑɑn mi i lek i kii tie siɑl, ŋɑɑn bin nbɑ kpɑnn ɑ b mɑntk tie Klistu tuomiinbɑ nɑ k gɑl’n.</verse>
				<verse number="12">Mɑɑ din be i buol ni k tuun bɑktnɔunŋ nyinɑ nɑn tuonjɑɑnɑ, k di suklu yuo kul nɑ, ŋɑnn e wɑnt nɑn n set tie *tuomi e.</verse>
				<verse number="13">Nlee k Klistu mɔtɑɑɔk niib nbɑ be cɑkl cɑkl nɑ cie’i ni i? Mɑɑ k boi’i bonsiɑl sonml po nɑ, ŋɑnn e te k b cie’n ii? L i tie ŋɑnn i e te k n mɔk biit, yin tien’n gɑfɑlɑ mɑn.</verse>
				<verse number="14">L tɑɑl muntɑ e nɑ k n tuu tie siil mɑɑ n bɑɑl i buol ni. N k yɑɑ n bɑɑl k luon siɑl kɑɑ i buol ni, ŋɑɑn n luon yinm e, k l k tie n luon i likli kɑɑ. Wɑɑs k luon bont k tien b dɑnm, ŋɑɑn wɑdɑnm e luon bont k tien wɑɑs.</verse>
				<verse number="15">L sii mɑn’n bonciɑnn mi i jii n mɔktuk kul nɑn n pɑnŋ kul sonm’i. Mi i luon’i bonciɑnn ɑ, yinm sii luon’n wɑɑnm-nnɑ ee?</verse>
				<verse number="16">I mi nɑn n din k tie jik-kpiɑtl k tul’i, ŋɑɑn k suɑ sɑɑ yet ɑ n din tie kpelikpeli dɑɑnɔ k kpɑnn’i k suol’i bɑluk.</verse>
				<verse number="17">Mɑɑ din tun nisiɑb i buol ni nɑ, b suɑ din mi k ŋmɑb i bonsiɑl k dii ŋɑɑn tenn k tɑn tul’n i?</verse>
				<verse number="18">N din bɑln Tiit ɑ wun sɑɑn i buol ni, k biɑ din te k t nɑɑ bisiɑk mun ciɑn’ɔ. Tiit din mi k ŋmɑb i bont ii? Min nɑn ŋuɑ k tɑɑ dudukt ii? T k tɑɑ binbenŋ ii?</verse>
				<verse number="19">I duki ɑ tɑɑ piɑk nɑ, t luon k t nyinn t mɔnŋ mɑɑn ni ee? L k tie nnɑ kɑɑ. T be Yennu tuɑnn po e, k piɑk Klistu nbɑ luon biɑnŋ nbɑ. T yɔnimɔni, t luon k t sonm’i e k i wei Yennu sɔnu fɑnu. Ŋɑnn e te k t yien’i.</verse>
				<verse number="20">N yɑn put i pɑɑk e nɑn mɑɑ tɑn sɑɑ bɑɑl i buol ni k kɑn lɑ’i k i be nɑn mɑɑ luon yii be biɑnŋ nbɑ nɑ, k i mun kɑn lɑ’n k n be nɑn yɑɑ luon mii be biɑnŋ nbɑ nɑ. N mɔk jijiet nɑn n sɑɑ lɑ’i k i kɔn nɑn i lieb, k mɔk *funfunn nɑn i lieb, k dont wutuol i lieb pɑɑk, k mɔk nɑɑniɑɔk nɑn lieb, k suki i lieb, k biil i lieb, k mɔk jɑpɑɑt k tie kɑlnbɑɑni k tie kpilkpil.</verse>
				<verse number="21">N biɑ mɔk jijiet nɑn mi i bɑɑl i buol biɑk, Yennu sɑɑ te k n di fei i pɑɑk, k n pɑl sɑɑ biil i siɑb bonciɑnn pɑɑk, k mɑɑn b ponŋ tun biit, k mɔk niɑnbiiuk nɑn boncuncontuonɑ nɑn dɑyibu, k biɑ k mɔ kuɑŋɑɑn l pɑɑk k lebt binbenŋ.</verse>
			</chapter>
			<chapter number="13">
				<verse number="1">N sɑɑ bɑɑl i buol k pukn tɑɑl muntɑ e nɑ. L tie nɑn lɑɑ diɑn Yennu lolkpel kɑdɑɑɔk ni: «L i tie k i sɑɑ tɑɑl suɑ, sie k siɑlɑɑdɑnm tie bɑnle ɑmi bɑntɑ.»</verse>
				<verse number="2">Mɑɑ din bɑɑl i buol tɑɑl munle ni nɑ, n din kpɑɑn’i kul nbɑ ponŋ tun biit nɑ, nɑn i lieb kul ɑ. Mɑɑ ji k be i buol ni nɑ, ŋɑɑn n lek kpɑɑn’i nɑn mɑɑ din ponŋ kpɑɑn’i biɑnŋ nbɑ sinsinn nɑ. Mi i tɑnŋ i bɑɑl, n sɑɑ dɑt b tubɑ wɑɑ.</verse>
				<verse number="3">Ŋɑnn e sɑɑ wɑnn nɑn *Klistu e te k n piɑk. U k tie butmɔ kɑɑ i sinsuuk ni, ŋɑɑn u mɔk pɑnŋ i buol ni.</verse>
				<verse number="4">L tie mɔni nɑn u din jii u pɑnŋ mɑnŋ e k bɑkn bil ŋɑɑn din sɑk k b kpɑɑ’u dɑpunpunn pɑɑk. Mɔtɑɑnɑ, Yennu pɑnŋ pɑɑk k u be u mɑnfuol ni. Tɑɑ tɑɑn nɑn’ɔ nɑ pɑɑk k t mun k mɔk pɑnŋ, ŋɑɑn tɑɑ tuun nɑn’i bɑnnu nbɑ nɑ pɑɑk k t mun tɑɑn nɑn’ɔ k lɑ mɑnfuol Yennu yiikuo ni.</verse>
				<verse number="5">Gotl i mɔnŋ mɔnŋ k bikn i mɔnŋ k lɑɑn i set wɑɑ yɑdɑ sɔnu uu? I k mi nɑn Yiesu Klistu be i ni ee? Ami siɑl kɑɑ k wɑnn nɑn i tien yɑdɑ ɑɑ?</verse>
				<verse number="6">N mɔk dindɑnn nɑn i sɑɑ bɑnn nɑn tinm ŋɑnin mɔk lin nbɑ wɑnn nɑn t tien yɑdɑ.</verse>
				<verse number="7">T mei Yennu k tien’i ɑ i dɑɑ tuun biit. T k luon tin wɑnn lin nbɑ k t fit tuun kɑɑ, ŋɑɑn t luon k yii tuun bonŋɑnn e, l i lek i tie k t mɔnŋ k fit tuun.</verse>
				<verse number="8">K mɑɑn t k fit tuun lin nbɑ sɑɑ jiin Yennu mɑɑn nbɑ tie bɑlmɔni nɑ puol, ŋɑɑn t sɑɑ tun lin nbɑ sɑɑ te k mɑɑn mɑnŋ n sɑɑn tuɑnn po kuukuɑ e.</verse>
				<verse number="9">L i tie k t tie tɑtm ŋɑɑn k i mɔk pɑnŋ, t mɔk pɑlpienn e. Ŋɑnn e k t mei Yennu k tien’i ɑ ii mɔk binbenŋ nbɑ gbuot u nunm.</verse>
				<verse number="10">L pɑɑk, mɑɑ k be i buol ni nɑ, k n dɑ kɑdɑɑɔk nɑ k tien’i ɑ mi i tɑnŋ i bɑɑl i buol ni yuo nbɑ, l kii kpɑɑ tɑlɑs k n wɑnn’i n yiikuo. Yonmdɑɑnɔ e din tul’n yiikuo mɑnŋ, ɑ n sonm’i k yin wei u sɔnu fɑnu. U din k tul’n yiikuo mɑnŋ ɑ n biil’i kɑɑ.</verse>
				<verse number="11">Mɔtɑɑnɑ lɑɑ, n nɑɑ wɑɑs, yinm nbɑ tie Klistuweilɑ nɑ, ii be mɑn pɑlmɑnn ni. Ii luon mɑn bɑnnu nbɑ sɑɑ te k i dɑɑ mɔk biit, kii cien i lieb pɑlɑ, kii biɑ kii gbiɑ i lieb mɑɑn pɑɑk. Ii be mɑn mɑnu ni, k Yennu nbɑ tie lonm nɑn mɑnu Yennu nɑ ii be nɑn’i.</verse>
				<verse number="12">Ii fuont i lieb kii kpɑnmi mɑn. Yennu niib kul nbɑ be nnɑ nɑ fuont’i.</verse>
				<verse number="13">Yonmdɑɑnɔ Yiesu Klistu ninkpɑbɑɔnŋ, nɑn Yennu lonm, nɑn u Foŋɑnm mɔtɑɑɔk nɑ i be nɑn i kul ɑ.</verse>
			</chapter>
		</book>
		<book number="48">
			<chapter number="1">
				<verse number="1">Min Pɔul nbɑ tie *Klistu *tuomi nɑ, nisɑɑli kɑɑ tun’n, nisɑɑlk kɑɑ biɑ tien’n Klistu tuomi, ŋɑɑn Bɑɑ Yennu nɑn Yiesu Klistu nbɑ k u din fiin’ɔ kuun ni nɑ e din lukt’n. Min Pɔul nɑn t nɑɑ wɑɑs nbɑ be nnɑ nɑ kul fuont Klistuweilɑ nbɑ be Gɑɑlɑɑti tinŋ ni.</verse>
				<verse number="2"></verse>
				<verse number="3">T Bɑɑ Yennu nɑn Yonmdɑɑnɔ Yiesu Klistu ii mɔk ninkpɑbɑɔnŋ nɑn’i, k biɑ tul’i mɑnu.</verse>
				<verse number="4">Yiesu Klistu e din cɑb u mɔnŋ t biit pɑɑk, ɑ wun fɑt’t tingbounŋ nbɑ mɔk biit nɑ ni nɑn t Bɑɑ Yennu nbɑ luon bɑnnu nbɑ.</verse>
				<verse number="5">Ŋuɑ Yennu kuukuɑ e yen dontl nɑn yuo nbɑ kɑɑ gbennu. * Amenn.</verse>
				<verse number="6">L bɑkt’n e nɑn yɑɑ nyik Yennu yiɑn ɑ, wun nbɑ din yiin’i Klistu ninkpɑbɑɔnŋ ni, ŋɑɑn gɑɑn lɑbɑmɑnliɑ.</verse>
				<verse number="7">Setk nɑn mɔni, lɑbɑmɑnliɑ kɑɑ, ŋɑɑn nisiɑb be k yɑbi b mɔnŋ pɑɑk ɑ bin ŋmɑt i dudukt, k biɑ lebt k biil Klistu lɑbɑmɑnn nɑ.</verse>
				<verse number="8">L i lek i tie *Yendɔunŋ ni *mɑlɑkɑ ɑmi tinm i muɑnt lɑbɑmɑnsiɑl k l be l kuukuɑ k k tie tɑɑ ponŋ din muɑnt lin nbɑ tul’i nɑ, mɔpol ii be t kul ɑ pɑɑk!</verse>
				<verse number="9">T ponŋ din yet’i e wɑɑ, ŋɑɑn n biɑ ŋɑnmt yien’i e mɔtɑɑnɑ: nisuɑ i muɑnt lɑbɑmɑnsiɑl k tul’i k l k tie lin nbɑ k i din gɑɑl nɑ, mɔpol ii be u pɑɑk.</verse>
				<verse number="10">N yiɑb mɑɑ n gɑɑl nisɑɑlk pɑku kuo Yennu yɑl e? N luon k mii tun lin nbɑ k niib luon ɑmi ii? L i tie k n luon k mii tuun lin nbɑ k niib luon nɑ, n ji kii tie Klistu tuontunnɔ.</verse>
				<verse number="11">N nɑɑ wɑɑs, n yɑɑ n tiɑl’i nɑn lɑbɑmɑnn nbɑ k n muɑnt nɑ k nyii nisɑɑlk buol ni kɑɑ,</verse>
				<verse number="12">k mɑɑn n din k gɑɑl’l nisɑɑlk buol ni kɑɑ, ŋɑɑn Yiesu Klistu mɔnŋ mɔnŋ e din fiit wɑnn’n.</verse>
				<verse number="13">I ponŋ gbɑt mɑɑ din tuun biɑnŋ nbɑ yuo nbɑ k n din wɑɑ *Suifnbɑ jɑɑnti nɑ. L yuo nɑ n din tuu muksl Yennu mɔtɑɑɔk niib bonciɑnn, k yɑbi n mɔnŋ mɑɑ n biil’b k gbenn.</verse>
				<verse number="14">Tinm Suifnbɑ sinsuuk ni, min e din gɑl tuɑnn n wɑɑkl ni t jɑɑnti sɔnu ni, k mɑɑn n din jii n pɑl kul ɑ k wɑɑ t yejɑnm kɑɑl nbɑ wɑnt lin nbɑ e.</verse>
				<verse number="15">Ŋɑɑn Yennu din lukt’n u ninkpɑbɑɔnŋ pɑɑk, k b dɑɑ din k mɑln, k yiin’n ɑ mɑn tun u tuonɑ.</verse>
				<verse number="16">Yuo nbɑ k u din dukn nɑn l ŋɑn, k u din nyinn u Bik mɑnŋ pɑɑnu ni k wɑnn’n ɑ n muɑnt u lɑbɑmɑnn k tul bin nbɑ k tie Suifnbɑ. L yuo mɑnŋ, n din k sɑɑn nisɑɑlk buol ni k sɑɑ fɑɑ suɑ bɑɑnn.</verse>
				<verse number="17">N biɑ din k sɑɑn Selusɑɑlenm k sɑɑ lɑ bin nbɑ din dɔnŋ tien tuomiinbɑ nɑn’n nɑ, ŋɑɑn n din fiil e l tɑɑkpɑɑk ni k sɑɑn Alɑɑbi tinŋ ni. L puolpo e k n ŋmɑt sɑɑn Dɑɑmɑɑs duo ni.</verse>
				<verse number="18">Binɑ ŋɑntɑ puolpo e k n din tɑn sɑɑn Selusɑɑlenm mɑɑ n bɑnn Piɑl, k din biɑl u buol ni dɑɑ piik nɑn ŋɑnŋmu.</verse>
				<verse number="19">N ji din k lɑ tuomiinbɑ nɑ ni suɑ k pukn, sie Sɑɑk, Yonmdɑɑnɔ ninjɑ nɑ.</verse>
				<verse number="20">Yennu mɔnŋ mi nɑn mɑɑ diɑn lin nbɑ nɑ tie bɑlmɔni e k fɑɑk kɑɑ lenŋ.</verse>
				<verse number="21">L puolpo e k n din sɑɑn Siili nɑn Siiliisi cinciɑɔnŋ po.</verse>
				<verse number="22">L yuo nɑ k Klistuweilɑ nbɑ be Suude tinŋ ni nɑ din k mi’n.</verse>
				<verse number="23">Bɑɑ din mi lin nbɑ din tie b lieb nbɑ din yien ɑ: «Juɑ nbɑ din tuu muks tinm nɑ, mun ji diɑ lɑbɑmɑnn nbɑ k u din yɑɑ wun biil nɑ e, k muɑntl tien niib.»</verse>
				<verse number="24">K b din piɑk Yennu n pɑɑk lin nbɑ nɑ po.</verse>
			</chapter>
			<chapter number="2">
				<verse number="1">Tɔn, l binɑ piik nɑn ŋɑnnɑ puolpo e, k min nɑn Bɑɑlnɑɑbɑɑs din ŋmɑt sɑɑn Selusɑɑlenm, k n jii Tiit mun.</verse>
				<verse number="2">Yennu e din fiit l sɔnu sɑɑnu pɑɑnu ni k wɑnn’n, l pɑɑk e te k n sɑɑn. Lenŋ e k n yiin Klistuyɑb sɑɑkɑb nɑ, t kuukuɑ, k wɑnn’b lɑbɑmɑnn muɑnti nbɑ k n muɑntl k tien bin nbɑ k tie *Suifnbɑ nɑ, k mɑɑn n din k luon mɑɑ ponŋ tun lin nbɑ, kuo mɑɑ tuun lin nbɑ nɑ n tɑn biɑl yɑnn k nyuɑt kɑɑ.</verse>
				<verse number="3">Tɔn, n tɔk-nɑn-luɑ Tiit tie Gles nilɔ e, ŋɑɑn suɑ din k miɑ’u ɑ wun pot u punn.</verse>
				<verse number="4">L mɑɑn din kɑn bɑɑl, ŋɑɑn nisiɑb nbɑ fɑ fɑɑk b mɔnŋ pɑɑk, ɑ b mun tie Klistuweilɑ nɑ din kuɑ t sinsuuk ni wuol ni, ɑ bin piki k bɑnn tɑɑ mɔk yent-n-mɔnŋ Yiesu *Klistu ni biɑnŋ nbɑ k biɑ luon tii tie Muois *senni dɑɑbɑ nɑ.</verse>
				<verse number="5">Ŋɑɑn tɑɑ mun luon tin diɑ lɑbɑmɑnn nɑn l bɑlmɔni sɔnu k tul’i nɑ pɑɑk, t k sɑk tul’b nɑn wɑɑnm-nnɑ wɑɑ.</verse>
				<verse number="6">Bin nbɑ k b yi’b sɑɑkɑb nɑ, b i tie nijɑɑnɑ ɑmi b i kii tie i e, l k kpɑɑ tɑlɑs min yɑɑ buol, k mɑɑn Yennu k biki nɑn ningɑnni. Ŋɑnm nbɑ k b yi’b sɑɑkɑb nɑ din k pukn’n sennsɑi.</verse>
				<verse number="7">Ŋɑɑn bɑɑ set lɑ lin nbɑ n buol ni tie Yennu nbɑ lukt’n, ɑ n muɑnt u lɑbɑmɑnn k tul bin nbɑ k tie Suifnbɑ nɑ, nɑn biɑnŋ nbɑ k u din lukt Piɑl, ɑ wun muɑnt l lɑbɑmɑnn k tul Suifnbɑ nɑ.</verse>
				<verse number="8">K mɑɑn Yennu nbɑ din tien Piɑl *tuomi k tul Suifnbɑ nɑ e, mun din tien’n *tuomi k tul bin nbɑ k tie Suifnbɑ nɑ.</verse>
				<verse number="9">Sɑɑk nɑn Piɑl nɑn Sɑn nbɑ din tie nɑn jɑɑntɑli nɑ, din bɑnn nɑn Yennu e tul’n tuongɑnkɑl nɑ, k b din fuont min nɑn Bɑɑlnɑɑbɑɑs k t yok lieb nii ni k ŋɑnn e din wɑnt ɑ t kul ɑ mɔk mɔtɑɑɔk nɑn t lieb. Tinm nɑn ŋɑnm din sɑk e ɑ min nɑn Bɑɑlnɑɑbɑɑs i muɑntl lɑbɑmɑnn kii tien bin nbɑ k tie Suifnbɑ nɑ, k b mun i muɑntl kii tien Suifnbɑ.</verse>
				<verse number="10">Bon-yenn nbɑ k b din yet’t din tie: ɑ t dɑɑ tɑnmt tɑlɑs-dɑnm nbɑ be b sinsuuk ni nɑ po. L mun e k n set ponŋ din luon tumu.</verse>
				<verse number="11">Ŋɑɑn yuo nbɑ k Piɑl bɑɑl Antiɑɔs nɑ, n din yɑki nɑn’ɔ niib ni, k mɑɑn u din mɔk biit.</verse>
				<verse number="12">Sɑɑk din tun nisiɑb Antiɑɔs duo ni, k bɑɑ din dɑɑ k bɑɑl yuo nbɑ nɑ, Piɑl din lɑkn di jiet nɑn bin nbɑ k tie Suifnbɑ. Ŋɑɑn bɑɑ tɑn bɑɑl yuo nbɑ, k u ji kpɑt kpinŋ k k sɑk wun di nɑn’m, k mɑɑn u din tiin niib nbɑ tien *punpotu yɑdɑ nɑ e.</verse>
				<verse number="13">L pɑɑk, k Suifnbɑ lieb nɑ mun piin tuun nɑn Piɑl nɑ, k Bɑɑlnɑɑbɑɑs mɔnŋ mun ŋmɑt k wɑɑ b bontitiet mɑnŋ.</verse>
				<verse number="14">Mɑɑ lɑ k b k tɔkn lɑbɑmɑnn sɔnu nɑn bɑlmɔni yuo nbɑ, k n yet Piɑl, b kul nunm ni, mɑɑ: «Fɑɑ bɑɑl nnɑ, ɑ binbenŋ tie nɑn wun nbɑ k tie Suif nilɔ nɑ e. Ŋɑɑn mɔtɑɑnɑ, bee k ɑ muks bin nbɑ k tie Suifnbɑ, ɑ bii be nɑn Suifnbɑ nɑ?»</verse>
				<verse number="15">Tɔn, t tie Suifnbɑ mɑti e, t k tie nibuolgɑnm nbɑ k b yi’b biitdɑnm nɑ kɑɑ,</verse>
				<verse number="16">k t mi nɑn sie k nilɔ n tien Yiesu Klistu yɑdɑ, ŋɑnn e sɑɑ te k Yennu n yet ɑ u tie niŋɑnɔ u buol. L k tie tɑɑ tuun senni nbɑ yɑɑ tii tuun lin nbɑ pɑɑk kɑɑ. L pɑɑk, t mɔnŋ mun tien Yiesu Klistu yɑdɑ, ɑ Yennu n yet ɑ t tie niŋɑnm u buol yɑdɑ mɑnŋ pɑɑk e, ŋɑɑn l k tie senni tuonɑ tumu pɑɑk kɑɑ. K mɑɑn Yennu kɑn yet ɑ suɑ tie niŋɑnɔ u buol senni mɑnŋ tuonɑ tumu pɑɑk.</verse>
				<verse number="17">L i tie k t yɑbi ɑ Yennu n yet ɑ t tie niŋɑnm u buol Klistu pɑɑk, ŋɑɑn t biɑ lɑ nɑn t mun tie biitdɑnm e, ŋɑnn e wɑnt nɑn Klistu e te k niib tuun biit ɑmi ii? Aɑi, l k wɑnt nnɑ kɑɑ.</verse>
				<verse number="18">Tɔn, mi i jinŋ i ŋɑnmt mɑɑ lin nbɑ k n din yet nɑ i e, Ŋɑnn n wɑnt nɑn n mɔnŋ tie biitdɑɑnɔ e nɑ.</verse>
				<verse number="19">K mɑɑn senni te k n kpo senni mɑnŋ buol, ɑ mii mɔk mɑnfuol Yennu buol. L tie nɑn senni mɑnŋ din tɑɑn kpɑɑ min nɑn Klistu dɑpunpunn pɑɑk nɑ e.</verse>
				<verse number="20">L pɑɑk, mɑnfuol nbɑ k n mɔk n gbɑnɑnt ni mɔtɑɑnɑ, n mɔk l mɑnfuol mɑɑ tien Yennu Bijɑ yɑdɑ nɑ e. Ŋuɑ din luon’n k din cɑb u mɑnfuol n pɑɑk.</verse>
				<verse number="21">N k nyik Yennu ninkpɑbɑɔnŋ kɑɑ. L i tie k Yennu bo sɑɑ yet ɑ nilɔ nbɑ sɑk senni nɑ e tie niŋɑnɔ u buol, l bo wɑnt nɑn Klistu kuun mɑnŋ tie yɑnn e.</verse>
			</chapter>
			<chapter number="3">
				<verse number="1">Yinm Gɑɑlɑɑtitieb, bonjɑtɑ nɑ! Yinm nbɑ k t ponŋ din wɑnn’i Yiesu *Klistu dɑpunpunn pɑɑk kuun po nyik nyik nɑ, ŋmee jin tɑn lol’i ni?</verse>
				<verse number="2">I yet’n bon-yenn kuɑ mɑn. Yɑɑ din cɔln *senni nɑ pɑɑk e din te k i gɑɑl Foŋɑnm ɑmi yɑɑ din gbɑt lɑbɑmɑnn nɑ, k tien yɑdɑ nɑ pɑɑk e din te k i gɑɑl’ɔ?</verse>
				<verse number="3">Bee te k i k mɔk yɑn i? I din piin Klistuweiu nɑn Foŋɑnm e. I ji tɑn luon yin juont nɑn i mɔnŋ mɔnŋ pɑnŋ ee?</verse>
				<verse number="4">I din gɑɑl Foŋɑnm k biɑ lɑ bɑktnɔunŋ tuonjɑɑnɑ nɑ yɑnn ee? Aɑi l din k tien yɑnn kɑɑ.</verse>
				<verse number="5">Yɑɑ tun senni tuonɑ nɑ pɑɑk e te k Yennu tul’i Foŋɑnm k tuun yɑɑl-lituk tuonɑ i sinsuuk ni ɑmi yɑɑ gbɑt lɑbɑmɑnn k tien yɑdɑ nɑ pɑɑk e?</verse>
				<verse number="6">L diɑn Yennu lolkpel kɑdɑɑɔk ni ɑ: «Ablɑɑhɑɑnm din tien Yennu yɑdɑ, l pɑɑk, k Yennu din yet ɑ u tie niŋɑnɔ u buol.»</verse>
				<verse number="7">Ŋɑnn e k l ŋɑn yin bɑnn nɑn niib nbɑ tien Yennu yɑdɑ nɑ, ŋɑnm e tie Ablɑɑhɑɑnm yɑɑbuonɑ.</verse>
				<verse number="8">K l biɑ din diɑn Yennu lolkpel kɑdɑɑɔk ni, ɑ Yennu tɑn sɑɑ yet ɑ bin nbɑ k tie *Suifnbɑ mun tie niŋɑnm u buol b yɑdɑ pɑɑk. L pɑɑk e k lɑbɑmɑnn mɑnŋ diɑn Yennu lolkpel kɑdɑɑɔk ni k tul Ablɑɑhɑɑnm ɑ: «A pɑɑk e k nisɑɑli buolu buolu kul ɑ sɑɑ lɑ yetŋɑnm.»</verse>
				<verse number="9">L pɑɑk, Yennu yɑt yetŋɑnm bin nbɑ tien’ɔ yɑdɑ nɑ pɑɑk, nɑn wɑɑ din yɑt yetŋɑnm Ablɑɑhɑɑnm nbɑ din tien’ɔ yɑdɑ nɑ pɑɑk.</verse>
				<verse number="10">Ŋɑɑn bin nbɑ duki nɑn b tie niŋɑnm b senni weiu nɑ pɑɑk nɑ, Yennu mɔpol be b pɑɑk, k mɑɑn l diɑn Yennu lolkpel kɑdɑɑɔk ni ɑ: «Wun nbɑ k wɑɑ senni kul nbɑ diɑn kɑdɑɑɔk mɑnŋ ni nɑ, Yennu mɔpol be u pɑɑk.»</verse>
				<verse number="11">Ŋɑnn e wɑnt fɑnu nɑn senni diɑnu kɑn fit te k nilɔ i tie niŋɑnɔ Yennu buol ni, k mɑɑn l diɑn Yennu lolkpel kɑdɑɑɔk ni ɑ: «Wun nbɑ k Yennu yien ɑ u tie niŋɑnɔ u buol u yɑdɑ nɑ pɑɑk, l dɑɑnɔ sii mɔk mɑnfuol.»</verse>
				<verse number="12">Ŋɑɑn senni diɑnu nɑn yɑdɑ tienu bɔkt ɑ, k mɑɑn l diɑn Yennu lolkpel kɑdɑɑɔk ni ɑ: «Dɑɑnɔ nbɑ wɑɑ senni kul fɑnu sii mɔk mɑnfuol.»</verse>
				<verse number="13">Klistu tiɑɔnŋ o din gɑɑl t pɑɑk, k din be mɔtonm mɑnŋ ni k nyinn’t l mɔtonm ni, k mɑɑn l diɑn Yennu lolkpel kɑdɑɑɔk ni ɑ: «Wun nbɑ k b kpɑɑ’u dɑpunpunn pɑɑk nɑ, Yennu mɔtonm be u pɑɑk.»</verse>
				<verse number="14">L din tie nnɑ e Yiesu Klistu ni, ɑ bin nbɑ k tie Suifnbɑ n lɑ yetŋɑnm nbɑ k Yennu din yɑt Ablɑɑhɑɑnm pɑɑk nɑ. K t i tien yɑdɑ tin gɑɑl Foŋɑnm nbɑ k Yennu din senn mɔsonn ɑ wun tul’t nɑ.</verse>
				<verse number="15">N nɑɑ wɑɑs, ŋɑɑnt k n jii nisɑɑli binbenŋ k bikn k yin bɑnn lin nbɑ k n yien’i nɑ pɑɑk: niib bɑnle i sɑk lol ɑ bin tun siɑl k pot muɑnu nɑn lieb, b yenɔ kuɑ ji kɑn fit nyi u luɑ nɑ puolpo nɑn wɑɑn ɑ.</verse>
				<verse number="16">Tɔn, Yennu din tul Ablɑɑhɑɑnm nɑn u yɑɑbuonn e u mɔsonɑ mɑnŋ. L k diɑn Yennu lolkpel kɑdɑɑɔk ni ɑ: «nɑn u yɑɑbuonɑ» kɑɑ, k l pɑɑk sii tie niib bonciɑnn. Ŋɑɑn l diɑn ɑ: «nɑn yɑɑbuonn e,» k l pɑɑk tie yɑɑbuonyenɔ kuɑ, k ŋuɑ e tie Klistu.</verse>
				<verse number="17">Mɑɑ wɑnt lin nbɑ tie nnɑ e: Yennu din senn mɔsonn, k senni nbɑ din tɑn bɑɑl binɑ kobi ŋɑnnɑ nɑn piintɑ puolpo nɑ, l din kɑn fit kpien lin nbɑ k Yennu din *lol k senn nɑ, k biɑ kɑn fit k kpien u mɔsonn mɑnŋ.</verse>
				<verse number="18">Ŋɑɑn l i tie k niib sɑɑ cɔln senni e wɑɑ, k fit lɑ Yennu nbɑ sɑɑ tul’b piini nbɑ, ŋɑnn piini nbɑ k b gɑɑl nɑ k nyii mɔsonn nɑ ni kɑɑ.</verse>
				<verse number="19">L i bo i tie nnɑ i e, senni nɑ nyuɑt tie bee? Biit pɑɑk e, k Yennu din tul nifosɑɑli senni nɑ k pukn u mɔsonn nɑ pɑɑk, k din luon ɑ senni mɑnŋ i diɑ’b mɔkmɔk nɑn yuo nbɑ k Ablɑɑhɑɑnm yɑɑbuonn nbɑ k Yennu din senn mɔsonn k tul’ɔ nɑ n tɑn bɑɑl. K *mɑlɑkɑɑnbɑ din jii senni mɑnŋ k tien nisɑɑlk nuu ni ɑ wuu tie bɑlŋɑnmtuɑ,</verse>
				<verse number="20">k mɑɑn l i tie k nilɔ tie u kuukuɑ, bɑlŋɑnmtuɑ k siɑn, ŋɑɑn Yennu tie u kuɑ e.</verse>
				<verse number="21">Tɔn, ŋɑnn e wɑnt nɑn senni nɑ kɔn nɑn Yennu mɔsonɑ ɑɑ? Aɑi, l k wɑnt nnɑ nɑn wɑɑn ɑ. K mɑɑn Yennu i bo i senn senni nbɑ sɑɑ fit tien nilɔ mɑnfuol, u bo sɑɑ yet ɑ niib tie niŋɑnm u buol senni mɑnŋ weiu pɑɑk ɑ.</verse>
				<verse number="22">Ŋɑɑn l diɑn Yennu lolkpel kɑdɑɑɔk ni ɑ tingbounŋ kul sɑɑk be biit yiikuo ni e, ɑ Yennu n tul bin nbɑ tien yɑdɑ nɑ piini nbɑ k u din senn mɔsonn ɑ u sɑɑ tul’b nɑ. B yɑdɑ nɑn Yiesu Klistu nɑ pɑɑk e k u sɑɑ tul’b.</verse>
				<verse number="23">Senni nɑ din tuu diɑ’t nɑn dɑnsɑli nɑ e k tɑn bɑɑl yuo nbɑ k Yennu fiit yɑdɑ tienu lɑbɑɑl k wɑnn’t nɑ.</verse>
				<verse number="24">L pɑɑk, senni nɑ din ŋmɑn t guutuɑ nbɑ diɑ’t mɔkmɔk nɑn yuo nbɑ k Klistu tɑn bɑɑl ɑ tin tien’ɔ yɑdɑ, k Yennu n yet ɑ t tie niŋɑnm u buol t yɑdɑ nɑ pɑɑk.</verse>
				<verse number="25">Mɔtɑɑnɑ, yɑdɑ tienu lɑbɑɑl nbɑ bɑɑl nɑ, senni ji k tie t guutuɑ.</verse>
				<verse number="26">Yɑɑ tien Klistu yɑdɑ nɑ, ŋɑnn pɑɑk e k i tie Yennu wɑɑs,</verse>
				<verse number="27">k mɑɑn yinm nbɑ kul k b din wul’i Yennu nyunwulu Klistu sɑnn ni nɑ, yinm e gɑɑl u mɔnŋ mɔnŋ binbenŋ.</verse>
				<verse number="28">L pɑɑk, bɔktu ji k be bin nbɑ tie Suifnbɑ nɑn bin nbɑ k tie Suifnbɑ sinsuuk ni, l biɑ k be bin nbɑ tie dɑɑbɑ nɑn yent-n-mɔnŋ dɑnm sinsuuk ni. Bɔktu biɑ k be puob nɑn jɑb sinsuuk ni. Yɑɑ be Yiesu Klistu ni nɑ pɑɑk e te k i kul ɑ tie yenɔ kuɑ.</verse>
				<verse number="29">K i tie Klistuyɑb i e, ŋɑnn i tie Ablɑɑhɑɑnm yɑɑbuonɑ e, k tɑn sɑɑ gɑɑl piini nbɑ k Yennu din senn mɔsonn nɑn u sɑɑ tul’b nɑ.</verse>
			</chapter>
			<chapter number="4">
				<verse number="1">Tɔn, mɑɑ biɑ yɑɑ n ŋɑnm yet lin nbɑ e nɑ: ŋɑɑk bik nbɑ lek tuu tɑn sɑɑ di u bɑɑ fɑɑl nɑ, ŋɑɑn yuo nbɑ k u dɑɑ tie bonbunn nɑ, u dɑɑ tuu tie nɑn dɑɑbl nɑ e, ŋɑɑn u bɑɑ fɑɑl mɑnŋ lek tie u yɑl.</verse>
				<verse number="2">Wɑɑ dɑɑ tie bonbunn yuo nbɑ nɑ, nisiɑb e tuu diɑ k wubi’ɔ mɔkmɔk nɑn lɑɑ tɑn sɑɑ jɑnŋ yuo nbɑ k u bɑɑ senn nɑ.</verse>
				<verse number="3">T mun din tie nnɑ e. Yuo nbɑ k t din tie nɑn bonbunɑ t din tie *dulnyɑ nnɑ sei dɑɑbɑ.</verse>
				<verse number="4">Ŋɑɑn yuo nbɑ din tɑn jɑnŋ nɑ, k Yennu tun u mɔnŋ mɔnŋ Bijɑ, k puo din mɑl’ɔ, k u din be *Suifnbɑ *senni ni,</verse>
				<verse number="5">ɑ wun fiel bin nbɑ din tuu be senni mɑnŋ ni nɑ, ɑ tin kpɑnt Yennu wɑɑs.</verse>
				<verse number="6">Yɑɑ tie u wɑɑs nɑ pɑɑk e, k u tun u Bijɑ mɑnŋ Siek t pɑlɑ ni, k u yikn ɑ: «Abbɑ! n Bɑɑ.»</verse>
				<verse number="7">Ŋɑnn, ɑ ji k tie dɑɑbl kɑɑ, ŋɑɑn ɑ ji tie Yennu bik e, k fɑɑ tie u bik nɑ pɑɑk, u mun sɑɑ tul’ɑ lin nbɑ kul k u mɔk k tien u wɑɑs.</verse>
				<verse number="8">Siɑn-yuo i din tuu k mi Yennu, k l yuo i din tuu tie dɑɑbɑ k tul bin nbɑ set k tie yenni kɑɑ,</verse>
				<verse number="9">ŋɑɑn mɔtɑɑnɑ i bɑnn Yennu wɑɑ, kuo n sɑɑ yet ɑ Yennu e bɑnn’i, k l jin tien nlee k i luon k yin biɑ ŋmɑt tunn k wei sei nbɑ k mɔk yiikuo k biɑ k mɔk nyuɑt i? Bee tien k i luon k yin ŋɑnm kpɑnt b dɑɑbɑ?</verse>
				<verse number="10">I mɑntk ŋɑɑn k i bɑkɑ be dɑyenɑ ni, nɑn ŋmɑɑyeni ni, nɑn sɑkyenɑ ni, nɑn bin-yenɑ ni bonciɑnn!</verse>
				<verse number="11">N mɔk jijiet i pɑɑk. Mɑɑ tun tuonn nbɑ k tul’i nɑ tien yɑnn e nɑ ɑɑ?</verse>
				<verse number="12">N nɑɑ wɑɑs, n bɑln’mi e, ii nɑɑn nɑn min nɑ mɑn, nɑn mɑɑ nɑnn n mɔnŋ nɑn yinm nɑ. I k tun siɑl biil’n.</verse>
				<verse number="13">I ponŋ tiɑn lin nbɑ pɑɑk te k n din sint k muɑnt lɑbɑmɑnn nɑ k tul’i: k mɑɑn mɑɑ din yiɑl nɑ pɑɑk e.</verse>
				<verse number="14">N gbɑnɑnt nbɑ din k mɑnŋ nɑ, l din tie biknu e k tul’i, ŋɑɑn i din k yet’n k biɑ k lu’n. I lek din gɑɑl’n nɑn Yennu *mɑlɑkɑ kuo nɑn Yiesu *Klistu nɑ e.</verse>
				<verse number="15">I din mɔk pɑlpienn bonciɑnn. Bee ji tien i? N mɔnŋ bo sɑɑ di i *siɑlɑ nɑn l ii dinŋ ii bo i sɑɑ fit, i din bo sɑɑ sɑk k nyinn i mɔnŋ ninbinɑ k tul’n ɑ.</verse>
				<verse number="16">K mɔtɑɑnɑ, mɑɑ yet’i bɑlmɔni nɑ, n ji kpɑnt i dɑtɑɑk ee?</verse>
				<verse number="17">Niib mɑnŋ dɑɑk’i, nɑn ninmɔnn e ŋɑɑn b dudukt k ŋɑn. B loln ɑ bin bɔkt min nɑn yinm e, k yin tunn kii wɑɑ ŋɑnm kuukuɑ.</verse>
				<verse number="18">Nilɔ bɑkɑ i be sɔnŋɑnu ni yuo sɑɑk ɑ, l ŋɑn, mi i lek i be i buol ni ɑmi mi i kɑɑ.</verse>
				<verse number="19">N wɑɑs, l yiɑl’n nɑn lɑɑ tuu yiɑl puo nbɑ luon wun mɑl bik nɑ e mɔkmɔk nɑn yuo nbɑ k Klistu binbenŋ nɑ tɑn sɑɑ gbie i ni.</verse>
				<verse number="20">N yɑn ni ŋmɑt i pɑɑk e. N bo sunmɑn k n be i buol ni mɔtɑɑnɑ k lek fit pɑk nɑn’i k wutuol kɑɑ.</verse>
				<verse number="21">Yetl’n mɑn, yinm nbɑ luon k yii wɑɑ senni nɑ, i k gbɑt senni mɑnŋ nbɑ yet lin nbɑ ɑɑ?</verse>
				<verse number="22">L diɑn nɑn Ablɑɑhɑɑnm din mɔk bonjɑi bɑnle, k yenɔ tie u dɑɑbl Agɑɑl bik, k luɑ mun din tie u puo nbɑ din k tie dɑɑbl k b yi’u Sɑɑlɑ nɑ bik.</verse>
				<verse number="23">K dɑɑbl nɑ din mɑl u bonjɑk nɑn niib nbɑ mɑɑl biɑnŋ nbɑ nɑ e, ŋɑɑn k puokuul puo nɑ mɑl u bonjɑk nɑn biɑnŋ nbɑ k Yennu din senn mɔsonn tul’ɔ nɑ.</verse>
				<verse number="24">Lɑbɑɑl mɑnŋ fit wɑnn’t siɑl. B puob bɑnle nɑ sie Yennu mɔsonɑ ŋɑnle nɑ setu nɑ ni e. Dɑɑbl mɑnŋ sɑnn din tie Agɑɑl, k u sie *lol nbɑ k Yennu senn Siinɑi juɑl pɑɑk nɑ setu ni, k mɑl u wɑɑs dɑɑbs ni.</verse>
				<verse number="25">Tɔn, Agɑɑl tie Siinɑi juɑl nbɑ be Alɑɑbi tinŋ ni nɑ e, k sie tingbounŋ nɑ Selusɑɑlenm setu mɔtɑɑnɑ, k ŋuɑ nɑn u niib tie dɑɑbɑ.</verse>
				<verse number="26">Ŋɑɑn sɑnpɑɑpo Selusɑɑlenm nɑ tie yent-n-mɔnŋ duo, k biɑ tie t nɑɑ.</verse>
				<verse number="27">K mɑɑn l diɑn Yennu lolkpel kɑdɑɑɔk ni ɑ: «Fin puokɑnmɑtl, mɔk pɑlpienn! Ii yikn sɑnpɑɑpo nɑn pɑlpienn, Fin nbɑ k mi mɑtyiɑlu tonu nɑ. K mɑɑn puo nbɑ be k b nyik’ɔ tɑn sii mɔk wɑɑs bonciɑnn k gɑl puo nbɑ sɔlɔ luon’ɔ nɑ.»</verse>
				<verse number="28">Tɔn, n nɑɑ wɑɑs, yinm e mun tie Yennu mɔsonn wɑɑs nɑn Isɑɑk nbɑ din tie biɑnŋ nbɑ nɑ.</verse>
				<verse number="29">Yɑɑyuo ni, bɑɑ din mɑl bonjɑk nbɑ nɑn bɑɑ mɑɑl nisɑɑli bɑnnu nbɑ, nɑ din tuu muks wun nbɑ k b din mɑl’ɔ nɑn Foŋɑnm yiikuo ni nɑ e, k l mun biɑ tie nɑn mɔtɑɑnɑ wɑɑ.</verse>
				<verse number="30">Ŋɑɑn l diɑn nlee Yennu lolkpel kɑdɑɑɔk ni? L diɑn ɑ: «Beln puo nbɑ tie dɑɑbl nɑ nɑn u bonjɑk nɑ, k mɑɑn dɑɑbl bonjɑk nɑ dɑɑ mi lɑkn di b bɑɑ mɑnŋ fɑɑl nɑn puokuul puo bonjɑk nɑ.»</verse>
				<verse number="31">N nɑɑ wɑɑs, mɑɑ yien lin nbɑ tie ɑ t k tie puo nbɑ tie dɑɑbl nɑ wɑɑs kɑɑ, ŋɑɑn t tie puokuul puo nɑ wɑɑs e.</verse>
			</chapter>
			<chapter number="5">
				<verse number="1">Yiesu *Klistu ponŋ fɑt tinm ɑ, k tii mɔk yent-n-mɔnŋ e. L pɑɑk, i dɑɑ te k siɑl ji diɑ’i k i tie l dɑɑbl.</verse>
				<verse number="2">Gbiintl mɑn! Min Pɔul n yien’i ɑ l i tie k i pot i punɑ, l wɑnt nɑn Klistu k mɔk nyɔsiɑt tul’i ni.</verse>
				<verse number="3">N ŋɑnmt yien nifosuɑ nbɑ wɑɑ *punpotu sɔnu nɑ e, nɑn l kpɑɑ tɑlɑs e k wun wei *senni kul ɑ.</verse>
				<verse number="4">Yinm nbɑ yɑbi ɑ Yennu n yet ɑ i tie niŋɑnm u buol senni weiu pɑɑk nɑ, i bɔkt i mɔnŋ nɑn Klistu, k biɑ nyinn i mɔnŋ Yennu ninkpɑbɑɔnŋ ni.</verse>
				<verse number="5">Ŋɑɑn tinm ŋɑnin i e, Foŋɑnm nbɑ be t ni tien tinm yɑdɑ. T mɔk dindɑnn k guu yuo nbɑ k Yennu tɑn sɑɑ yet, ɑ t tie niŋɑnm.</verse>
				<verse number="6">K mɑɑn t i be Yiesu Klistu ni, t i lek i pot t punɑ ɑmi t i kii pot, l k siɑn. Lin nbɑ siɑn tie t yɑdɑ nɑn Klistu nbɑ te k b lɑɑt nɑn t mɔk lonm nɑn lieb nɑ e.</verse>
				<verse number="7">Ŋɑɑn i din sɑɑ fɑnu nɑ, k ŋmee tɑn luon’i sɔnu k i nyik bɑlmɔni sɑku?</verse>
				<verse number="8">Yennu nbɑ yiin’i nɑ kɑɑ tun lin nbɑ nɑ.</verse>
				<verse number="9">Kpɑnjɑnsiɑn be k yien ɑ: « * Dɑtinŋ wɑɑnm-nnɑ e te k pɑɑnu fiktl piil.»</verse>
				<verse number="10">Ŋɑɑn Yonmdɑɑnɔ pɑɑk, n biɑ mɔk yɑdɑ ɑ i sii mɔk dudukyent nɑn’n, ŋɑɑn Yennu sɑɑ dɑt dɑɑnɔ nbɑ ŋmɑt i dudukt nɑ tubl ɑ, wɑɑ lek tie wun nbɑ kul.</verse>
				<verse number="11">N nɑɑ wɑɑs, l i tie mɔni nɑn n muɑntl ɑ niib ii poli b punɑ, bee te k b biɑ sii muks’n i? L i bo i tie bɑlmɔni e k n muɑntl punpotu po nɑn mɑɑ muɑntl dɑpunpunn po nɑ, ŋɑnn l bo kii mɔk muksuk.</verse>
				<verse number="12">Min bo sunmɑn k bin nbɑ ŋmɑt i dudukt nɑ n nyik punpotu e, ŋɑɑn tuɑ b mɔnŋ lɑnɑ.</verse>
				<verse number="13">N nɑɑ wɑɑs, Yennu yiin’i ɑ yii mɔk yent-n-mɔnŋ e, ŋɑɑn i dɑɑ te k i yent-n-mɔnŋ n ŋɑɑn k i nisɑɑlk lonm n nyɑnn’i. Ŋɑɑn i ŋɑɑn k i lonm n te k i sonm i lieb mɑn.</verse>
				<verse number="14">K mɑɑn senni kul be sennu yenn kuɑ nɑ ni e: «Ii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.»</verse>
				<verse number="15">Suot i mɔnŋ mɑn, l i tie k i tie nɑn muuk ni bonkobt nɑ k tien lieb dɑni k biɑ tie lieb tonu, i set sɑɑ biil i lieb ɑ.</verse>
				<verse number="16">Ŋɑɑn n yien’i e, ŋɑɑnt k Foŋɑnm ii diɑ i binbenŋ mɑn, k dɑɑ te k i niɑɔnŋ tuun nisɑɑlk lonm.</verse>
				<verse number="17">Nisɑɑlk lonm kɔn nɑn Foŋɑnm yɑl, k Foŋɑnm lonm mun kɔn nɑn nisɑɑlk yɑl. L pɑɑk, i kɑn fit tun yɑɑ luon lin nbɑ.</verse>
				<verse number="18">L i tie k Foŋɑnm ŋmɑktl’i sɔnu ni, senni ji k diɑ’i ni.</verse>
				<verse number="19">Nisɑɑlk lonm nbɑ wɑnt l mɔnŋ lin nbɑ ni tie boncuncontuonɑ e, nɑn jɑknt tuonɑ, nɑn puoweiu nɑn jɑweiu,</verse>
				<verse number="20">nɑn pɑtmɑnnu, nɑn nyɔkdinu, nɑn dɑtɑɑl, nɑn kunkɔnɑ, nɑn funfunbiiuk, nɑn wutuol, nɑn nɑɑniɑɔk, nɑn bɔktu, nɑn kɑn gbɑt lieb mɑɑn</verse>
				<verse number="21">nɑn niɑnbiiuk, nɑn dɑyibu, nɑn jedicɑɑɔnŋ, k biɑ jii bonliɑ nbɑ nɑɑn nnɑ k pukn. N ponŋ yet’i e nɑn mɑɑ din yet’i biɑnŋ nbɑ nɑ, bin nbɑ tuun lin nbɑ nɑ kɑn mi di Yennu nɑɑn.</verse>
				<verse number="22">Ŋɑɑn Foŋɑnm te k nilɔ mɔk lonm, nɑn pɑlpienn, nɑn mɑnu, nɑn suklu, nɑn bulcint, nɑn ŋɑnm, nɑn yɑdɑ,</verse>
				<verse number="23">nɑn sikn-n-mɔnŋ, nɑn mɔnŋdiɑnu. Sennsɑu kɑɑ k yɑɑ bonɑ nɑ kuɑ.</verse>
				<verse number="24">Bin nbɑ tie Klistuyɑb kpɑɑ b nisɑɑlk lonm nɑn l lonbiit kul ɑ dɑpunpunn pɑɑk ɑ.</verse>
				<verse number="25">L i tie k t be Foŋɑnm ni, ŋɑɑnt mɑn k wuu ŋmɑktl’t t binbenŋ ni.</verse>
				<verse number="26">T dɑɑ mɔk jɑpɑɑt, ɑmi k fiint t lieb wutuol, ɑmi k mɔk funfunbiit nɑn t lieb.</verse>
			</chapter>
			<chapter number="6">
				<verse number="1">N nɑɑ wɑɑs, l i tie k i lɑ k suɑ tun tuonbiit, yinm nbɑ be nɑn Foŋɑnm nɑ, l ŋɑn k yin sonm’ɔ nɑn sikn-n-mɔnŋ, k wun ŋɑnm set fɑnu. Ŋɑɑn ii mi mɑn k mɑɑn biknu mun sɑɑ fit te k i bot.</verse>
				<verse number="2">I jii i lieb jik-kpiɑtɑ mɑn, k nnɑ e k i sɑɑ sɑk *Klistu sennu.</verse>
				<verse number="3">Suɑ i kii tie siɑl, ŋɑɑn biki ɑ u mun tie suɑ e, u kpɑnn u mɔnŋ e.</verse>
				<verse number="4">L ŋɑn k suɑ kul n bikn u mɔnŋ binbenŋ ɑ, k fit kii mɔk yugontl u mɔnŋ mɔnŋ tuonŋɑnɑ pɑɑk, k dɑɑ biki wɑɑ tun lin nbɑ nɑn u luɑ tuonɑ,</verse>
				<verse number="5">k mɑɑn l ŋɑn k suɑ kul n jii u tiɑɔnŋ jikl.</verse>
				<verse number="6">Nisuɑ nbɑ k b wɑnt’ɔ Yiesu Klistu lɑbɑmɑnn nɑ, l ŋɑn k l dɑɑnɔ n mun jii lin nbɑ k u mɔk kul k cent nɑn u wɑntuɑ mɑnŋ.</verse>
				<verse number="7">I dɑɑ kpɑnn i mɔnŋ mɑn, b k lɑɑ Yennu. Nisɑɑlk nbɑ bul lin nbɑ, ŋɑnn e k u tɑn sɑɑ jɑɑn kpɑnŋ.</verse>
				<verse number="8">Wun nbɑ bul u mɔnŋ gbɑnɑnt lonm, u tɑn sɑɑ jɑɑn kuun e, u gbɑnɑnt lonbiit mɑnŋ pɑɑk. Ŋɑɑn wun nbɑ bul Foŋɑnm nbɑ luon biɑnŋ nbɑ nɑ, u tɑn sɑɑ jɑɑn mɑnfuol nbɑ kɑɑ gbennu, Foŋɑnm mɑnŋ pɑɑk.</verse>
				<verse number="9">T dɑɑ bɑkt nɑn tuonŋɑnɑ tumu mɑn, k mɑɑn t i kii nyik tuonŋɑnɑ, yuo nbɑ jɑnŋ nɑ, t tɑn sɑɑ gɑɑl nyuɑt.</verse>
				<verse number="10">L pɑɑk, l i tie k l bɑɑl nɑn t fit tun siɑl, ŋɑɑnt k tin tun lin nbɑ ŋɑn k tul suɑ kul ɑ, ŋɑɑn mɑntk kii tuun kii tien bin nbɑ tie Klistuyɑb.</verse>
				<verse number="11">Tɔn, gotl mɑn mɑɑ diɑn nɑnmgbenŋɑ nɑn n mɔnŋ mɔnŋ nuu bɑnnu nbɑ.</verse>
				<verse number="12">Niib nbɑ luon bin penn *Suifnbɑ pɑlɑ nɑ, ŋɑnm e mɑb’i ɑ yin pot i punɑ, ɑ k b dɑɑ lɑɑt muksuk Klistu dɑpunpunn nɑ pɑɑk.</verse>
				<verse number="13">Bin nbɑ poli b punɑ nɑ mɔnŋ k wɑɑ Yennu *senni, ŋɑɑn b luon k yin pot e k bii fɑɑ jɑpɑɑt i *punpotu mɑnŋ pɑɑk.</verse>
				<verse number="14">Min ŋɑnin kɑn mi fɑɑ jɑpɑɑt sie t Yonmdɑɑnɔ Yiesu Klistu dɑpunpunn nɑ kuukuɑ pɑɑk. K mɑɑn u dɑpunpunn pɑɑk e te k tingbounŋ lonm kpo n buol ni k n mun kpo tingbounŋ lonm buol ni.</verse>
				<verse number="15">Suɑ i pot u punn kuo wuu kii pot u punn, l k tie siɑl. Lin nbɑ siɑn tie bii tie nipɑɑnm e.</verse>
				<verse number="16">N mei Yennu mɑɑ mɑnu nɑn ninbɑtinu i be bin nbɑ kul wɑɑ wɑnnu mɑnŋ nɑn Yennu niib kul ɑ nɑ pɑɑk.</verse>
				<verse number="17">Ii mi mɑn k suɑ n muks’n, k mɑɑn n mɔk Yiesu dɔkt n gbɑnɑnt pɑɑk.</verse>
				<verse number="18">N nɑɑ wɑɑs, t Yonmdɑɑnɔ Yiesu Klistu ii mɔk ninkpɑbɑɔnŋ nɑn i kul ɑ. * Amenn.</verse>
			</chapter>
		</book>
		<book number="49">
			<chapter number="1">
				<verse number="1">Min Pɔul wun nbɑ k Yennu gɑnn’n ɑ n tien Yiesu *Klistu *tuomi nɑ, fuont bin nbɑ tie Yennu yɑb k be Efes duo ni, k tien Yiesu Klistu yɑdɑ nɑ.</verse>
				<verse number="2">T Bɑɑ Yennu nɑn Yonmdɑɑnɔ Yiesu Klistu ii mɔk ninkpɑbɑɔnŋ nɑn’i, k biɑ tul’i mɑnu.</verse>
				<verse number="3">Ŋɑɑnt k tin dont wun nbɑ tie t Yonmdɑɑnɔ Yiesu Klistu Bɑɑ nɑn u Yennu. Ŋuɑ e tul’t yetŋɑnm kul nbɑ nyii sɑnpɑɑpo t sei ni tɑɑ be Klistu ni nɑ pɑɑk.</verse>
				<verse number="4">Yennu nbɑ ponŋ dɑɑ din k nɑn tingbounŋ yuo nbɑ nɑ wɑɑ k u din gɑnn’t ɑ tii tie u yɑb Yiesu Klistu pɑɑk, kii tie niŋɑnm k dɑɑ mɔk biit u buol ni. Yennu nbɑ din luon’t nɑ pɑɑk,</verse>
				<verse number="5">u din lol ɑ Yiesu Klistu ni e k u sɑɑ tien’t u wɑɑs. Lin nbɑ k u din luon k biɑ din senn e nɑ.</verse>
				<verse number="6">Ŋɑɑnt k tin pɑk Yennu k mɑɑn u ninkpɑbɑɔnŋ nbɑ yɑb bonciɑnn, k u mɔk nɑn’t u Bilonkɑk ni nɑ pɑɑk.</verse>
				<verse number="7">Yennu nyinn’t biit dɑɑbs ni u Bilonkɑk mɑnŋ sɔn pɑɑk e, k nyik cɑb t biit u ninkpɑbɑɔnŋ nbɑ yɑb nɑ pɑɑk.</verse>
				<verse number="8">Ŋuɑ Yennu e tul’t yɑnŋɑnm nɑn bɑnnu bonciɑnn ɑ t fit gɑɑl ninbɑtinu mɑnŋ.</verse>
				<verse number="9">K u din wɑnn’t wuol ni lolɑ nbɑ k u din senn nɑn wɑɑ luon bɑnnu nbɑ Klistu ni nɑ.</verse>
				<verse number="10">Yuo mɑnŋ i tɑnŋ i jɑnŋ cib, u sɑɑ tun gbenn u lolɑ mɑnŋ, ɑ u nɑɑmi kul nbɑ be sɑnpɑɑpo nɑn tinŋ ni ii mɔk yudɑɑnɔ yenɔ kuɑ k ŋuɑ e tie Klistu.</verse>
				<verse number="11">Yennu tun siɑl kul u dudukt nɑn u lolɑ ni e. Nnɑ e mun k u din lukt tinm, wɑɑ ponŋ din senn lin nbɑ nɑ pɑɑk nɑ.</verse>
				<verse number="12">U din tun lin nbɑ nɑ ɑ tinm nbɑ din sint mɔk dindɑnn Klistu ni nɑ, n pɑk k dont Yennu e.</verse>
				<verse number="13">I mun din kpɑnt tien Klistuyɑb yuo nbɑ k i din gbɑt lɑbɑmɑnn nbɑ tie bɑlmɔni k biɑ tien’i fielu nɑ. Yɑɑ din tien Klistu yɑdɑ nɑ, k Yennu din tul’i dɔuk nbɑ tie Foŋɑnm nɑn wɑɑ din senn mɔsonn biɑnŋ nbɑ nɑ.</verse>
				<verse number="14">Foŋɑnm mɑnŋ e tie *siɑlɑ nɑn t sɑɑ lɑ yetŋɑnm nbɑ k Yennu sɑɑ tul u niib nɑn yuo nbɑ k u sɑɑ nyinn’b b dɑɑbs ni gbenn. Ŋɑɑnt mɑn k tin pɑk k dont Yennu.</verse>
				<verse number="15">L pɑɑk, yuo nbɑ k n din gbɑt i yɑdɑ nɑn Yonmdɑɑnɔ Yiesu po nɑ, nɑn yɑɑ luon Yennu niib biɑnŋ nbɑ nɑ po mɔkmɔk nɑn dinnɑ,</verse>
				<verse number="16">n tien Yennu niipuouk i pɑɑk k k nyik. N tiɑn i po e n miɑlu ni,</verse>
				<verse number="17">k lek mei t Yonmdɑɑnɔ Yiesu Klistu Yennu, wun nbɑ tie Bɑɑ nbɑ ŋɑn nɑn dontl, ɑ wun tul’i Foŋɑnm nbɑ sɑɑ tul’i yɑn k fiit Yennu k tul’i, k yin bɑnn’ɔ fɑnu.</verse>
				<verse number="18">N biɑ mei’ɔ mɑɑ wun yent i pɑlɑ ni ɑ yin bɑnn dindɑnn nbɑ pɑɑk k u yiin’i nɑ, k biɑ bɑnn nɑn bonɑ nbɑ k u tɑn sɑɑ tul u niib nɑ nbɑ yɑb k biɑ ŋɑn bonciɑnn biɑnŋ nbɑ,</verse>
				<verse number="19">k yin bɑnn u yiikuo nbɑ k u tun nɑn’n k tul bin nbɑ tien yɑdɑ nɑ nɑn lɑɑ gbenŋ bonciɑnn bɑnnu nbɑ. Yiikuo mɑnŋ tie lin nbɑ k u din wɑnn</verse>
				<verse number="20">yuo nbɑ k u din fiin Klistu kuun ni k kɑɑn’ɔ *Yendɔunŋ ni u niidiitu po nɑ e.</verse>
				<verse number="21">Lenŋ e k Klistu kɑl k yen bin nbɑ kul nbɑ mɔk yɑɑk, nɑn yiikuo dɑnm kul nɑn yonmdɑnm kul ɑ. Ŋuɑ e mɔk sɑnn nbɑ gɑl yiikuo kul sɑnɑ nbɑ be mɔtɑɑnɑ nɑn yuo nbɑ bɑɑt.</verse>
				<verse number="22">Yennu jii bonsiɑl kul ɑ yiikuo k tien Klistu nuu ni e. U jii ŋuɑ e ɑ wuu tie Klistu mɔtɑɑɔk niib kul ɑ Yonmdɑɑnɔ.</verse>
				<verse number="23">Klistu mɔtɑɑɔk niib tie u gbɑnɑnt e k u be b ni cɑin, wɑɑ gbie Yennu nɑɑmi kul ni nɑ.</verse>
			</chapter>
			<chapter number="2">
				<verse number="1">Yuo nbɑ din gɑl nɑ, i din tie kpienm e, i mɔyetuk nɑn biit pɑɑk.</verse>
				<verse number="2">I wɑɑ tingbounŋ nɑ binbenŋ nɑn nɑlnbiit yudɑɑnɔ, wun nbɑ diɑ niib nbɑ yet Yennu mɔb nɑ mɔnŋ ɑ.</verse>
				<verse number="3">Bɑlmɔni, t kul ɑ mun din nɑɑn nɑn l nibuolu nɑ e, k wɑɑ t gbɑnɑnt niɑɔnŋ, k tuun t gbɑnɑnt nɑn t dudukt lonm. Tinm nɑn ŋɑnm biit binbenŋ din jɑnŋ nɑn lin bɑɑl nɑn Yennu wutuol t kul ɑ pɑɑk ɑ.</verse>
				<verse number="4">Ŋɑɑn Yennu luon’t bonciɑnn, k biɑ tin’t ninbɑɑɔk.</verse>
				<verse number="5">L pɑɑk, tɑɑ din tie kpienm t biit pɑɑk nɑ, u din te k t lɑ mɑnfuol *Klistu ni. Yennu ninkpɑbɑɔnŋ pɑɑk e k i lɑ fielu.</verse>
				<verse number="6">Tɑɑ be Yiesu Klistu ni nɑ pɑɑk k Yennu din lɑkn fiin tinm nɑn ŋuɑ kuun ni, ɑ t tɑn lɑkn kii tie nɑɑn *Yendɔunŋ ni.</verse>
				<verse number="7">U din tun lin nbɑ nɑ, ɑ yuo nbɑ bɑɑt wun fit wɑnn suɑ kul u ninkpɑbɑɔnŋ nbɑ yɑb biɑnŋ nbɑ e, wɑɑ din tun bulcint k tul’t Yiesu Klistu ni nɑ pɑɑk.</verse>
				<verse number="8">Yennu ninkpɑbɑɔnŋ nɑ pɑɑk e k i lɑ fielu i yɑdɑ nɑ pɑɑk. Fielu mɑnŋ k nyii i buol ni kɑɑ, ŋɑɑn l tie Yennu piini e.</verse>
				<verse number="9">Suɑ kɑn fit fuɑ bɑlɑ fielu mɑnŋ pɑɑk, k mɑɑn l k tie i tiɑɔnŋ tuonɑ nyuɑt kɑɑ,</verse>
				<verse number="10">ŋɑɑn Yennu e tien’t nnɑ, k t tie u nɑɑmi Klistu ni ɑ tin tun tuonŋɑnɑ nbɑ k u din dɔnŋ tien l siil ɑ tii tuun nɑ.</verse>
				<verse number="11">Ŋɑnn tiɑtl mɑn i binbenkpelk po, yinm nbɑ k tie *Suifnbɑ i mɑɑlu ni nɑ, Suifnbɑ yi yinm e punjuot, ŋɑɑn yi b mɔnŋ sɑnkpɑnnɑ. B piɑk nyinn nbɑ k jɑb tien b gbɑnɑnt ni nɑ po e.</verse>
				<verse number="12">L yuo nɑ i din fɔk nɑn Klistu. I din tie sɑɑnm e k b k kɑɑn’i k puki’i Yennu nigɑnnkɑb ni. I din k pukn mɔsonn nbɑ k Yennu din senn k tul u niib nɑ ni. I din k mɔk dindɑnn k biɑ din k mɔk Yennu.</verse>
				<verse number="13">Ŋɑɑn mɔtɑɑnɑ, Yiesu Klistu ni e, k yinm nbɑ din fɔk nɑn’ɔ nɑ, ji nyɑt nɑkn’ɔ wɑɑ yit u mɔnŋ sɑlk nɑ pɑɑk.</verse>
				<verse number="14">K mɑɑn ŋuɑ Klistu tiɑɔnŋ o tul’t mɑnu. U din yiel dɑtɑɑl nbɑ din bɔkt Suifnbɑ nɑn bin nbɑ k tie Suifnbɑ k b ji tie niyenɔ kuɑ.</verse>
				<verse number="15">U gbɑnɑnt ni e k u din kpien Suifnbɑ *senni nɑn l kuɑt kul ɑ, ɑ nibuolu bɑnle nɑ n tɑɑn k tien niyenɔ kuɑ u ni. Nnɑ e k u din bɑɑl nɑn mɑnu.</verse>
				<verse number="16">U kuun dɑpunpunn pɑɑk te k mɑnu ji be ŋɑnm nɑn Yennu sinsuuk ni, k u jii’b k tien’m buolyenŋ kuɑ Yennu buol ni.</verse>
				<verse number="17">Klistu din bɑɑl muɑnt mɑnu lɑbɑmɑnn muɑnti k tul yinm nbɑ k tie Suifnbɑ, k din tuu fɔk nɑn Yennu nɑ, k mun biɑ bɑɑl nɑn’n k tul Suifnbɑ nbɑ din tuu kpiɑ nɑn’ɔ nɑ.</verse>
				<verse number="18">Klistu pɑɑk e k Suifnbɑ nɑn bin nbɑ k tie Suifnbɑ nɑ kul ɑ fit bɑɑl Bɑɑ buol ni, u Foŋɑn-yenɔ ni.</verse>
				<verse number="19">Mɔtɑɑnɑ, yinm nbɑ k tie Suifnbɑ ji k tie nibuolgɑnu kuo sɑɑnm kɑɑ, ŋɑɑn yinm nɑn Yennu niib tie tin-yenŋ kuɑ wɑɑs e, k ji tie Yennu ŋɑɑtieb.</verse>
				<verse number="20">Fiɑkyenn kuɑ nbɑ k sɔkniinbɑ nɑn tuomiinbɑ din fɔkn nɑ pɑɑk e, k i mun tuɑn k Yiesu Klistu mɔnŋ tie tɑnn nbɑ tien fiɑkl pɑnŋ.</verse>
				<verse number="21">Ŋuɑ e te k ŋɑɑk nɑ wɑki k kpɑɑtl tien Yennu jɑɑnti ŋɑsɑɑkɑk Yonmdɑɑnɔ ni.</verse>
				<verse number="22">Yinm nɑn ŋuɑ nbɑ tɑɑn nɑn lieb nɑ pɑɑk, k yinm nɑn ŋɑnm kul ɑ mun biɑ tɑɑn tien ŋɑɑk nbɑ k Yennu be lenŋ Foŋɑnm ni.</verse>
			</chapter>
			<chapter number="3">
				<verse number="1">Lin nbɑ nɑ pɑɑk e k min Pɔul wun nbɑ be dɑnsɑlk mɑɑ tuun *Klistu tuonn k tien yinm nbɑ k tie *Suifnbɑ nɑ pɑɑk, n mei Yennu.</verse>
				<verse number="2">N k bils nɑn i ponŋ gbɑt ɑ Yennu tul’n tuonsiɑl u ninkpɑbɑɔnŋ pɑɑk ɑ n tun k tul’i.</verse>
				<verse number="3">U din fiit u wuol ni lɑbɑɑl k wɑnn’n nɑn mɑɑ ponŋ diɑn l po wɑɑnm-nnɑ nɑ.</verse>
				<verse number="4">L i tie k i lii mɑɑ diɑn lin nbɑ, i sɑɑ bɑnn nɑn n mi siɑl k jiin Klistu wuol ni lɑbɑɑl po,</verse>
				<verse number="5">lin nbɑ k u din k wɑnn niib siɑn yuo, ŋɑɑn mɔtɑɑnɑ Foŋɑnm ni e k Yennu wɑnn u tiɑɔnŋ tuomiinbɑ nɑn sɔkniinbɑ.</verse>
				<verse number="6">U wuol ni lɑbɑɑl tie nɑ e: lɑbɑmɑnn pɑɑk e k bin nbɑ k tie Suifnbɑ nɑn Suifnbɑ nɑ ji fit tɑɑn lɑ bonŋɑnɑ nbɑ k Yennu senn k tul u niib nɑ. B bɑnle ji tɑɑn tie gbɑnɑn-yent kuɑ k mɔsonn nbɑ k Yennu din senn Yiesu Klistu ni ji tie b yɑl.</verse>
				<verse number="7">Yennu ninkpɑbɑɔnŋ pɑɑk k u din tul’n yɑɑk, ɑ n tien u tuontunnɔ, kii muɑntl u lɑbɑmɑnn u yiikuo ni.</verse>
				<verse number="8">Yennu niib sinsuuk ni, min e tɑn juont wun nbɑ k be kɑnn ni, ŋɑɑn u ninkpɑbɑɔnŋ pɑɑk, k Yennu cɑb’n ɑ n muɑnt muɑnti k tul bin nbɑ k tie Suifnbɑ k wɑnn’b bɑnnu nbɑ k Klistu luon wun tul’t bonŋɑnɑ nbɑ kɑɑ pɑɑk,</verse>
				<verse number="9">k biɑ te k niib kul nuni n yent k bin bɑnn biɑnŋ nbɑ k Yennu wuol ni lol mɑnŋ tuun k gbient. Yɑɑyuo ni e wɑɑ, k Yennu nbɑ din nɑn bonsiɑl kul nɑ, din diɑ’l wuol ni,</verse>
				<verse number="10">ɑ k Klistu mɔtɑɑɔk niib pɑɑk bonɑ nbɑ kul mɔk yiikuo k be sɑnpɑɑpo n tɑn bɑnn u yɑnciɑɔnŋ nbɑ tie bɑnnu nbɑ.</verse>
				<verse number="11">T Yonmdɑɑnɔ Yiesu Klistu ni e, k u din tun lin nbɑ nɑ nɑn u lol nbɑ kɑɑ piinu nɑn gbennu nɑ nbɑ tie biɑnŋ nbɑ.</verse>
				<verse number="12">Tɑɑ tien Klistu yɑdɑ k be u ni nɑ pɑɑk, sɔnu ji be k t sɑɑ fit bɑɑl Yennu buol ni nɑn pɑlcienn.</verse>
				<verse number="13">L pɑɑk, n bɑln’mi e ɑ i dɑɑ te k i pɑlɑ n biil nɑn mɑɑ di fɑlɑ i pɑɑk nɑ, k mɑɑn l kul tie i nyuɑt pɑɑk e.</verse>
				<verse number="14">Lin nbɑ nɑ pɑɑk, k n gbɑɑ n dunɑ pɑɑk Bɑɑ tuɑnn po,</verse>
				<verse number="15">wun nbɑ yɑɑ buol ni, k *Yendɔunŋ ni, nɑn tingbounŋ nɑ ni nibuolu kul gɑɑn b yejɑnm mɑɑlu ni sɑnɑ.</verse>
				<verse number="16">N mei’ɔ ɑ u dontl nbɑ yɑb bonciɑnn nɑ, ɑ wun nuɑb u yiikuo Foŋɑnm ni k pukn’i pɑnŋ i pɑlɑ ni,</verse>
				<verse number="17">ɑ k Klistu n jii i pɑlɑ k tien u binbebuol i yɑdɑ pɑɑk. N biɑ mei’ɔ ɑ wun te k i fit set cib, k bɑɑ jiinɑ k fɔkn fiɑkl, lonm ni,</verse>
				<verse number="18">ɑ k yinm nɑn Yennu niib kul n fit bɑnn Klistu lonm yɑlimu, nɑn l fɔknt, nɑn l sumiu nbɑ jɑn biɑnŋ nbɑ,</verse>
				<verse number="19">k i fit bɑnn Klistu lonm nbɑ gɑl siɑl kul k nilɔ sɑɑ fit gbɑt l pɑɑk, k biɑ gbie nɑn Yennu benu nɑ.</verse>
				<verse number="20">Yennu wun nbɑ yɑɑ yiikuo tuun t ni nɑ pɑɑk, sɑɑ fit tun bonsiɑl kul nbɑ kɑɑ pɑɑk yuo nbɑ k t mei Yennu kuo yuo nbɑ k t duki siɑl pɑɑk.</verse>
				<verse number="21">Ŋuɑ e yen dontl Klistu mɔtɑɑɔk niib sinsuuk ni nɑn Yiesu Klistu ni yuo kul nɑn yuo nbɑ kɑɑ gbennu. * Amenn.</verse>
			</chapter>
			<chapter number="4">
				<verse number="1">Min nbɑ be dɑnsɑlk tuonɑ nbɑ k n tuun k tien Yonmdɑɑnɔ pɑɑk, n bɑln’mi e ɑ i ŋɑɑn k i binbenŋ i tie fɑnu nɑn Yennu nbɑ din luon k lii tie biɑnŋ nbɑ nɑ yuo nbɑ k u din yiin’i nɑ.</verse>
				<verse number="2">I siknt i mɔnŋ, kii mɔk pɑlmɑɑsl nɑn suklu, kii di suklu nɑn lieb lonm pɑɑk.</verse>
				<verse number="3">Yɑɑ mɔk mɑnu nɑ pɑɑk, i yɑbl i mɔnŋ k biɑl mɔtɑɑɔk nbɑ k Foŋɑnm tul’i nɑ ni.</verse>
				<verse number="4">Gbɑnɑn-yent kuɑ e be, k Foŋɑn-yenɔ kuɑ mun be, nnɑ e k dindɑn-yenn kuɑ mun be k Yennu yiin’i l ni.</verse>
				<verse number="5">Yomdɑɑn-yenɔ kuɑ e be, k yɑdɑ yenn kuɑ be, k Yennu nyunwulu tie yenn kuɑ.</verse>
				<verse number="6">Yen-yenɔ be k tie nisɑɑli kul ɑ Bɑɑ, k biɑ tie suɑ kul ɑ Yonmdɑɑnɔ nbɑ tuun suɑ kul ni, k biɑ be siɑl kul ni.</verse>
				<verse number="7">*Klistu nbɑ tul’t lin nbɑ nɑ pɑɑk, suɑ kul ɑ gɑɑl u piini k l be l kuɑ,</verse>
				<verse number="8">nɑn lɑɑ ponŋ diɑn Yennu lolkpel kɑdɑɑɔk ni biɑnŋ nbɑ k yet ɑ: «Wɑɑ din duo sɑnpɑɑpo yuo nbɑ k u suol dɑnsɑli k duo nɑn’m, k tul nifosɑɑli piini.»</verse>
				<verse number="9">Tɔn, «U din duo sɑnpɑɑpo,» pɑɑk tie bee? L wɑnt nɑn sinsinn u din sik tingbounŋ nɑ ni e.</verse>
				<verse number="10">Ŋuɑ nbɑ din sik nɑ mɑnŋ e biɑ din duo sɑnpɑnɑɑgbenŋ nɑ, ɑ wun gbien Yennu nɑɑmi kul sɑɑk.</verse>
				<verse number="11">Ŋuɑ e tul nisɑɑli piini, k gɑnn nisiɑb k tien’m tuomiinbɑ, k lieb mun tie sɔkniinbɑ, k yenm mun biɑ tien lɑbɑmɑnn muɑnt-tieb, k siɑb mun lek tie Klistu pɑstɑɑnbɑ nɑn wɑntieb.</verse>
				<verse number="12">U tun lin nbɑ nɑ ɑ bin nbɑ tie Yennu niib kul ɑ n fit jɑnŋ u tuonɑ mɑnŋ e, k te k Klistu gbɑnɑnt n tɑnt,</verse>
				<verse number="13">nɑn yuo nbɑ k t sɑɑ tɑɑn tien yonm t yɑdɑ ni nɑn tɑɑ bɑnn Yennu Bijɑ biɑnŋ nbɑ, k t sɑɑ nyik t bisn k tien nikpelɑ, k gɑɑl Klistu binbenŋ nbɑ tie dede.</verse>
				<verse number="14">Ŋɑɑn t ji kii tie wɑɑs kɑɑ, k niib kpinkpɑnni wɑnnu sii diɑ’t lɑnŋ’t nɑn wounŋ nbɑ tuu lɑnŋ bulgbetl biɑnŋ nbɑ nɑ, k b fɑɑk wɑnnu te k lieb bɑɑ biit ni.</verse>
				<verse number="15">Ŋɑɑn t sii piɑk bɑlmɔni e nɑn lonm kii kpɑɑtl wun nbɑ tie gbɑnɑnt mɑnŋ yul nɑ ni, k ŋuɑ e tie Klistu.</verse>
				<verse number="16">Ŋuɑ e te k gbɑnɑnt bɔkɑ kul diɑ b lieb, k gbɑnɑnt mɑnŋ tuktɑ diɑ nɑn lieb. L kul ɑ i bo i tuun nɑn lieb cib cib, gbɑnɑnt mɑnŋ bo sii kpɑɑtl e nɑn lieb lonm ni.</verse>
				<verse number="17">Gotl mɑn, lin nbɑ k n yien’i k biɑ wɑnt’i Yonmdɑɑnɔ sɑnn ni. I ji dɑɑ be nɑn bin nbɑ k mi Yennu, k b dudukt k mɔk nyuɑt nɑ.</verse>
				<verse number="18">B dudukt be bunbɔnn ni k b k pukn mɑnfuol nbɑ k Yennu yɑɑ wun tul niib nɑ ni, k mɑɑn b k mi siɑl i k biɑ k luon bin bɑnn siɑl.</verse>
				<verse number="19">B ji k tiin fei, k jii b mɔnŋ k tuun jɑknt tuonbuolu buolu kul, k k diɑ b mɔnŋ nɑn wɑɑnm-nnɑ wɑɑ.</verse>
				<verse number="20">Ŋɑɑn yinm din k tumi ŋɑnn kɑɑ, k tɑn bɑnn Klistu.</verse>
				<verse number="21">I set din gbɑt u po wɑɑ, k yɑɑ tie u weilɑ nɑ, b din wɑnn’i bɑlmɔni nbɑ be u ni wɑɑ.</verse>
				<verse number="22">L pɑɑk, yɑbt i mɔnŋ mɑn k nyik i binbenkpelk nbɑ din te k i tuun lin nbɑ k i din tuu tuun nɑ. Binbenkpelk mɑnŋ nɑn niɑnbiiuk din te k i tɔkn sɔnu nbɑ sɑɑ biil’i.</verse>
				<verse number="23">Ŋɑɑnt k i dudukt nɑn i pɑlɑ n ŋɑnm k pɑnt,</verse>
				<verse number="24">kii mɔk binbenpɑɑnŋ nbɑ k Yennu tul’i nɑ, kii nɑɑn Yennu, kii be fɑnu, k yii tie niŋɑnm nɑn bɑlmɔni.</verse>
				<verse number="25">L pɑɑk, ŋɑɑnt k i nyik fɑɑk, ŋɑɑn suɑ kul i piɑk bɑlmɔni kii tien u luɑ, k mɑɑn t tie gbɑnɑn-yent kuɑ e.</verse>
				<verse number="26">L i tie k ɑ donn wutuol, ŋɑɑn ɑ dɑɑ tuun tuonbiit. A dɑɑ te k l do nɑn yenbɑɑk.</verse>
				<verse number="27">k dɑɑ tien *Sɑɑtɑn yɑɑk.</verse>
				<verse number="28">Wun nbɑ tuu jɑɑn, wun ji nyik jɑmu, ŋɑɑn tun tuonn nɑn u nii, k fit u mɔnŋ kii mɔk lin nbɑ k u sɑɑ sonm tɑlɑs-dɑnm.</verse>
				<verse number="29">I dɑɑ te k mɔbonbiit nyi i mɔi ni, ŋɑɑn i te k i mɔbonɑ i mɔk nyuɑt, lin nbɑ sɑɑ sonm i lieb b yɑdɑ ni k sonm’b nɑn lin nbɑ siɑn, k biɑ ŋɑnm bin nbɑ gbiɑ i mɑɑn nɑ.</verse>
				<verse number="30">I dɑɑ te k Foŋɑnm n lɑ pɑlbiil, k mɑɑn ŋuɑ e tie Yennu dɔuk i pɑɑk mɔkmɔk nɑn dɑɑl nbɑ k Yennu sɑɑ nyinn’i bonbiil kul ni.</verse>
				<verse number="31">I nyik tonu binbenŋ kul, nɑn wutuol. Suɑ ji dɑɑ mɔk kunkɔnciɑɔnŋ nɑn u luɑ, suɑ dɑɑ suki u luɑ, k biɑ nyik nɑnŋ dudukt kul ɑ i ni.</verse>
				<verse number="32">Ii tie bulcinm nɑn ninkpɑbɑɔnŋ dɑnm mɑn i lieb buol. Ii nyikt lieb biit kii cɑbt’b nɑn Yennu nbɑ nyikt i yɑlɑ k cɑbt’i biɑnŋ nbɑ Klistu pɑɑk nɑ.</verse>
			</chapter>
			<chapter number="5">
				<verse number="1">Yɑɑ tie Yennu wɑlonkɑi nɑ, i yɑbl i mɔnŋ pɑɑk kii tuun nɑn ŋuɑ nɑ,</verse>
				<verse number="2">k ŋɑɑn k lonm i diɑ’i nɑn *Klistu nbɑ din luon’t bonciɑnn k gɑɑl t pɑɑk k kpo k l nɑɑn nɑn mɑnnu nbɑ k l nublu mɑn k tul Yennu nɑ.</verse>
				<verse number="3">Yɑɑ tie Yennu wɑɑs nɑ pɑɑk, l ponŋ k ŋɑn niib ii gbiɑ boncuncontuonɑ mɑɑn, ɑmi jɑknt mɑɑn, ɑmi niɑnciɑɔnŋ mɑɑn i sinsuuk ni.</verse>
				<verse number="4">L biɑ k ŋɑn k boncuncontuonɑ mɑɑn ɑmi jɑknt mɑɑn ɑmi bɑlyɑnɑ ii nyi i mɔi ni, ŋɑɑn ii tien Yennu niipuouk mɑn.</verse>
				<verse number="5">L ŋɑn yii mi nɑn wun nbɑ tie boncunconn ɑmi jɑknt dɑɑnɔ ɑmi niɑnciɑɔnŋ dɑɑnɔ, ŋuɑ e kɑn lɑ yiɑl Klistu nɑn Yennu nɑɑn ni, k mɑɑn niɑnciɑɔnŋ tie pɑtmɑnnu nɑ e.</verse>
				<verse number="6">I dɑɑ te k suɑ n jii jɑt-wɑnnu k kpɑnn’i ni, k mɑɑn l tuonbiit tumu pɑɑk e te k Yennu wutuol bɑɑt mɔyetdɑnm pɑɑk.</verse>
				<verse number="7">I dɑɑ tɑɑ b po.</verse>
				<verse number="8">I din be bunbɔnn ni e, ŋɑɑn yɑɑ be Klistu ni mɔtɑɑnɑ nɑ, i ji be yentu ni e. L pɑɑk, i ji kii be kii nɑɑn bin nbɑ tie yentu yɑb nɑ,</verse>
				<verse number="9">k mɑɑn yentu bɑɑt nɑn tuonŋɑnɑ buolu kul ɑ nɑn yentinu nɑn bɑlmɔni.</verse>
				<verse number="10">I yɑbl i mɔnŋ k tumi lin nbɑ sɑɑ penn Yonmdɑɑnɔ pɑl ni,</verse>
				<verse number="11">k dɑɑ toki bin nbɑ tuun bunbɔnn ni tuonɑ k nyuɑt kɑɑ l ni, ŋɑɑn te k b bunbɔnn ni tuonɑ mɑnŋ n nyi pɑɑnu.</verse>
				<verse number="12">Lin nbɑ k b tuun bunbɔnn ni nɑ mɔk fei bonciɑnn nɑn tii piɑk l po.</verse>
				<verse number="13">Tuonɑ mɑnŋ kul ɑ i nyii pɑɑnu, b sɑɑ lɑ lɑɑ tie bɑnnu nbɑ nɑn bɑlmɔni.</verse>
				<verse number="14">K mɑɑn lin nbɑ kul fiit nyii pɑɑnu, l ji tuu tie yin-yienm e. L pɑɑk e k b yet ɑ: «Fin nbɑ guɑnt, fɑn fiil guɑn ni, fɑn fiil kuun ni, k Klistu sɑɑ tul’ɑ u yentu.»</verse>
				<verse number="15">Ii goli i binbenŋ mɑn. I dɑɑ be jɑtbenu, ŋɑɑn kii mɔk subndɑnm binbenŋ e.</verse>
				<verse number="16">I jii i yuo kii tuun nɑn’n fɑnu, k mɑɑn yuo nɑ ni tie yobiiuk o.</verse>
				<verse number="17">L pɑɑk, i dɑɑ tie jɑtt kɑɑ, ŋɑɑn kii tuun bɑnnu nbɑ k Yonmdɑɑnɔ luon.</verse>
				<verse number="18">I dɑɑ nyu dɑɑn k yib. Ŋɑnn sɑɑ te k i mɔk mɑlnbiit e, ŋɑɑn ii yɑbl i mɔnŋ pɑɑk kii gbie nɑn Foŋɑnm.</verse>
				<verse number="19">Ii yiin Yennu lolkpel kɑdɑɑɔk ni *yɑni nɑn jɑɑnti yɑni nɑn yɑni nbɑ nyi Foŋɑnm buol ni mɑn, k cie i lieb pɑlɑ, kii biɑ kii yiin Yennu lolkpel kɑdɑɑɔk ni yɑni nɑn jɑɑnti yɑni kii piɑk Yonmdɑɑnɔ nɑn i pɑlɑ kul ɑ.</verse>
				<verse number="20">Yuo kul ii tien Bɑɑ Yennu niipuouk bonsiɑl kul pɑɑk, t Yonmdɑɑnɔ Yiesu Klistu sɑnn ni.</verse>
				<verse number="21">Yɑɑ bɑɑkt Klistu nɑ, i sikn i mɔnŋ k tul i lieb mɑn.</verse>
				<verse number="22">Puob, i sikn i mɔnŋ k tul i sɔlb, nɑn yɑɑ sikn i mɔnŋ k tul Yonmdɑɑnɔ nɑ,</verse>
				<verse number="23">k mɑɑn juɑ mɔk yiikuo u puo pɑɑk nɑn Klistu nbɑ mɔk yiikuo u mɔtɑɑɔk niib pɑɑk nɑ e. Klistu e tie u mɔtɑɑɔk niib nbɑ tie u gbɑnɑnt nɑ Fietuɑ.</verse>
				<verse number="24">Ŋɑnn, l ŋɑn k puob n sikn b mɔnŋ k tul b sɔlb mɔbonɑ kul ni, nɑn Klistu mɔtɑɑɔk niib nbɑ sikn b mɔnŋ k tul’ɔ nɑ.</verse>
				<verse number="25">Jɑb, ii luon i puob nɑn Klistu nbɑ luon u mɔtɑɑɔk niib k gɑɑl b pɑɑk k kpo biɑnŋ nbɑ nɑ.</verse>
				<verse number="26">U din tun lin nbɑ nɑ, k biɑ jii Yennu mɑɑn nɑn nyun k wul’b, ɑ wun ŋɑnm’b k bii ŋɑn nɑn bii tie Yennu yɑb,</verse>
				<verse number="27">k jii’b tien’m u mɔnŋ nuu ni nɑn fɑnt, ɑ b fɑnt nɑ dɑɑ mɔk dɑnsiɑk, k biɑ kii tie niŋɑnm k dɑɑ mɔk biit nɑn wɑɑnm-nnɑ wɑɑ.</verse>
				<verse number="28">L ŋɑn k jɑb i luon b puob nɑn bɑɑ luon b mɔnŋ gbɑnɑnt biɑnŋ nbɑ nɑ e. Wun nbɑ luon u puo, luon u mɔnŋ e.</verse>
				<verse number="29">Suɑ k mi yet u mɔnŋ gbɑnɑnt, ŋɑɑn u goli u gbɑnɑnt e fɑnu k dint u mɔnŋ nɑn Klistu nbɑ tuun biɑnŋ nbɑ tien u mɔtɑɑɔk niib nɑ.</verse>
				<verse number="30">Tinm e tie u gbɑnɑnt mɑnŋ,</verse>
				<verse number="31">nɑn Yennu lolkpel kɑdɑɑɔk nbɑ yet biɑnŋ nbɑ nɑ ɑ: «Lin nbɑ nɑ pɑɑk k l ŋɑn k juɑ n nyik u bɑɑ nɑn u nɑɑ, ŋɑɑn jii u mɔnŋ k tɑɑn nɑn u ŋɑɑpuo k bin ji tien yonm.»</verse>
				<verse number="32">Yennu mɑɑn nɑ sumi bonciɑnn, ŋɑɑn min mi nɑn l wɑnt Klistu nɑn u mɔtɑɑɔk niib po e.</verse>
				<verse number="33">Ŋɑɑn l biɑ wɑnt yinm e ɑ l ŋɑn k juɑ kul ɑ i luon u puo nɑn wɑɑ luon u mɔnŋ biɑnŋ nbɑ nɑ, k puo kul ɑ i mun i bɑɑkt u sɔlɔ.</verse>
			</chapter>
			<chapter number="6">
				<verse number="1">Wɑɑs, yɑɑ wɑɑ *Klistu nɑ pɑɑk nɑ, ii sɑɑk i dɑnm mɔi, k mɑɑn ŋɑnn e tuok nɑn yin tun.</verse>
				<verse number="2">Sinsinn sennu nbɑ k Yennu mɔsonn pukn l pɑɑk tie ɑ: «Bɑɑk ɑ bɑɑ nɑn ɑ nɑɑ,</verse>
				<verse number="3">k ɑ bont kul n sonm fɑnu, k ɑ mɑnfuol n fɔkt tingbounŋ nɑ ni.»</verse>
				<verse number="4">Bɑɑnbɑ, i dɑɑ diɑ i wɑɑs diɑbiiuk k dont b wutuol, ŋɑɑn kii wɑnt’b kii kpɑɑn’m Yonmdɑɑnɔ nbɑ luon biɑnŋ nbɑ.</verse>
				<verse number="5">Dɑɑbɑ, ii sɑɑk i cɑnbɑɑnbɑ mɔi mɑn, kii tiin’m jɑŋmɑɑni, kii tuun tuonn kii tien’m nɑn i pɑlɑ kul ɑ nɑn yɑɑ bo sii tuun k tien Klistu biɑnŋ nbɑ nɑ.</verse>
				<verse number="6">I dɑɑ tuun lin nbɑ nɑ yuo nbɑ k b goli’i ɑ bin pɑk’i kuukuɑ kɑɑ, ŋɑɑn i jii i mɔnŋ tien Klistu dɑɑbɑ kii tuun lin nbɑ tie Yennu lonm nɑn i pɑlɑ kul ɑ.</verse>
				<verse number="7">I tuun i tuonɑ nɑn i pɑlɑ kul ɑ k lii tie nɑn i tuun k tien Yonmdɑɑnɔ tiɑɔnŋ o nɑ, k l k tie nisɑɑli kɑɑ,</verse>
				<verse number="8">kii tiɑn nɑn, l i tie dɑɑbl kuo wun nbɑ yen u mɔnŋ, suɑ kul sɑɑ lɑ u tuonŋɑnɑ pɑɑɔk Yonmdɑɑnɔ buol ni.</verse>
				<verse number="9">Cɑnbɑɑnbɑ, ii mun ii diɑ i dɑɑbɑ bonŋɑnn k dɑɑ diɑ’b nɑn ninmɔnn. Ii mun ii tiɑn nɑn yinm nɑn i dɑɑbɑ mɑnŋ kul ɑ tɑɑn mɔk Yonmdɑɑnɔ yenɔ kuɑ e *Yendɔunŋ ni, k u k mɔk luktn.</verse>
				<verse number="10">Lin nbɑ juont tie nnɑ e, i cie i pɑlɑ Yonmdɑɑnɔ ni, kii mɔk yɑbint pɑnŋ nbɑ k u tul’i nɑ.</verse>
				<verse number="11">I jii Yennu jɑtiɑt kul nɑ k liɑ, k lin te k yin fit nyɑnn *Sɑɑtɑn kpinkpɑnni.</verse>
				<verse number="12">K mɑɑn t k kɔn nɑn wun nbɑ mɔk gbɑnɑnt nɑn sɔn kɑɑ, ŋɑɑn t kɔn nɑn nɑlnbiit e nɑn b yiikuo dɑnm, nɑn mɔtɑɑnɑ *dulnyɑ bunbɔnn ni yudɑnm, nɑn sɑnpɑɑpo nɑlnbiit.</verse>
				<verse number="13">L pɑɑk, i jii Yennu jɑtiɑt kul ɑ, nnɑ e k dɑbiil nbɑ tɑn sɑɑ bɑɑl nɑ dɑɑl, k i tɑn sɑɑ fit k kɔn k nyɑnn i dɑtɑɑk, k i tɑnŋ i kɔn k gbenn yuo nbɑ k yii sie fɑnu.</verse>
				<verse number="14">I set mɑn, k jii bɑlmɔni k bobn i sɑi ni, kii mɔk yentinu nbɑ tie nɑn *nɑɑgbɑnkɔnŋl nɑ,</verse>
				<verse number="15">k i tɑɑsɑɑt i tie lɑbɑmɑnn nbɑ tien niib mɑnu.</verse>
				<verse number="16">Lin nbɑ pukn nɑ pɑɑk, i jii i yɑdɑ k lii tie nɑɑgbɑnkɔnŋl nbɑ k i sɑɑ fit kii kpient Klistu dɑtɑɑk pieni nbɑ mɔk muu nɑ.</verse>
				<verse number="17">I jii i fielu k lii tie kut foklk, k Yennu mɑɑn mun i tie juk-bɑnjiɑk nbɑ k Foŋɑnm tien’i nɑ.</verse>
				<verse number="18">Ii tuun lin nbɑ nɑ kul miɑlu ni kii boi Yennu u sonml po. Ii mei Yennu mɑn yuo kul nɑn Foŋɑnm nbɑ wɑnn’i bɑnnu nbɑ. I cekn i mɔnŋ nɑn gbɑnkul kii mei Yennu yuo kul u niib kul pɑɑk.</verse>
				<verse number="19">I mun i mei Yennu kii tien’n k wun tul’n mɔbonɑ nbɑ ŋɑn yuo nbɑ k n sii piɑk, k n fit pɑk nɑn pɑlcienn k fit wɑnn niib lɑbɑmɑnn nɑ wuol ni lɑbɑɑl.</verse>
				<verse number="20">Mɑɑ lek be dɑnsɑlk ni nɑ, ŋɑɑn n biɑ tie lɑbɑmɑnn mɑnŋ muɑnt-tuɑ e, ɑ mɑn fit k wɑnn niib lɑbɑmɑnn mɑnŋ. Ii mei Yennu mɑn k mii piɑk lɑbɑmɑnn mɑnŋ nɑn pɑlcienn nɑn lɑɑ kpɑɑ tɑlɑs biɑnŋ nbɑ nɑ.</verse>
				<verse number="21">Mɔtɑɑnɑ, t nɑɑ bilonkɑk Tiikiik, wun nbɑ tie Yonmdɑɑnɔ tuontunnɔ nɑn bɑlmɔni nɑ, sɑɑ yet’i mɑɑ be biɑnŋ nbɑ nɑn lin nbɑ k n tuun.</verse>
				<verse number="22">L pɑɑk e k n tuun’ɔ i buol ni, ɑ wun wɑnn’i tɑɑ be biɑnŋ nbɑ k biɑ cie i pɑlɑ.</verse>
				<verse number="23">Bɑɑ nɑn Yonmdɑɑnɔ Yiesu Klistu n tul t nɑɑ wɑɑs kul ɑ mɑnu nɑn lonm nbɑ nyii b yɑdɑ ni.</verse>
				<verse number="24">Yennu ii mɔk ninkpɑbɑɔnŋ nɑn bin nbɑ kul luon t Yonmdɑɑnɔ Yiesu Klistu nɑn lonm nbɑ kɑɑ gbennu nɑ.</verse>
			</chapter>
		</book>
		<book number="50">
			<chapter number="1">
				<verse number="1">Min Pɔul nɑn Tiimuote, tinm nbɑ tie Yiesu *Klistu tuontunnɑ nɑ e diɑn kɑdɑɑɔk nɑ k tien bin nbɑ tie Yennu niib Yiesu Klistu ni k be Fiiliip nɑ, nɑn b jɑɑnti ni yudɑnm nɑn b * sonmtieb.</verse>
				<verse number="2">T Bɑɑ Yennu nɑn Yonmdɑɑnɔ Yiesu Klistu ii mɔk ninkpɑbɑɔnŋ nɑn’i, k biɑ tul’i mɑnu.</verse>
				<verse number="3">N tien Yennu niipuouk yuo nbɑ kul k n tuu tiɑl i po.</verse>
				<verse number="4">Yuo kul ɑ, mi i mei Yennu tien’i, n tuu mei nɑn pɑlpienn e,</verse>
				<verse number="5">k mɑɑn yɑɑ sonmt’n biɑnŋ nbɑ lɑbɑmɑnn tuonɑ mɑnŋ pinpiik ni wɑɑ nɑn mɔtɑɑnɑ nɑ pɑɑk.</verse>
				<verse number="6">L pɑɑk, n k mɔk bilsuk nɑn Yennu nbɑ din piin tuonŋɑnn i ni nɑ, u sii diɑ’l nnɑ mɔkmɔk nɑn yuo nbɑ k u tɑn sɑɑ gbenn tuonŋɑnn mɑnŋ Yiesu Klistu jennu dɑɑl.</verse>
				<verse number="7">Mi i duki i po nnɑ, l ŋɑn, k mɑɑn n yɑn be i ni, yinm nbɑ k Yennu tin’i ninbɑɑɔk nɑn wɑɑ tin’n biɑnŋ nbɑ, mɑɑ dɑɑn yen n mɔnŋ k gbɑɑ lɑbɑmɑnn mɑnŋ pɑɑk, ɑ n senn’l nɑ wɑɑ, k tɑn bɑɑl yuo nbɑ k n ji be dɑnsɑlk ni nɑ.</verse>
				<verse number="8">Yennu e tie n siɑlɑɑdɑɑnɔ nɑn n yɑn set be i ni nɑn Yiesu Klistu tiɑɔnŋ nbɑ luon’i biɑnŋ nbɑ nɑ.</verse>
				<verse number="9">N mei Yennu mɑɑ i lonm ii tun kii puki yuo kul, k yii biɑ kii mɔk bɑlmɔni bɑnnu nɑn subni,</verse>
				<verse number="10">ɑ yin fit gɑnn lin nbɑ ŋɑn kii be k dɑɑ mɔk jɑknt k biɑ dɑɑ mɔk biit mɔkmɔk nɑn Klistu dɑɑl mɑnŋ,</verse>
				<verse number="11">k i binbenŋ n gbie nɑn yentinu luɑnɑ nbɑ nyii Yiesu Klistu buol ni nɑ, ɑ Yennu n lɑ dontl nɑn pɑku.</verse>
				<verse number="12">N nɑɑ wɑɑs, n luon k yin bɑnn nɑn lin nbɑ kul nbɑ tien’n nɑ, sonm lɑbɑmɑnn mɑnŋ ɑ lin sɑɑn tuɑnn e nɑn bɑlmɔni.</verse>
				<verse number="13">L pɑɑk, kpɑnbɑl ŋɑguulɑ nɑn nilieb nbɑ be nnɑ nɑ kul bɑnn nɑn mɑɑ tie Klistu tuontunnɔ nɑ pɑɑk e k n be dɑnsɑlk nɑ.</verse>
				<verse number="14">N sɑlk ni benu nɑ tul t nɑɑ wɑɑs bonciɑnn yugontl Yonmdɑɑnɔ sɔnu ni, k l puki yuo kul, k b muɑntl Yennu mɑɑn nɑn pɑlcienn, k jɑŋmɑɑni ji kɑɑ.</verse>
				<verse number="15">Siɑb muɑntl Klistu mɑɑn mɑnŋ k mɑɑn b tie punpondɑnm nɑn kunkɔnkɔnnɑ e, ŋɑɑn k siɑb mun muɑntl nɑn b pɑlɑ ni nɑn bɑlmɔni lonm.</verse>
				<verse number="16">Bin nbɑ tuun nɑn lonm nɑ, b mi nɑn Yennu lukt’n ɑ n wɑnn nɑn lɑbɑmɑnn tie bɑlmɔni e.</verse>
				<verse number="17">Nisiɑb k muɑntl Klistu po nɑn b pɑlɑ kul, ŋɑɑn b tuun nɑn *funfunn e, k b duki nɑn b sɑɑ pukn min e fɑlɑ mɑɑ dɑɑ be dɑnsɑlk nnɑ.</verse>
				<verse number="18">Ŋɑɑn ŋɑnn k biil. Lin nbɑ siɑn tie nnɑ e. B i muɑntl b dudukŋɑnt ni ɑmi b dudukbiit ni, ŋɑɑn niib sɑɑ gbɑt Klistu po, k n mɔk pɑlpienn.</verse>
				<verse number="19">Bɑlmɔni, n mi l juontu, i Yenmiɑlu nɑn Foŋɑnm nbɑ nyi Yiesu Klistu buol ni nɑ, sɑɑ te k n lɑ fielu wɑɑ.</verse>
				<verse number="20">N pɑl ni lonm nɑn n dindɑnn tie k n dɑɑ dint n mɔnŋ fei e, ŋɑɑn n sii mɔk pɑlcienn mɔtɑɑnɑ nɑn lɑɑ tuu tie bɑnnu nbɑ nɑ, k mi i lek i kpo ɑmi mɑɑ be, ŋɑɑn n binbenŋ kul sɑɑ dont Klistu sɑnn.</verse>
				<verse number="21">K mɑɑn n buol ni, mɑnfuol tie Klistu e, k kuun tie nyuɑt.</verse>
				<verse number="22">L i tie k n sii be n mɑnfuol ni, n sii tuun tuonɑ nbɑ mɔk nyuɑt e. Ŋɑɑn n k mi lin nbɑ k n sɑɑ gɑnn.</verse>
				<verse number="23">L bonɑ ŋɑnle nɑ e dɑɑl’n. N luon k n nyik n mɑnfuol kii be Klistu buol ni. Ŋɑnn e sii cie.</verse>
				<verse number="24">Ŋɑɑn i pɑɑk e te k l mɑntk kpɑɑ tɑlɑs bonciɑnn nɑn mii be n mɑnfuol ni.</verse>
				<verse number="25">N mi nɑn ŋɑnn e sɔ k bilsuk kɑɑ. L pɑɑk te k n mi nɑn n sii be e wɑɑ. N sii be i kul ɑ buol ni, k i sɑɑ sɑɑn tuɑnn kii mɔk pɑlpienn i yɑdɑ ni,</verse>
				<verse number="26">ɑ mi i tɑnŋ i jen i buol ni yuo nbɑ, i pɑlpienn sii yɑb bonciɑnn nɑn yɑɑ be Yiesu Klistu ni nɑ, n mɑnfuol pɑɑk.</verse>
				<verse number="27">Ŋɑɑn lin nbɑ yɑɑ kul ni, ŋɑɑnt k i binbenŋ sɔnu ii tie nɑn Klistu lɑbɑmɑnn nbɑ luon lii tie bɑnnu nbɑ nɑ. K mi i lek i fit sɑɑn lɑ’i ɑmi mi i kii fit lɑ’i ni, ŋɑɑn n sɑɑ gbɑt ɑ i sie fɑnu nɑn dudukyent kuɑ, k tɑɑn mɔtɑɑɔk k yɑbi i mɔnŋ k yɑdɑ nbɑ nyi lɑbɑmɑnn nɑ ni n sɑɑn tuɑnn.</verse>
				<verse number="28">I dɑɑ tiin i dɑtɑi mɑn. Ŋɑnn e sii tie nyinn k tul’b nɑn b tɑn sɑɑ bɑɑ k l mun biɑ sii tie nyinn k tul’i nɑn i be fielu sɔnu ni, k ŋɑnn e nyi Yennu buol ni.</verse>
				<verse number="29">K mɑɑn Yennu cɑb’i ɑ yin tun k tul Klistu k l k tie yɑɑ tien’ɔ yɑdɑ nɑ kuukuɑ pɑɑk kɑɑ, ŋɑɑn l biɑ tie yɑɑ di fɑlɑ u pɑɑk nɑ.</verse>
				<verse number="30">Mɔtɑɑnɑ i gbɑɑ nɑn yɑɑ ponŋ din lɑ mɑɑ gbɑɑ k biɑ gbɑɑ mɔtɑɑnɑ biɑnŋ nbɑ nɑ.</verse>
			</chapter>
			<chapter number="2">
				<verse number="1">L i tie k yɑɑ be *Klistu ni biɑnŋ nbɑ nɑ e pukn i pɑnŋ, k l i tie k i lɑ pɑlcienn u lonm ni, k l i tie k i mɔk mɔtɑɑɔk nɑn Foŋɑnm, l i tie k i mɔk bulcint k biɑ mɔk lonm nɑn lieb,</verse>
				<verse number="2">ŋɑnn, i sɑɑ te k n mɔk pɑlpienn cɑin, l i tie k i mɔk dudukyenn kuɑ, k biɑ mɔk lonm yenn kuɑ k biɑ tɑɑ i lieb po i pɑlɑ ni nɑn i dudukt ni.</verse>
				<verse number="3">I dɑɑ tuun bonsiɑl k l nyi *funfunn nɑn kɑlnbɑɑni ni, ŋɑɑn ii mɔk sikn-n-mɔnŋ nɑn i lieb, kii duki i lieb po k gɑl yɑɑ duki i mɔnŋ po biɑnŋ nbɑ.</verse>
				<verse number="4">I dɑɑ te k i bɑkɑ be i kuukuɑ bonɑ ni, ŋɑɑn te k i bɑkɑ i be i lieb bonɑ ni biɑk.</verse>
				<verse number="5">I ŋɑɑn k dudukt buolu nbɑ k Yiesu Klistu din mɔk nɑ mun ii be i ni:</verse>
				<verse number="6">Wɑɑ lek din tuu mɔk binbenŋ nbɑ tie Yennu tiɑɔnŋ yɑl nɑ, u din k mi dukn ɑ u sɑɑ jii u mɔnŋ k yekn nɑn Yennu,</verse>
				<verse number="7">ŋɑɑn din sɑk u mɔnŋ mɔnŋ lonm ni k nyik wɑɑ din mɔk lin nbɑ nɑ, k din jii dɑɑbl binbenŋ, k din tie nisɑɑlk ninnɑɔnŋ, k b din tɑn lɑ nɑn u tie nisɑɑlk,</verse>
				<verse number="8">k u din sikn u mɔnŋ, k kpo, k set sɑk k kpo dɑpunpunn pɑɑk.</verse>
				<verse number="9">Lin nbɑ nɑ pɑɑk e k Yennu din donn’ɔ gɑl suɑ kul ɑ, ŋɑɑn tul’ɔ sɑnsiɑl nbɑ tie sɑnjɑɑnn k gɑl sɑnɑ kul ɑ,</verse>
				<verse number="10">ɑ k b i gbɑt Yiesu sɑnn yuo nbɑ nɑ, bin nbɑ kul nbɑ be sɑnpɑɑpo, nɑn tingbounŋ nɑ ni, nɑn tingbounŋ nɑ tinŋ po, n gbɑɑn b dunɑ pɑɑk,</verse>
				<verse number="11">k suɑ kul ɑ n muɑnt ɑ ŋuɑ Yiesu Klistu tie Yonmdɑɑnɔ k tul Bɑɑ Yennu dontl.</verse>
				<verse number="12">N yɔnimɔni, mɑɑ din be i buol ni k i din sɑk n mɔb yuo kul nɑ, k mi i lek i kɑɑ i buol ni, l biɑ kpɑɑ tɑlɑs k yin sɑk n mɔb. I yɑbl k tont i fielu tuonn nɑn yentinu nɑn gbɑnɑnjijekt mɑn.</verse>
				<verse number="13">k mɑɑn Yennu yuɑ tuun nɑn’i e, ɑ yin fit kii luon kii biɑk kii tuun u lonm tuonɑ.</verse>
				<verse number="14">Ii tuun siɑl kul ɑ k dɑɑ buln, ɑmi k noi mɔniɑɔk,</verse>
				<verse number="15">ɑ i dɑɑ mɔk biit k biɑ dɑɑ mɔk jɑknt, kii tie Yennu wɑɑs nbɑ k mɔk dɑnŋ, k be nijɑknɑ nɑn biitdɑnm sinsuuk ni nɑ, kii nyili b sinsuuk ni nɑn ŋmɑɑjɑlɑ nbɑ nyili sɑnpɑɑpo biɑnŋ nbɑ nɑ,</verse>
				<verse number="16">ŋɑɑn yet’b mɑnfuol lɑbɑɑl. L i tie k i tuun nnɑ, n tɑn sii mɔk yɑɑk nɑn mii mɔk yugontl i pɑɑk Klistu jennu dɑɑl mɑnŋ, k mɑɑn l tɑn sɑɑ wɑnn nɑn n fɑlɑ nɑn n tuonɑ din k tie yɑnn.</verse>
				<verse number="17">L i tie k n yit n mɑnfuol sɑlk k pukn fɑlɑ nbɑ k n ponŋ dii k l nɑɑn *mɑlunŋ nɑ, nɑn tuonɑ nbɑ k n tuun pɑɑnu ni ɑ yin tien yɑdɑ, n pɑl bo sii pien k n biɑ sii mɔk pɑlpienn nɑn i kul ɑ.</verse>
				<verse number="18">L biɑ ŋɑn k i pɑlɑ n penn k yii biɑ kii mɔk pɑlpienn nɑn’n.</verse>
				<verse number="19">N mɔk dindɑnn Yonmdɑɑnɔ Yiesu ni nɑn mɑn tun Tiimuote i buol ni mɔtɑɑnɑ, k gbɑt i lɑbɑɑl k n pɑl ni n duɑl.</verse>
				<verse number="20">Ŋuɑ kuukuɑ e fiin i po nɑn bɑlmɔni nɑn mɑɑ fiin i po biɑnŋ nbɑ nɑ.</verse>
				<verse number="21">Suɑ kul nbɑ ji biɑl gbɑɑ nɑn b mɔnŋ mɔnŋ yɑlɑ e jiɑk jiɑk, b k goli lin nbɑ tie Yiesu Klistu yɑl nɑ po.</verse>
				<verse number="22">I mɔnŋ mi wɑɑ tun biɑnŋ nbɑ k wɑnn u kotl biɑnŋ nbɑ nɑ, k i biɑ mi nɑn u din tuun nɑn’n nɑn bik nbɑ tuun nɑn u bɑɑ biɑnŋ nbɑ nɑ lɑbɑmɑnn tuonɑ nɑ ni.</verse>
				<verse number="23">Mi i lɑ bont nbɑ yɑɑ lin ŋmɑkt n po biɑnŋ nbɑ, n mɔk dindɑnn nɑn mɑn tun’ɔ e yiɑn ɑ.</verse>
				<verse number="24">Yonmdɑɑnɔ pɑɑk, n mɔk yɑdɑ nɑn l ji kɑn wei k n mɔnŋ sɑɑ bɑɑl i buol ni.</verse>
				<verse number="25">N dukn nɑn l kpɑɑ tɑlɑs nɑn mɑn ŋɑnm tun t nɑɑ bik Epɑɑflodiit i buol ni. Ŋuɑ e tie wun nbɑ tuun nɑn ninmɔnn k gbɑɑ ɑ wun sonm’n nɑn Klistu tuonn, k i dɑɑn tun’ɔ ɑ wun sonm’n nɑn lin nbɑ k n dɑɑn luon nɑ.</verse>
				<verse number="26">U set luon wun lɑ i kul ɑ. U pɑl dɑɑn biil bonciɑnn, k mɑɑn i dɑɑn ponŋ gbɑt nɑn u yiɑl e.</verse>
				<verse number="27">L set tie bɑlmɔni e, u dɑɑn yiɑl e k pel kuun ɑ, ŋɑɑn Yennu dɑɑn tin’ɔ ninbɑɑɔk, k l k tie u kuukuɑ kɑɑ, ŋɑɑn u biɑ tin n mɔnŋ ninbɑɑɔk, ɑ u dɑɑ ŋɑnmt k puki’n pɑlbiil.</verse>
				<verse number="28">L pɑɑk, n jekl e nɑn mɑn tun’ɔ i buol ni, k i i lɑ’u yuo nbɑ k yin yɑɑn lɑ pɑlpienn, k n mɔnŋ pɑlbiil n wɑɑb.</verse>
				<verse number="29">I gɑɑl’ɔ nɑn pɑlpienn mɑn nɑn i nɑɑ bik nɑ Yonmdɑɑnɔ ni. I tul nibuolu nbɑ tie nɑn ŋuɑ nɑ nibɑɑkl mɑn,</verse>
				<verse number="30">k mɑɑn u dɑɑn pel kuun ɑ, tuonɑ nbɑ k u tuun k tien Klistu nɑ pɑɑk, k u biɑ dɑɑn yit u mɔnŋ sɑlk, ɑ wun tul’n sonml nbɑ k i dɑɑn k fit tul’n nɑ.</verse>
			</chapter>
			<chapter number="3">
				<verse number="1">L gbennu ni lɑɑ, n nɑɑ wɑɑs, ii mɔk pɑlpienn yinm nɑn Yonmdɑɑnɔ benu ni. L k yiɑl’n kɑɑ nɑn mɑɑ ŋɑnm diɑn lin nbɑ k n ponŋ dɑɑn diɑn tul’i sinsinn nɑ. Mi i tuun nnɑ, l sɑɑ fit nyinn’i muksuk ni.</verse>
				<verse number="2">Ii mi mɑn biitdɑnm nɑ, nisiɑb nbɑ nɑɑn nɑn bɔi nɑ, k b pot b punɑ fɑɑk potu nɑ.</verse>
				<verse number="3">Tinm e mɔk mɔmɔnm *punpotu, k mɑɑn Foŋɑnm ni e k t jiɑntl Yennu k mɔk yugontl tɑɑ be *Klistu ni nɑ, k k tien lin nbɑ k b tien nilɔ gbɑnɑnt ni nɑ yɑdɑ.</verse>
				<verse number="4">Ŋɑɑn min ŋɑnin, mi i luon, n sɑɑ fit tien l buolu yɑdɑ. L i tie k suɑ duki ɑ ŋuɑ fit tien lin nbɑ k nisɑɑlk tuun nɑ yɑdɑ, n mɔnŋ mɔk lin nbɑ te k n sɑɑ fit tien nisɑɑlk yɑl nɑ yɑdɑ k cie’u.</verse>
				<verse number="5">N din tie dɑɑ ŋɑnniin bik e k b pot n punn. B mɑl’n k n tie Islɑɑel nilɔ, Bensɑɑmen buolu ni, k tie Suif nilɔ nɑn bɑlmɔni. L i tie Suifnbɑ *senni diɑnu po i e, n tie Fɑɑliisiɑn e.</verse>
				<verse number="6">N din diɑ Suifnbɑ senni nɑn ninmɔnn hɑli nɑn k n muks Klistu mɔtɑɑɔk niib. Nilɔ i sɑɑ sɑk senni e k fit kii tie niŋɑnɔ Yennu buol ni, min din be k kɑɑ bisiɑt jiin l po.</verse>
				<verse number="7">Lin nbɑ nɑ kul nbɑ k n din goli k l mɔk nyuɑt nɑ, mɔtɑɑnɑ n ji lɑ lin nbɑ nɑ k l k mɔk nyuɑt Klistu pɑɑk.</verse>
				<verse number="8">K biɑ jen ɑ, n yet ɑ nifosɑɑlk nbɑ kpɑɑn lin nbɑ kul, l kɑɑ nyuɑt, k mɑɑn mɑɑ bɑnn n Yonmdɑɑnɔ Yiesu Klistu k l bɑnnu nyuɑt yɑb k cie bonsiɑl kul, k u pɑɑk k n fok bonsiɑl kul k lu. N yi l kul tɑnpenn pɑɑk muɑt e, ɑ n fit lɑ Klistu nɑ,</verse>
				<verse number="9">kii be u ni. N k tie niŋɑnɔ Yennu buol ni senni weiu nɑ pɑɑk kɑɑ, ŋɑɑn n tie niŋɑnɔ Yennu buol ni n yɑdɑ nɑn Klistu nɑ pɑɑk e. Yennu te k nilɔ tie niŋɑnɔ u buol ni wɑɑ tien yɑdɑ nɑ pɑɑk e.</verse>
				<verse number="10">Lin nbɑ kul k n ji luon tie k n bɑnn Klistu, k bɑnn u kuun fiilu yiikuo, k di fɑlɑ nɑn’ɔ. N luon k n binbenkpelk n gbenn nɑn wɑɑ din kpo biɑnŋ nbɑ nɑ.</verse>
				<verse number="11">N luon, l i tie k l fit, k n lɑ kuun fiilu.</verse>
				<verse number="12">N k yɑɑ ɑ n ponŋ nyɑnn k yent binbenŋ mɑnŋ ɑmi n ji k mɔk biit kɑɑ, ŋɑɑn n gbɑɑ e mɑɑ n nyɑnn k yent binbenŋ mɑnŋ, k mɑɑn Yiesu Klistu ponŋ din fɑt’n ɑ.</verse>
				<verse number="13">N nɑɑ wɑɑs, n k duki ɑ n ponŋ nyɑnn’l k l tie n yɑl kɑɑ, ŋɑɑn bon-yenn kuɑ e k n tuun. N tɑnmt lin nbɑ be n puolpo e, ŋɑɑn gbɑɑ mɑɑ n bɑɑl lin nbɑ be n tuɑnn po nɑ.</verse>
				<verse number="14">N tiin nɑn pɑnŋ mɑɑ n gɑɑl nyuɑt nbɑ be sɑnpɑɑpo k Yennu yiin’t ɑ tin gɑɑl Klistu ni.</verse>
				<verse number="15">L kpɑɑ tɑlɑs e k tinm nbɑ kul tie subltieb Foŋɑnm ni nɑ ii mɔk dudukt mɑnŋ buolu, ŋɑɑn i siɑb ii mɔk dudukgɑnt i e, Yennu sɑɑ te lin yent l dɑnm nuni po wɑɑ.</verse>
				<verse number="16">L i tie lin nbɑ kul, ŋɑɑn ŋɑɑnt mɑn k tin wei sɔnu nbɑ k t din wɑɑ mɔkmɔk nɑn mɔtɑɑnɑ.</verse>
				<verse number="17">N nɑɑ wɑɑs, ii biɑ kii toki min mɑn. I kpɑɑ i ninbinɑ bin nbɑ wɑɑ siɑlŋɑnɑ nbɑ k t din senn tul’i nɑ pɑɑk.</verse>
				<verse number="18">N ponŋ din yet’i lin nbɑ nɑ po nɑn tɑɑl munŋɑ nɑ yuo nbɑ gɑl nɑ wɑɑ, ŋɑɑn n biɑ ŋɑnmt yien’i e mɔtɑɑnɑ nɑn nyin-nyuut, nisiɑb be k b binbenŋ jii’b tien’m Klistu dɑpunpunn pɑɑk kuun nɑ dɑtɑi e.</verse>
				<verse number="19">B tɑn sɑɑ juont nɑn tubdɑtu nbɑ kɑɑ gbennu e. B puol e tie b yennu. B mɔk yugontl nɑn lin nbɑ dint’b fei nɑ e. B duki lin nbɑ tie tingbounŋ nɑ bonɑ kuukuɑ po e.</verse>
				<verse number="20">Ŋɑɑn tinm ŋɑnin tie *Yendɔunŋ ni wɑɑs e, k jekl k guu t Fietuɑ, wun nbɑ tie Yonmdɑɑnɔ Yiesu Klistu, ɑ wun nyi Yendɔunŋ ni bɑɑl.</verse>
				<verse number="21">U tɑn sɑɑ lebt t tingbounŋ nɑ gbɑnɑnt k lii nɑɑn nɑn u bɑktnɔunŋ gbɑnɑnt nɑ e Yendɔunŋ ni. U tɑn sɑɑ jii pɑnŋ nbɑ te k u yen bonsiɑl kul nɑ e k tun nnɑ.</verse>
			</chapter>
			<chapter number="4">
				<verse number="1">L pɑɑk, n nɑɑ wɑɑs, yinm nbɑ k n luon’i, k luon k n lɑ’i nɑ, yinm e te k n mɔk pɑlpienn nɑn yugontl. N nɑɑ wɑlonkɑi, setl fɑnu mɑn Yennu sɔnu ni, Yonmdɑɑnɔ tuɑnn.</verse>
				<verse number="2">Efodi nɑn Sintiik, n bɑln’mi e, i yɑbl k tɑɑn mɔb kii be nɑn nɑɑtɑɑnn Yonmdɑɑnɔ ni.</verse>
				<verse number="3">K fin nbɑ mun tie n wei-nɑn-luɑ nɑn bɑlmɔni, n luon k fin sonm puob bɑnle mɑnŋ, k mɑɑn ŋɑnm nɑn Klemɑn nɑn bin nbɑ kul tie n tuontunlieb k b sɑnɑ be mɑnfuol kɑdɑɑɔk ni nɑ din lɑkn tun nɑn’n bonciɑnn lɑbɑmɑnn mɑnŋ muɑntu ni.</verse>
				<verse number="4">Ii mɔk pɑlpienn yuo kul yɑɑ be Yonmdɑɑnɔ ni nɑ. N biɑ ŋɑnmt yien’i ɑ ii mɔk pɑlpienn mɑn.</verse>
				<verse number="5">I ŋɑɑn k suɑ kul n bɑnn i niŋɑntn po. Yonmdɑɑnɔ bɑɑt e mɔtɑɑnɑ.</verse>
				<verse number="6">I dɑɑ biil i pɑlɑ bonsiɑl pɑɑk. Yinm i mei Yennu lin nbɑ kpɑɑ tɑlɑs tul’i pɑɑk. Ii mei Yennu, kii tien’ɔ niipuouk i pɑlɑ ni yuo kul ɑ kii yien’ɔ i lonm nbɑ tie lin nbɑ.</verse>
				<verse number="7">K Yennu mɑnu nbɑ gɑl nilɔ bɑnnu telk nɑ sɑɑ diɑ i pɑlɑ nɑn i dudukt Yiesu *Klistu ni.</verse>
				<verse number="8">N nɑɑ wɑɑs, lin nbɑ juont tie nnɑ e. I ŋɑɑn k i dudukt n gbie nɑn lin nbɑ ŋɑn nɑn lin nbɑ ŋɑn nɑn dontl nɑn lin nbɑ tie bɑlmɔni, nɑn lin nbɑ ŋɑn nɑn bɑɑkl, nɑn lin nbɑ tuok, nɑn lin nbɑ k mɔk jɑknt nɑn lin nbɑ mɑn k biɑ mɔk sɑnn.</verse>
				<verse number="9">Jiin mɑn lin nbɑ k i tumi k gɑɑl n buol ni nɑn n mɔbonɑ nɑn n tuonɑ nɑ kii tuun nɑn’n l biɑnŋ, k Yennu nbɑ tien’t mɑnu nɑ sii be nɑn’i.</verse>
				<verse number="10">N mɔk pɑlpienn bonciɑnn Yonmdɑɑnɔ ni, nɑn yɑɑ ŋɑnm fiin n po nɑ pɑɑk. I set dɑɑn luon’n, ŋɑɑn i dɑɑn k mɔk yɑɑk e nɑn yin wɑnn yɑɑ luon’n biɑnŋ nbɑ nɑ.</verse>
				<verse number="11">N k yien lin nbɑ nɑ k yɑɑ n luon siɑl kɑɑ, k mɑɑn n tumi k mi, bɑnnu nbɑ k lin nbɑ k n mɔk sɑɑ jɑnŋ’n ɑ.</verse>
				<verse number="12">N mi kɔnŋl ni binbenŋ nɑn jɑnŋl ni binbenŋ. N ponŋ tumi l kul ɑ. L pɑɑk, mi i be siɑn nbɑ kul k l tie kon, ɑmi gbuol, l i lek i yɑb ɑmi l i kii yɑb, ŋɑɑn n nunm gbuot lin nbɑ k n mɔk e yuo kul ɑ.</verse>
				<verse number="13">Klistu nbɑ tien’n pɑnŋ nɑ pɑɑk, n sɑɑ fit set binbenŋ kul ni.</verse>
				<verse number="14">Ŋɑɑn i dɑɑn tun fɑnu bonciɑnn nɑn yɑɑ dɑɑn sonm’n n fɑlɑ dinu ni nɑ.</verse>
				<verse number="15">Yinm Fiiliiptieb mi fɑnu nɑn mɑɑ din nyii Mɑɑseduɑnn yuo nbɑ k b din piin k muɑnt lɑbɑmɑnn nɑ, i jɑɑnti kuukuɑ e din sonmt’n, yinm kuukuɑ e din tɑɑ n po k lɑɑt n nyuɑt nɑn n bɑɑk.</verse>
				<verse number="16">Mɑɑ din tɑn be fɑlɑ ni Tesɑɑluoniik duo ni nɑ, yinm e din tun k tien’n sonml, k l din k tie tɑɑl yenm kuɑ kɑɑ.</verse>
				<verse number="17">L k tie ɑ n luon mii gɑɑn piini kɑɑ, ŋɑɑn n luon k yin lɑ nyuɑt i tuonŋɑnɑ pɑɑk.</verse>
				<verse number="18">N gɑɑl i piini nɑ munn ɑ k l cul ɑ. Epɑɑflodiit nbɑ tul’n i piini mɑnŋ nɑ, n ji mɔk lin nbɑ kul k n luon. I piini tie nɑn mɑnnu nbɑ k l nublu mɑn k tul Yennu k u gɑɑl’l nɑ e.</verse>
				<verse number="19">N Yennu mɔktuk nbɑ nyuɑn Yiesu Klistu ni sɑɑ tul’i lin nbɑ kul k i luon</verse>
				<verse number="20">Yennu nbɑ tie t kul ɑ Bɑɑ nɑ, n lɑ dontl mɔtɑɑnɑ nɑn yuo nbɑ kɑɑ gbennu. * Amenn.</verse>
				<verse number="21">I fuont bin nbɑ kul nbɑ tie Yennu niib Yiesu Klistu ni. T nɑɑ wɑɑs nbɑ be nɑn’n nɑ fuont’i mun.</verse>
				<verse number="22">Yennu niib kul ɑ fuont’i, k bin nbɑ tie kpɑnbɑl Sesɑɑl ŋɑɑtuontunnɑ nɑ mɑntk fuont’i.</verse>
				<verse number="23">Yonmdɑɑnɔ Yiesu Klistu ii mɔk ninkpɑbɑɔnŋ nɑn’i kul.</verse>
			</chapter>
		</book>
		<book number="51">
			<chapter number="1">
				<verse number="1">Min Pɔul, n tie Yiesu *Klistu *tuomi e k mɑɑn Yennu e din luon nnɑ. Min nɑn t nɑɑ bik Tiimuote, dɑ kɑdɑɑɔk nɑ,</verse>
				<verse number="2">k tien yinm nbɑ tie Yennu niib k be Kuoluos duo ni, k tie t nɑɑ wɑɑs nbɑ tien Klistu yɑdɑ nɑ. T Bɑɑ Yennu ii mɔk ninkpɑbɑɔnŋ nɑn’i k biɑ tul’i mɑnu.</verse>
				<verse number="3">T tien Yennu nbɑ tie t Yonmdɑɑnɔ Yiesu Klistu Bɑɑ nɑ niipuouk. T tien’ɔ niipuouk yuo kul nbɑ k t mei Yennu i pɑɑk.</verse>
				<verse number="4">K mɑɑn t gbɑt yɑɑ tien Yiesu Klistu yɑdɑ biɑnŋ nbɑ nɑ wɑɑ. T biɑ gbɑt yɑɑ luon Yennu niib biɑnŋ nbɑ wɑɑ.</verse>
				<verse number="5">Yuo nbɑ k bɑlmɔni nbɑ tie lɑbɑmɑnn din sint k bɑɑl i buol nɑ, i din gbɑt dindɑnn nbɑ be l lɑbɑmɑnn ni wɑɑ. I din jii i yɑdɑ nɑn i lonm k tien l dindɑnn ni. Yennu bekl l dindɑnn *Yendɔunŋ ni k guun’i.</verse>
				<verse number="6">L lɑbɑmɑnn luon luɑnɑ k yɑbtl tingbounŋ nɑ ni. L yɑbtl nnɑ e lɑɑ jii yuo nbɑ k l din bɑɑl i buol ni nɑ k tɑn tuu mɔtɑɑnɑ. Lɑɑ nyii dɑsinsinn nbɑ k i din gbɑt k b piɑk Yennu ninkpɑbɑɔnŋ po, k i ŋɑnm gbɑt l pɑɑk fɑnu nɑ.</verse>
				<verse number="7">I din tumi Yennu ninkpɑbɑɔnŋ mɑnŋ po t tuontunluɑ Epɑɑflɑɑs wun nbɑ k t luon’ɔ nɑ buol ni. U tie Klistu tuontunnɔ nbɑ tuun nɑn bɑlmɔni i buol ni t pɑɑk,</verse>
				<verse number="8">k u biɑ yet’t lonm nbɑ k Foŋɑnm tul’i nɑ.</verse>
				<verse number="9">Lin nbɑ nɑ pɑɑk, tɑɑ dɑɑn gbɑt i po, t k nyik Yenmiɑlu i pɑɑk. T mei Yennu ɑ wun te k i bɑnn wɑɑ luon biɑnŋ nbɑ. Foŋɑnm yɑn nɑn u subni nbɑ k u tul’i nɑ pɑɑk e, sɑɑ te k i set bɑnn Yennu ninkpɑbɑɔnŋ nɑn bɑlmɔni.</verse>
				<verse number="10">Nnɑ e k i sɑɑ fit kii be binbenŋ nbɑ k Yonmdɑɑnɔ luon. Ii tuun mɑn yuo kul lin nbɑ ŋɑn u po, kii tuun tuonŋɑnɑ buolu buolu kul. I i tuun nnɑ i tɑn sɑɑ ŋɑnm bɑnn Yennu fɑnu wɑɑ.</verse>
				<verse number="11">T mei Yennu ɑ wun jii u yiikuo nbɑ yɑb nɑ k tul’i pɑnŋ. K yin fit kii mɔk pɑlmɑɑsl yuo nbɑ k fɑlɑ bɑɑl’i.</verse>
				<verse number="12">T biɑ mei Yennu ɑ yin fit k tul’ɔ niipuouk, k mɑɑn u te k i mun biɑ lɑ bonɑ nbɑ k ŋuɑ Yennu din senn mɔsonn, ɑ u sɑɑ tul u niib u yentu nɑɑn ni nɑ.</verse>
				<verse number="13">U fɑt’t bunbɔnn yiikuo ni, ŋɑɑn jii’t k kuɑn’t u Bilonkɑk nɑɑn ni.</verse>
				<verse number="14">U Bijɑ mɑnŋ pɑɑk e k t nyii dɑɑbs ni k biɑ lɑ biit nyikcɑbu.</verse>
				<verse number="15">Klistu e tie Yennu ninnɑɔnŋ. T sɑɑ fit lɑ’u nɑn t ninbinɑ, ŋɑɑn Yennu ŋɑnin, t kɑn fit lɑ’u. Klistu e tie Yennu Bijɑkpel.</verse>
				<verse number="16">Ŋuɑ e mɔk yiikuo lin nbɑ kul k Yennu nɑn nɑ pɑɑk, lin nbɑ kul k u nɑn tinŋ nɑ pɑɑk, nɑn lin nbɑ kul k u nɑn sɑnpɑɑpo, lin nbɑ kul k t sɑɑ fit lɑ, nɑn lin nbɑ kul k t kɑn fit lɑ, nɑlnbiit yiikuonbɑ nbɑ be sɑnpɑɑpo, nɑlnbiit kpɑnbɑlɑ, nɑlnbiit bɑtnbɑ, nɑlnbiit kpɑɑkɑ, niib nbɑ mɔk nɑlnbiit pɑnŋ. Yennu din te k Klistu nɑn bont kul k bont kul tie u yɑl.</verse>
				<verse number="17">U din be k bont kul dɑɑ kɑɑ, k u pɑɑk e k bonn kul be l yiɑl ni.</verse>
				<verse number="18">Ŋuɑ e tie gbɑnɑnt nɑ yul. U mɔtɑɑɔk niib e tie l gbɑnɑnt. Ŋuɑ e din piin bonn kul. Ŋuɑ e din sint fiil kuun ni, ɑ k bonn kul ni wuu tie sinsinn yuɑ.</verse>
				<verse number="19">Yennu pɑl din mɑn u pɑɑk. L pɑɑk k u din jii u binbenŋ kul, k tien u Bijɑ ni.</verse>
				<verse number="20">Yennu jii ŋuɑ e k te k mɑnu bɑɑl ŋuɑ nɑn *dulnyɑ ŋɑɑtieb sinsuuk ni. U Bijɑ nbɑ din kpo dɑpunpunn pɑɑk nɑ, Yennu tien dulnyɑ ŋɑɑtieb mɑnu: bin nbɑ be tinŋ pɑɑk, nɑn bin nbɑ be sɑnpɑɑpo.</verse>
				<verse number="21">Siɑn-yuo, i din fɔk nɑn Yennu k din tie u dɑtɑi e i dudukbiit nɑn i tuonbiit pɑɑk.</verse>
				<verse number="22">Ŋɑɑn mɔtɑɑnɑ, u Bijɑ nbɑ din kpɑnt nilɔ k tɑn kpo nɑ pɑɑk, u ji te k l mɑn yinm nɑn ŋuɑ sinsuuk ni ɑ wun jii’i k yii tie niŋɑnm, k dɑɑ mɔk jɑknt nɑn biit u buol ni.</verse>
				<verse number="23">L sii tie nnɑ e l i tie k i biɑl i yɑdɑ ni k sie cib, k k fɔli nyi dindɑnn nbɑ k i lɑ lɑbɑmɑnn nbɑ k i din gbɑt nɑ ni. B din muɑntl lɑbɑmɑnn mɑnŋ k tien niib kul nbɑ be tingbounŋ nɑ ni e. Min Pɔul, n tie l tuontunnɔ e.</verse>
				<verse number="24">K mɔtɑɑnɑ n mɔk pɑlpienn fɑlɑ nbɑ k n di i pɑɑk nɑ ni, k mɑɑn mɑɑ di fɑlɑ mɑnŋ biɑnŋ nbɑ, n tontl Klistu fɑlɑ dinu nbɑ tenn u gbɑnɑnt pɑɑk nɑ e. Gbɑnɑnt mɑnŋ e tie u mɔtɑɑɔk niib nɑ.</verse>
				<verse number="25">K Yennu nbɑ tul’n tuonn mɑnŋ ɑ n tun nɑ, ŋuɑ e tien’n Klistu gbɑnɑnt nbɑ tie u mɔtɑɑɔk niib nɑ tuontunnɔ, ɑ n muɑnt Yennu mɑɑn munn k tul’i.</verse>
				<verse number="26">Bɑli mɑnŋ e tie wuol ni mɑɑn nbɑ k Yennu din wuon siɑn-yuo, k nibuolu kul k bɑnn’l, ŋɑɑn k u tɑn fiit wɑnn u niib mɔtɑɑnɑ.</verse>
				<verse number="27">Yennu din tun nnɑ, k mɑɑn u lol, ɑ wun wɑnn u niib nɑ, bɑnnu nbɑ k l wuol ni mɑɑn nɑ mɔktuk nbɑ yɑb bonciɑnn k tul niib kul ɑ. L wuol ni mɑɑn tie ɑ Klistu be i ni k i mun mɔk dindɑnn nɑn i sɑɑ lɑ Yennu *yudɑnt nɑ.</verse>
				<verse number="28">Klistu mɑnŋ po e k t muɑntl, k kpɑɑn suɑ kul ɑ, k wɑnt suɑ kul nɑn yɑn buolu kul, ɑ bii kpɑɑtl k cie Klistu ni k bɑɑl Yennu buol ni.</verse>
				<verse number="29">Lin nbɑ nɑ pɑɑk k n lek yɑbi k tuun nɑn pɑnciɑɔnŋ nbɑ nyi Klistu buol k tuun n ni nɑ.</verse>
			</chapter>
			<chapter number="2">
				<verse number="1">N luon k yin bɑnn mɑɑ gbɑɑ yinm nɑn Lɑodiise tieb pɑɑk biɑnŋ nbɑ e, nɑn bin nbɑ dɑɑ k mi k lɑ’n nɑn b ninbinɑ nɑ.</verse>
				<verse number="2">N yɑɑ i pɑlɑ n cie e, k yin lɑkn tɑɑn lieb nɑn lonm, kii mɔk dindɑnn kul nbɑ bɑɑt nɑn bɑlmɔni minu. Nnɑ e kii sii mi Yennu wuol ni lɑbɑɑl nbɑ tie *Klistu tiɑɔnŋ nɑ.</verse>
				<verse number="3">Klistu ni e k Yennu din bɔl yɑn nɑn minu mɔktuk nbɑ nyii Yennu mɑnŋ buol ni nɑ.</verse>
				<verse number="4">L pɑɑk e te k n yien’i, i dɑɑ te k suɑ n jii mɔmɑnt k kpɑnn’i,</verse>
				<verse number="5">k mɑɑn mɑɑ lek k be i penŋ nɑn n gbɑnɑnt nɑ, ŋɑɑn n be nɑn’i n dudukt ni, k n pɑl pien i pɑɑk mɑɑ lɑ yɑɑ tuun nɑn lieb fɑnu biɑnŋ nbɑ nɑ, nɑn yɑɑ tien Klistu yɑdɑ nɑn bɑlmɔni, k i yɑdɑ mɔk pɑnŋ biɑnŋ nbɑ nɑ.</verse>
				<verse number="6">Biɑnŋ nbɑ k i ponŋ din gɑɑl Yiesu Klistu nɑn u tie Yonmdɑɑnɔ nɑ, ii be u ni nnɑ mɑn,</verse>
				<verse number="7">k sikn i yɑdɑ jiinɑ Yennu ni, k jii i binbenŋ kul k gɑɑn u pɑɑk, k i yɑdɑ ii be u ni, k i yɑdɑ ii mɔk pɑnŋ nɑn Epɑflɑɑs nbɑ din wɑnn’i biɑnŋ nbɑ nɑ, kii tien Yennu niipuouk yuo kul ɑ.</verse>
				<verse number="8">I dɑɑ te k suɑ diɑ nisɑɑlk yɑn nɑn kpinkpɑnn-yɑnɑ k kpɑnn’i. L dudukt nyii nisɑɑli tuonɑ ni nɑn tingbounŋ nnɑ nɑlnbiit buol e. L k nyii Klistu buol ni kɑɑ,</verse>
				<verse number="9">k mɑɑn Klistu gbɑnɑnt ni e k Yennu be nɑn u yiikuo kul,</verse>
				<verse number="10">k i mun gɑɑl u binbenŋ kul. Ŋuɑ e mɔk yiikuo nɑlnbiit kul nbɑ be, k mɔk yiikuo nɑn pɑnŋ, nɑ pɑɑk.</verse>
				<verse number="11">Yɑɑ be u ni nɑ pɑɑk, k b pot’i, ŋɑɑn l k tie nisɑɑlk nuu kɑɑ pot’i. Klistu e pot’i, ɑ wun nyinn nisɑɑli dudukt nbɑ be i ni, k niɑn biit tumu nɑ.</verse>
				<verse number="12">k mɑɑn i Yennu nyunwulu ni nɑ, b din pii’i nɑn Klistu e, k i biɑ fiil kuun ni nɑn’ɔ. Lin nbɑ nɑ kul din tien k mɑɑn i din tien yɑdɑ Yennu pɑnŋ nbɑ din fiin’ɔ kuun ni nɑ ni e.</verse>
				<verse number="13">I din tie kpienm e siɑn-yuo, i biit nɑn yɑɑ din k mɔk *punpotu k k tie Yennu niib nɑ pɑɑk. Ŋɑɑn mɔtɑɑnɑ Yennu nyik cɑb t biit e, k i ji mɔk mɑnfuol Klistu ni.</verse>
				<verse number="14">Yennu yet ɑ u ji kɑn jii kɑdɑɑɔk nbɑ k t biit din diɑn l ni nɑ, k tun nɑn’n tuonn. L kɑdɑɑɔk din tie t biit kɑdɑɑɔk o, k u din te k l tien yɑnn, wɑɑ din kpɑɑ Yiesu dɑpunpunn pɑɑk nɑ</verse>
				<verse number="15">Klistu din nyɑnn nɑlnbiit sɑɑkɑb nɑn nɑlnbiit bɑtnbɑ nbɑ mɔk yiikuo nɑn pɑnŋ nɑ. U din nyinn b kul pɑɑnu ni k te k b sonm ɑ niib n lɑ’b wɑɑ nyɑnn nyɑnnu dɑpunpunn pɑɑk nɑ pɑɑk.</verse>
				<verse number="16">L pɑɑk, i dɑɑ te k suɑ n bu i buut yɑɑ di lin nbɑ ɑmi yɑɑ nyu lin nbɑ nɑ pɑɑk, ɑmi jɑɑnti jɑɑnm, ɑmi ŋmɑɑpɑɑnŋ dɑɑ, ɑmi fuondɑɑ pɑɑk.</verse>
				<verse number="17">L *senni tie yun-yunŋ o k wɑnt nɑn siɑl bɑɑt, ŋɑɑn bɑlmɔni lin nbɑ bɑɑt tie Klistu e.</verse>
				<verse number="18">I yɑbl k dɑɑ te k suɑ n bɑɑl k kpɑnn’i k fɑt i nyɑnnu nɑ: bin nbɑ mɔk fɑɑk sikn-n-mɔnŋ nɑn bin nbɑ jiɑntl mɑlɑkɑɑnbɑ, nɑn bin nbɑ duu yelnti pɑɑk nɑ. Ŋɑnm e dont b mɔnŋ nɑn nisɑɑli dudukt.</verse>
				<verse number="19">L dɑnm k gɑɑl nɑn Klistu nbɑ tie yul nɑ kɑɑ. Ŋɑɑn Klistu mun e te k gbɑnɑnt lɑɑt jiet, k tɑɑnt jiinɑ nɑn tuktɑ k l kpɑɑtl nɑn Yennu nbɑ luon biɑnŋ nbɑ nɑ.</verse>
				<verse number="20">I libn k kpo nɑn Klistu wɑɑ, k ji k be tingbounŋ nɑ yiikuo ni. Ŋɑnn, bee te k i be k l nɑɑn nɑn i tie tingbounŋ nɑ yɑb e nɑ? Bee te k i wɑɑ nisɑɑli senni nbɑ yɑɑ ɑ:</verse>
				<verse number="21">«A dɑɑ jikt nɑ,» ɑmi: «A dɑɑ lemi lin nbɑ nɑ,» ɑmi: «A dɑɑ siit lin nbɑ nɑ.»</verse>
				<verse number="22">Senni mɑnŋ piɑk lin nbɑ k nilɔ sɑɑ sii k lin biil ɑmi lin nbɑ k nilɔ sɑɑ di k tenn k lin biil nɑ po e. Senni nɑn l tumiiu mɑnŋ nyii nisɑɑli buol ni e.</verse>
				<verse number="23">Setk nɑn mɔni, l senni nɑɑn nɑn l nyii mɔmɔnm minu ni nɑ e k wɑnt nɑn niib i jiɑntl mɑlɑkɑɑnbɑ, kii mɔk sikn-n-mɔnŋ binbenŋ nɑn niib nbɑ sii mɑbnt b gbɑnɑnt biɑnŋ nbɑ. Ŋɑɑn l k mɔk pɑnŋ nbɑ sɑɑ te k tin nyɑnn t dudukbiit nbɑ be t gbɑnɑnt ni nɑ.</verse>
			</chapter>
			<chapter number="3">
				<verse number="1">I din fiil nɑn *Klistu kuun ni, l pɑɑk i jii i pɑlɑ k gɑɑn nɑn *Yendɔunŋ ni bonɑ, siɑn nbɑ k Klistu kɑl Yennu niidiitu po nɑ.</verse>
				<verse number="2">I lol i dudukt nɑn lenŋ bonɑ nɑ, ŋɑɑn dɑɑ loln nɑn tingbounŋ nɑ bonɑ kɑɑ,</verse>
				<verse number="3">k mɑɑn i ponŋ din kpo wɑɑ, k i mɑnfuol bɔl Yennu buol ni nɑn Klistu yɑl nbɑ bɔl biɑnŋ nbɑ nɑ.</verse>
				<verse number="4">Klistu e tie i mɑnfuol. Yuo nbɑ k u sɑɑ jen nɑ, i mun tɑn sii be nɑn’ɔ u *yudɑnt ni.</verse>
				<verse number="5">L pɑɑk, yin kpi lin nbɑ tie tingbounŋ nɑ binbenŋ i ni, lin nbɑ tie boncunconsn nɑn jɑknt tuonɑ nɑn niɑnciɑɔnŋ nɑn dudukbiit nɑn niijeu (k mɑɑn niijeu tie pɑtmɑnnu buolu yenn).</verse>
				<verse number="6">K mɑɑn biit nɑ buolu pɑɑk e k Yennu wutuol tɑn sɑɑ do bin nbɑ k sɑk u mɔb nɑ pɑɑk.</verse>
				<verse number="7">Siɑn-yuo i din tuun l buolu, yuo nbɑ k i din tie biit mɑnŋ dɑɑbɑ nɑ.</verse>
				<verse number="8">Ŋɑɑn mɔtɑɑnɑ i ji fiɑn lin nbɑ kul tie wutuol nɑn lin nbɑ sɑɑ bien nilɔ pɑl nɑn tonu k lu. I dɑɑ te k siɑl ɑ sukt nɑn mɔbonbiit nyi i mɔi ni.</verse>
				<verse number="9">I dɑɑ fɑ fɑɑk k tien i lieb, k mɑɑn i ponŋ liɑt i binbenkpelk nɑ nɑn l tuonɑ wɑɑ,</verse>
				<verse number="10">k ji liɑ binbenpɑɑnŋ e. Binbenpɑɑnŋ nɑ e k Yennu nbɑ tie l nɑntuɑ nɑ pɑntl yuo kul ɑ, k l nɑɑn u mɔnŋ binbenŋ, ɑ wun te k yin bɑnn’ɔ setk nɑn mɔni.</verse>
				<verse number="11">L pɑɑk, bɔktu ji kɑɑ bin nbɑ tie *Suifnbɑ nɑn bin nbɑ k tie Suifnbɑ sinsuuk ni. Bin nbɑ pot punɑ nɑn bin nbɑ k pot kul ɑ ji k mɔk bɔktu nɑn lieb. Bɔktu ji kɑɑ muuk ni niib nɑn duo ni yɑb sinsuuk ni. Bɔktu biɑ kɑɑ dɑɑbɑ nɑn yent-n-mɔnŋ dɑnm sinsuuk ni, ŋɑɑn Klistu kuukuɑ siɑn, k u be i kul ni.</verse>
				<verse number="12">I tie Yennu nigɑnnkɑb e. U din luon’i k din lukt’i, ɑ ii tie u tiɑɔnŋ niib. L pɑɑk, ii tiin lieb ninbɑɑɔk bonciɑnn mɑn, kii mɔk bulcint, kii centl lin nbɑ k i mɔk nɑ nɑn’m kii tie sikn-n-mɔnŋ dɑnm, kii luon mɑnu, kii mɔk pɑlmɑɑsl.</verse>
				<verse number="13">Kii di i lieb suklu. K suɑ i mɔk bunbulmi u luɑ pɑɑk, wun nyik cɑb’ɔ. L kpɑɑ tɑlɑs k yin mun nyik cɑb i lieb nɑn Yonmdɑɑnɔ nbɑ ponŋ nyik cɑb’i biɑnŋ nbɑ nɑ.</verse>
				<verse number="14">Lin nbɑ mɑntk siɑn tie yii mɔk lonm e. Ŋɑnn e sɑɑ te k yii mɔk mɔtɑɑɔk fɑnu nɑn lieb.</verse>
				<verse number="15">I ŋɑɑn k Klistu mɑnu ii diɑ i pɑlɑ kii ŋmɑktl’i. Yennu lɑkn yiin’i gbɑnɑn-yent kuɑ ni ɑ yii mɔk mɑnu mɑnŋ e. Ii tien Yennu niipuouk mɑn.</verse>
				<verse number="16">I ŋɑɑn k Klistu mɑɑn nɑn l mɔktuk kul ii be i pɑlɑ ni, k yii wɑnt i lieb, kii biɑ kii kpɑɑn i lieb nɑn i yɑn kul. I jii *yɑni nbɑ tie Yennu mɑɑn ni *yɑni, yɑni nbɑ piɑk Klistu po, nɑn yɑni nbɑ k Foŋɑnm tien’i ɑ yin tumi i mɔnŋ k biɑ kpɑɑn lieb nɑ. Ii yiin l yɑni kii tien Yennu nipuouk nɑn i pɑlɑ kul ɑ.</verse>
				<verse number="17">Lin nbɑ kul k i tie, ii tie mɑn Yonmdɑɑnɔ Yiesu Klistu sɑnn ni. Lin nbɑ kul k i yien, ii yien mɑn Yonmdɑɑnɔ Yiesu Klistu sɑnn ni, kii tien Bɑɑ Yennu niipuouk Yiesu tuonɑ pɑɑk.</verse>
				<verse number="18">Puob, i sikn i mɔnŋ k tul i sɔlb, nɑn lɑɑ nɑɑn Yonmdɑɑnɔ niib i tuun u tuɑnn ni bɑnnu nbɑ nɑ.</verse>
				<verse number="19">Puosɔlb, ii luon i puob mɑn, k dɑɑ diɑ nibisn benu k be nɑn’m.</verse>
				<verse number="20">Wɑɑs, ii sɑɑk i dɑnm mɔi bonsiɑl kul ni, k mɑɑn ŋɑnn e pent Yennu pɑl ni.</verse>
				<verse number="21">Bɑɑnbɑ, i dɑɑ dont i wɑɑs wutuol, k b yɑn nyi.</verse>
				<verse number="22">Dɑɑbɑ, ii sɑɑk i yonmdɑnm mɔi bonsiɑl kul ni, k l dɑɑ tie yuo nbɑ k b goli’i nɑ kuukuɑ kɑɑ, ɑ yin penn b pɑlɑ k gɑɑl pɑku, ŋɑɑn kii tuun nnɑ nɑn ninmɔnn yɑɑ bɑɑkt Yonmdɑɑnɔ biɑnŋ nbɑ nɑ pɑɑk.</verse>
				<verse number="23">Yɑɑ tuun lin nbɑ kul, yin tun nɑn ninmɔnn nɑn i tuun tien Yonmdɑɑnɔ e, k k tuun tien nisɑɑli kɑɑ.</verse>
				<verse number="24">Ii tiɑn mɑn nɑn Yonmdɑɑnɔ mɑnŋ tɑn sɑɑ tul’i nyuɑt nbɑ tie u niib yɑl. K mɑɑn Klistu e tie bɑlmɔni Yonmdɑɑnɔ, k i tuun tien’ɔ.</verse>
				<verse number="25">Wun nbɑ tuun bonbiil tɑn sɑɑ gɑɑl u nyuɑt, wɑɑ tuun bonbiil nɑ pɑɑk, k mɑɑn Yennu k mɔk luktn.</verse>
			</chapter>
			<chapter number="4">
				<verse number="1">Yonmdɑnm, ii diɑ i dɑɑbɑ fɑnu mɑn, kii biɑ kii diɑ’b bɑnnu nbɑ tuok, k mɑɑn i mi nɑn i mɔnŋ mun mɔk Yonmdɑɑnɔ *Yendɔunŋ ni.</verse>
				<verse number="2">Ii yɑbi nɑn Yenmiɑlu nɑn ninmɔnn mɑn, k dɑɑ nyikt, kii tien Yennu niipuouk.</verse>
				<verse number="3">kii biɑ kii mei’ɔ kii tien’t ɑ wun luot gɑnn k tul’t k tin fit fiit *Klistu wuol ni mɑɑn nbɑ te k n be dɑnsɑlk nɑ.</verse>
				<verse number="4">Ŋɑnn ii mei Yennu kii tien’n k n fit pɑk nɑn lɑɑ kpɑɑ tɑlɑs nɑn min pɑk fɑnu biɑnŋ nbɑ nɑ.</verse>
				<verse number="5">Ii mi mɑn i binbenŋ nbɑ tie biɑnŋ nbɑ k tul bin nbɑ k tie Klistu niib nɑ, k jii i yuo kii tuun fɑnu yuo kul nbɑ k Yennu luot sɔnu k tul’i.</verse>
				<verse number="6">Ŋɑɑnt k i mɑɑn i mɑn yuo kul, k niib i niɑn i mɑɑn, k yii mi yɑɑ sɑɑ jiin suɑ kul buboit biɑnŋ nbɑ.</verse>
				<verse number="7">T nɑɑ bilonkɑk Tiikiik, wun nbɑ tuun nɑn mɔmɔnm yuo kul, k biɑ tie t tuontunluɑ Yonmdɑɑnɔ pɑɑk nɑ sɑɑ yet’i t lɑbɑɑl.</verse>
				<verse number="8">N tuun’ɔ i buol ni, ɑ wun yet’i t kul nbɑ be biɑnŋ nbɑ, k i pɑlɑ n cie.</verse>
				<verse number="9">U tɔk nɑn Onesiinm, wun nbɑ tie t nɑɑ bik nbɑ tie mɔmɔnm dɑɑnɔ k biɑ tie i yuɑ nɑ. B sɑɑ yet’i bonsiɑl kul ɑ nbɑ tuun nnɑ nɑ.</verse>
				<verse number="10">Aliistɑɑlk, wun nbɑ be nɑn’n dɑnsɑlk ni nɑ fuont’i, k Bɑɑlnɑɑbɑɑs puolɔ bijɑ Mɑɑlk mun biɑ fuont’i. (I dɑɑn ponŋ gɑɑl n kpɑɑni, ɑ Mɑɑlk ii tɑnŋ i bɑɑl i buol ni, yin gɑɑl’ɔ.)</verse>
				<verse number="11">Yiesu, wun nbɑ k b yi’u Sustus nɑ mun tien’i u fuonti. B bɑntɑ nbɑ nɑ kuukuɑ e tie *Suifnbɑ nbɑ ji wɑɑ Klistu k tuun nɑn’n Yennu nɑɑn tuonɑ mɑnŋ ni. K b mɑɑk n pɑl.</verse>
				<verse number="12">Epɑɑflɑɑs, wun nbɑ mun biɑ tie i duo ni nilɔ k biɑ tie Yiesu Klistu tuontunnɔ nɑ, fuont’i. U mei Yennu nɑn ninmɔnn yuo kul k tien’i, ɑ Yennu n te k yin set kenken, kii tie nisubltieb nbɑ tuun Yennu lonm nɑ.</verse>
				<verse number="13">N dii u *siɑlɑ nɑn u set tun bonciɑnn k sonm yinm nɑn Lɑodiise duo ni niib nɑn Hielɑpoliis duo ni niib.</verse>
				<verse number="14">T yuɑk Luk, wun nbɑ tie bɑɑt-teblɔ nɑ, ŋuɑ nɑn Demɑɑs fuont’i.</verse>
				<verse number="15">I fuont t nɑɑ wɑɑs nbɑ be Lɑodiise nɑ, k biɑ fuont t niipuo Ninfɑ nɑn Klistu mɔtɑɑɔk niib nbɑ lɑkn lieb u ŋɑɑk ni ɑ bii jiɑntl Yennu nɑ.</verse>
				<verse number="16">I lii kɑdɑɑɔk nɑ gbenn yuo nbɑ, yin yɑbl k bin lii k tul Klistu mɔtɑɑɔk niib nbɑ be Lɑodiise nɑ, k biɑ mun lii kɑdɑɑɔk nbɑ sɑɑ nyi Lɑodiise nɑ.</verse>
				<verse number="17">I yet Alkiip ɑ wun yɑbl u mɔnŋ kii tuun tuonn nbɑ k u tun Yonmdɑɑnɔ sɑnn ni nɑ k gbenn.</verse>
				<verse number="18">N diɑn lin nbɑ nɑ nɑn n tiɑɔnŋ nuu e: Min Pɔul fuont’i. I dɑɑ tɑnmt nɑn n be dɑnsɑlk e. Yennu ii mɔk ninkpɑbɑɔnŋ nɑn’i.</verse>
			</chapter>
		</book>
		<book number="52">
			<chapter number="1">
				<verse number="1">Min Pɔul nɑn Siilɑɑs nɑn Tiimuote dɑ kɑdɑɑɔk nɑ k tien Yiesu mɔtɑɑɔk niib nbɑ be Tesɑɑluoniik k tie Bɑɑ Yennu nɑn Yiesu Klistuyɑb nɑ. Yennu ii mɔk ninkpɑbɑɔnŋ nɑn’i k biɑ tul’i mɑnu.</verse>
				<verse number="2">T tien Yennu niipuouk i kul ɑ pɑɑk, k tiɑn i po yuo kul t Yenmiɑlu ni.</verse>
				<verse number="3">T Bɑɑ Yennu tuɑnn po, t tiɑn biɑnŋ nbɑ k i tien yɑdɑ k tuun tuonɑ, nɑn i lonm nbɑ te k i tuun lin nbɑ nɑn biɑnŋ nbɑ k i dindɑnn cie nɑn t Yonmdɑɑnɔ Yiesu *Klistu.</verse>
				<verse number="4">T nɑɑ wɑɑs, t mi nɑn Yennu e luon’i k ponŋ lukt’i ɑ yii tie u yɑb,</verse>
				<verse number="5">k mɑɑn t lɑbɑmɑnn din k bɑɑl i buol ni nɑn mɔbonɑ kuukuɑ kɑɑ, ŋɑɑn l din bɑɑl nɑn yiikuo nɑn Foŋɑnm, k i din fit bɑnn nɑn l tie mɔni e k bilsuk kɑɑ. I mi tɑɑ din tuu be i penŋ biɑnŋ nbɑ, k luon tin fit sonm’i.</verse>
				<verse number="6">I din toki tinm nɑn Yonmdɑɑnɔ. I lek din lɑ fɑlciɑɔnŋ, ŋɑɑn i din gɑɑl lɑbɑmɑnn mɑnŋ nɑn pɑlpienn nbɑ nyii Foŋɑnm buol ni nɑ e.</verse>
				<verse number="7">K yɑɑ din tuun biɑnŋ nbɑ nɑ, din wɑnn bin nbɑ kul tie Klistuweilɑ k be Mɑɑseduɑnn nɑn Akɑɑyi tini ni nɑ, bɑɑ sii tuun biɑnŋ nbɑ.</verse>
				<verse number="8">Yonmdɑɑnɔ lɑbɑmɑnn mɑnŋ din nyii i buol e, k lin Mɑɑseduɑnn nɑn Akɑɑyi tini ni, k lin nbɑ biɑ pukn, yɑɑ tien Yennu yɑdɑ biɑnŋ nbɑ ponŋ lin lokɑ kul po wɑɑ. L pɑɑk, t ponŋ ji kɑn fit pɑk siɑl k pukn.</verse>
				<verse number="9">Niib nɑ kul piɑk jiint yɑɑ din gɑɑl’t biɑnŋ nbɑ nɑ, nɑn yɑɑ nyik pɑtɑ ŋɑɑn tunn bɑɑl Yennu buol, ɑ yii tuun kii tien bɑlmɔni Yennu nbɑ fo nɑ.</verse>
				<verse number="10">I guu u Bijɑ Yiesu nbɑ sɑɑ nyi *Yendɔunŋ ni nɑ jennu e, wun nbɑ k u din fiin’ɔ kuun ni, wun nbɑ fɑt’t Yennu wutuol nbɑ tɑn sɑɑ bɑɑl nɑ ni nɑ.</verse>
			</chapter>
			<chapter number="2">
				<verse number="1">T nɑɑ wɑɑs, i mɔnŋ mi nɑn tɑɑ din bɑɑl i buol ni nɑ, l tɑn k tien yɑnn.</verse>
				<verse number="2">I mi nɑn tɑɑ din be Fiiliip duo ni nɑ, b din dint’t fɑlɑ k suki’t. Nɑn nisiɑb nbɑ lek din k tɑɑ t po cɑin nɑ, ŋɑɑn Yennu din cie t pɑlɑ k t muɑnt lɑbɑmɑnn tul’i.</verse>
				<verse number="3">K mɑɑn tɑɑ din yet’i lin nbɑ nɑ, t din k kpɑnn t mɔnŋ ɑ t bɔnt suɑ kɑɑ, l biɑ din k tie lin nbɑ nyii dudukbiit ni kɑɑ, k t biɑ din k kpɑnn suɑ.</verse>
				<verse number="4">Ŋɑɑn t piɑk yuo kul nɑn Yennu nbɑ luon bɑnnu nbɑ nɑ e, k mɑɑn ŋuɑ e bikn’t k biɑ tien lɑbɑmɑnn nɑ t nii ni. T k luon k tin penn nisɑɑli pɑlɑ kɑɑ, ŋɑɑn t luon tin penn Yennu nbɑ goli t pɑlɑ ni dudukt nɑ pɑl e.</verse>
				<verse number="5">I mɔnŋ mi fɑnu nɑn Yennu tie t siɑlɑɑdɑɑnɔ nɑn t din k bɑɑl i buol ni nɑn mɔmɑnt, ɑmi mɑɑn nbɑ dɔkn t niɑnciɑɔnŋ kɑɑ.</verse>
				<verse number="6">T din k kpɑɑn, ɑ suɑ n pɑk’t kɑɑ, yinm ɑmi i lieb buol.</verse>
				<verse number="7">Tɑɑ tie *Klistu tuomiinbɑ nɑ, t din mɔk yiikuo nbɑ k t din bo sɑɑ fit wɑnn’i yɑɑ sɑɑ tun lin nbɑ. Ŋɑɑn t din be i sinsuuk ni suon nnɑ e nɑn puo nbɑ tuu diɑ u wɑɑs biɑnŋ nbɑ nɑ.</verse>
				<verse number="8">Tɑɑ din luon’i bonciɑnn nɑ, t din k tien siil ɑ t tul’i lɑbɑmɑnn nbɑ nyii Yennu buol nɑ kuukuɑ kɑɑ, ŋɑɑn t biɑ din luon k tin tul’i t mɔnŋ mɔnŋ mɑnfuol e, k mɑɑn i mɑntk tien t nilonkɑb k l yɑbt ɑ.</verse>
				<verse number="9">T nɑɑ wɑɑs, setk nɑn mɔni e, i tiɑn tɑɑ din tuun tuonɑ nbɑ pɑɑl k lɑɑt fɑlɑ biɑnŋ nbɑ. T din tuun tuonn yennu nɑn nyiɑɔk ɑ tin fit muɑnt Yennu lɑbɑmɑnn k tul’i, ɑ t dɑɑ tie jikl i pɑɑk.</verse>
				<verse number="10">Yinm nɑn Yennu e tie t siɑlɑɑdɑnm k jiin tɑɑ din be nɑn’i nɑn binbeyienŋ nɑn yentinu, k suɑ k fit tɑɑl’t.</verse>
				<verse number="11">I mi nɑn t din be nɑn i suɑ kul, nɑn bɑɑ nɑn u wɑɑs binbenŋ nɑ e,</verse>
				<verse number="12">k cien k biɑ mɑɑnt i pɑlɑ, k tun kpɑɑn’i ɑ ii mɔk binbensiɑk nbɑ sɑɑ gbuo Yennu nunm, wun nbɑ yiin’i ɑ yin kuɑ u tiɑɔnŋ nɑɑn ni k gɑɑl u dontl.</verse>
				<verse number="13">T biɑ tien Yennu niipuouk yuo kul ɑ, k mɑɑn tɑɑ din bɑɑl nɑn Yennu mɑɑn i buol ni, i din k gbɑt’l k gɑɑl’l nɑn nisɑɑlk yɑl nɑ kɑɑ, ŋɑɑn i din gɑɑl’l nɑn l tie Yennu yɑl nɑ e. K l set tie ŋɑnn e nɑn bɑlmɔni, k tuun yinm nbɑ tie Klistuweilɑ nɑ pɑlɑ ni.</verse>
				<verse number="14">T nɑɑ wɑɑs, muksbuolu nbɑ bɑɑl’i nɑ, l muksbuolu mun din bɑɑl Klistu mɔtɑɑɔk niib nbɑ be Suude tinŋ ni, k tie Yennu yɑb k biɑ tien Yiesu Klistu yɑdɑ nɑ nnɑ e. I mɔnŋ mɔnŋ niib nbɑ muks’i biɑnŋ nbɑ nɑ, *Suifnbɑ mun din muks Yiesu mɔtɑɑɔk niib mɑnŋ nnɑ e.</verse>
				<verse number="15">Ŋɑnm Suifnbɑ e din kpii Yonmdɑɑnɔ Yiesu nɑn *Yennu sɔkniinbɑ, k biɑ muks tinm nɑ. B k penn Yennu pɑl ni, k biɑ tie niib kul dɑtɑi e.</verse>
				<verse number="16">B yɑbi b mɔnŋ pɑɑk, ɑ bin guɑl’t k t dɑɑ muɑntl Yennu lɑbɑmɑnn k tien bin nbɑ k tie Suifnbɑ nɑ, ɑ bin lɑ fielu. B ji tun b biit nbɑ k b tuu tuun nɑ gbenn ɑ, k mɔtɑɑnɑ Yennu wutuol bɑɑl b pɑɑk.</verse>
				<verse number="17">T nɑɑ wɑɑs, t yɑt lieb k l wei wɑɑn ɑ. Setk nɑn mɔni, t k yɑt lieb dudukt ni kɑɑ, ŋɑɑn t k lɑɑt lieb e, t mɔnŋ mɔnŋ siɑn k tin ŋɑnm lɑ’i. L pɑɑk t ŋɑnm yɑbl ɑ t fit bɑɑl i buol ni.</verse>
				<verse number="18">T set din luon tin bɑɑl i buol ni. Min Pɔul, n mɔnŋ dɑɑn yɑbl ɑ n bɑɑl i buol ni nɑn tɑɑl munŋɑ nɑ wɑɑ, ŋɑɑn *Sɑɑtɑn guɑl’t sɔnu.</verse>
				<verse number="19">Ŋmee tie t dindɑnn nɑn t pɑlpienn nɑn t dontl i? Dɑɑl nbɑ k t Yonmdɑɑnɔ Yiesu tɑn sɑɑ jen nɑ, yinm kɑɑ sii be u tuɑnn ni ii?</verse>
				<verse number="20">Setk nɑn mɔni, i pɑɑk e k t mɔk dontl nɑn pɑlpienn.</verse>
			</chapter>
			<chapter number="3">
				<verse number="1">L pɑɑk, lɑɑ ji dɑɑn tɑn pɑɑk t nii yuo nbɑ, t dɑɑn sɑk biɑl Atenn duo ni e t kuukuɑ,</verse>
				<verse number="2">k dɑɑn tun t nɑɑ bik Tiimuote, wun nbɑ k tinm nɑn ŋuɑ tɑɑn tuun k tien Yennu, k muɑntl *Klistu lɑbɑmɑnn ɑ wun cie i yɑdɑ k kuɑn’i pɑlɑ,</verse>
				<verse number="3">k lin te k i suɑ dɑɑ ŋmɑt puol muksuk nɑ pɑɑk. I mɔnŋ mi nɑn Yennu e din te k l muksuk bɑɑl’t,</verse>
				<verse number="4">k mɑɑn tɑɑ din dɑɑ be i buol ni yuo nbɑ nɑ, t din yet’i ɑ b tɑn sɑɑ muks’t, k mɔtɑɑnɑ i mɔnŋ mi fɑnu nɑn l set tɑn bɑɑl tie nnɑ e cib cib.</verse>
				<verse number="5">L pɑɑk, lɑɑ dɑɑn tɑn pɑɑk n nii yuo nbɑ, k n dɑɑn tun Tiimuote, ɑ wun sɑɑ lɑ i yɑdɑ nbɑ tie bɑnnu nbɑ. N dɑɑn tiin nɑn pɑsiɑl *Sɑɑtɑn bikn’i k t tuonn nɑ n tien yɑnn e.</verse>
				<verse number="6">Mɔtɑɑnɑ Tiimuote ponŋ jen ɑ, k tul’t lɑbɑɑl nbɑ penn t pɑlɑ ni k jikt sɑɑ i yɑdɑ nɑn i lonm po. U yet’t ɑ i kpɑn tun tiɑn t po e fɑnu, k luon yin lɑ’t nɑn tɑɑ luon tin lɑ’i biɑnŋ nbɑ nɑ.</verse>
				<verse number="7">T nɑɑ wɑɑs, t be fɑlɑ nɑn pɑlbiil kul ni, ŋɑɑn tɑɑ gbɑt i yɑdɑ po, l te k t lɑ pɑlcienn.</verse>
				<verse number="8">Mɔtɑɑnɑ, t ŋɑnm be t mɑnfuol ni nɑn yɑɑ set cib Yonmdɑɑnɔ ni nɑ pɑɑk.</verse>
				<verse number="9">Tɑɑ mɔk pɑlpienn Yennu tuɑnn i pɑɑk nɑ, nlee k t sɑɑ fit tul’ɔ niipuouk k lin jɑnŋ i?</verse>
				<verse number="10">Nyiɑɔk nɑn yennu kul t mei’ɔ nɑn t pɑlɑ kul ɑ, ɑ wun te k tin fit pukn’i lin nbɑ tenn i yɑdɑ ni.</verse>
				<verse number="11">T Bɑɑ Yennu tiɑɔnŋ nɑn t Yonmdɑɑnɔ Yiesu n ŋɑnm sɔnu tul’t k tin fit bɑɑl i buol ni.</verse>
				<verse number="12">Yonmdɑɑnɔ n te k yɑɑ luon i lieb nɑn suɑ kul biɑnŋ nbɑ n yɑbt bonciɑnn nɑn tɑɑ mun luon’i biɑnŋ nbɑ nɑ.</verse>
				<verse number="13">Nnɑ e k u sɑɑ cie i pɑlɑ k yii tie niŋɑnm, k suɑ kɑɑ k sɑɑ fit tɑɑl’i t Bɑɑ Yennu tuɑnn ni, yuo nbɑ k t Yonmdɑɑnɔ Yiesu tɑn sɑɑ jen nɑn u yɑb kul ɑ nɑ.</verse>
			</chapter>
			<chapter number="4">
				<verse number="1">Tɔn, t nɑɑ wɑɑs, i din tumi t penŋ biɑnŋ nbɑ k i sii tuun k pent Yennu pɑl ni, k nnɑ e k i ji tuun. Mɔtɑɑnɑ, t bɑln’mi e k kpɑɑn’i Yonmdɑɑnɔ Yiesu sɑnn ni, ɑ ii ŋɑnmt kii tuun nnɑ mɑn,</verse>
				<verse number="2">k mɑɑn i mi kpɑɑni nbɑ k t din tul’i Yonmdɑɑnɔ Yiesu sɑnn ni nɑ.</verse>
				<verse number="3">K mɑɑn Yennu luon k yii tie niŋɑnm k dɑɑ tuun boncuncontuonɑ.</verse>
				<verse number="4">I suɑ kul n bɑnn bɑnnu nbɑ k u sɑɑ kuɑn puo nɑn Yennu nbɑ luon bɑnnu nbɑ nɑ, k lii biɑ kii mɔk bɑɑkl,</verse>
				<verse number="5">k dɑɑ tuun nnɑ nɑn niɑnbiiuk binbenŋ nɑn bin nbɑ k mi Yennu nbɑ tuun biɑnŋ nbɑ nɑ.</verse>
				<verse number="6">Suɑ dɑɑ tuun biil u luɑ nbɑ wɑɑ *Klistu nɑn l biit buolu ni, ɑmi kii ŋmɑb u luɑ. T ponŋ din yet’i l po wɑɑ, ŋɑɑn biɑ kpɑɑn’i nɑn ninmɔnn ɑ Yennu tɑn sɑɑ dɑt bin nbɑ tuun l biit buolu nɑ tubɑ.</verse>
				<verse number="7">Yennu k yiin’t ɑ tii tie biitdɑnm kɑɑ, ŋɑɑn u yɑɑ tii be bɑnnu nbɑ k u tiɑɔnŋ yɑb be nɑ e.</verse>
				<verse number="8">L pɑɑk, wun nbɑ yet wɑnnu nbɑ nɑ, l k tie nisɑɑlk yɑl kɑɑ k u yien, ŋɑɑn u yien Yennu nbɑ tien’i u Foŋɑnm nɑ mɔnŋ mɔnŋ e.</verse>
				<verse number="9">L k kpɑɑ tɑlɑs k tin diɑn kɑdɑɑɔk k tiɑl’i yɑɑ sii luon i lieb biɑnŋ nbɑ. Yennu mɔnŋ e ponŋ wɑnn’i biɑnŋ nbɑ k i sii luon i lieb.</verse>
				<verse number="10">K i ponŋ set tuun l biɑnŋ e nɑ, k luon t nɑɑ wɑɑs kul nbɑ be Mɑɑseduɑnn tinŋ ni nɑ. Ŋɑɑn, t nɑɑ wɑɑs, t ŋɑnm k bɑln’mi e ɑ i ŋɑnm kot.</verse>
				<verse number="11">I yɑbl i mɔnŋ kii be suon nnɑ, k i bɑkɑ i be i mɔnŋ tuonɑ ni, kii tuun i tiɑɔnŋ tuonɑ kii di, nɑn tɑɑ ponŋ din yet’i biɑnŋ nbɑ sinsinn nɑ.</verse>
				<verse number="12">Ŋɑnn e sɑɑ te k bin nbɑ k tie Klistuweilɑ nɑ n tul’i nibɑɑkl, k l ji kii kpɑɑ tɑlɑs k yin juɑb i mɔnŋ k denn suɑ i bonlonkɑ pɑɑk.</verse>
				<verse number="13">T nɑɑ wɑɑs, t luon k yin bɑnn bɑlmɔni e k jikt sɑɑ Klistuweilɑ nbɑ kpo nɑ po, k dɑɑ mɔk pɑlbiil nɑn bin nbɑ k mɔk dindɑnn nɑ.</verse>
				<verse number="14">T tien yɑdɑ nɑn Yiesu din kpo ŋɑɑn biɑ fiil kuun ni wɑɑ, k t biɑ tien yɑdɑ nɑn Yennu tɑn sɑɑ fiin Yiesu nɑn bin nbɑ tien’ɔ yɑdɑ ŋɑɑn kpo nɑ kuun ni wɑɑ.</verse>
				<verse number="15">Yonmdɑɑnɔ mɑɑn nbɑ wɑnt biɑnŋ nbɑ nɑ, t wɑnn’i nɑn Yonmdɑɑnɔ mɑnŋ jenu dɑɑl, tinm nbɑ tɑn sii be t mɑnfuol ni nɑ kɑn dɔnŋ bin nbɑ din kpo nɑ.</verse>
				<verse number="16">k mɑɑn Yonmdɑɑnɔ tiɑɔnŋ tɑn sɑɑ nyi *Yendɔunŋ ni k sik nɑn tintiɑnpɑɑli, nɑn mɑlɑkɑ sɑɑkuɑ kunkɔl e, nɑn Yennu kɑtkɑɑk mɔni, k Klistuweilɑ nbɑ din kpo nɑ tɑn sɑɑ fiil sinsinn.</verse>
				<verse number="17">L puolpo k tinm nbɑ tɑn sii be t mɑnfuol ni nɑ nɑn ŋɑnm tɑn sɑɑ cet Yonmdɑɑnɔ sɑnpɑɑpo sɑnpɑgbɑnt ni k t kul tɑn sɑɑ tɑɑn nɑn Yonmdɑɑnɔ kii be nɑn yuo nbɑ kɑɑ gbennu.</verse>
				<verse number="18">L pɑɑk, ii diɑ mɑɑn nɑ kii cien i lieb pɑlɑ mɑn.</verse>
			</chapter>
			<chapter number="5">
				<verse number="1">T nɑɑ wɑɑs, l k kpɑɑ tɑlɑs k tin diɑn wɑnn’i yuo nbɑ k lin nbɑ nɑ tɑn sɑɑ tun,</verse>
				<verse number="2">k mɑɑn i mɔnŋ ponŋ mi fɑnu nɑn Yonmdɑɑnɔ jenu dɑɑl mɑnŋ tɑn sii tie nɑn nɑn-yukɔ nbɑ tuu bɑɑt nyiɑɔk biɑnŋ nbɑ nɑ e.</verse>
				<verse number="3">Yuo nbɑ k niib tɑn sii yien ɑ: «Mɑnu nɑn lɑɑfiɑ be nɑ,» l yuo mɑnŋ e k biilu tɑn sɑɑ bɑɑl’b yiɑn ɑ nɑn mɑtyiɑlu nbɑ bɑɑt puo biɑnŋ nbɑ nɑ, ŋɑɑn b tɑn kɑn fit fɑt b mɔnŋ l bɑlbiiuk ni.</verse>
				<verse number="4">T nɑɑ wɑɑs, yinm k be bunbɔnn ni kɑɑ. L pɑɑk, l dɑɑl tɑn kii tie nɑn nɑn-yukɔ bɑɑlu nɑ kɑɑ i buol ni,</verse>
				<verse number="5">k mɑɑn i kul tie yentu wɑɑs e. T k tie nyiɑɔk yɑb kɑɑ, k biɑ k tie bunbɔnn yɑb kɑɑ.</verse>
				<verse number="6">L pɑɑk, t dɑɑ duɑ guɑnt nɑn nisiɑb nbɑ tuun biɑnŋ nbɑ nɑ, ŋɑɑn tii nyɔi kii diɑ t mɔnŋ,</verse>
				<verse number="7">k mɑɑn bin nbɑ guɑnt nɑ guɑnt nyiɑɔk o, k bin nbɑ nyu dɑɑn yib nɑ mun yib nyiɑɔk.</verse>
				<verse number="8">Ŋɑɑn tinm nbɑ tie yennu ni yɑb nɑ, tii diɑ t mɔnŋ, k jii yɑdɑ nɑn lonm liɑ nɑn *nɑɑgbɑnkɔnŋl nɑ, k biɑ jii fielu dindɑnn k yi’l nɑn kut-foklk nɑ.</verse>
				<verse number="9">K mɑɑn Yennu k gɑnn’t ɑ wun tɑn dɑt t tubɑ kɑɑ, ŋɑɑn u gɑnn’t ɑ tin lɑ fielu t Yonmdɑɑnɔ Yiesu *Klistu pɑɑk e.</verse>
				<verse number="10">Ŋuɑ e din gɑɑl t pɑɑk k kpo, ɑ t i lek i kpo ɑmi t i be u jenu yuo mɑnŋ, tinm nɑn ŋuɑ n tɑn tɑɑn kii be.</verse>
				<verse number="11">L pɑɑk, ii kuɑnt i lieb pɑlɑ k tul i lieb pɑlcienn nɑn yɑɑ tuun biɑnŋ nbɑ mɔtɑɑnɑ nɑ.</verse>
				<verse number="12">T nɑɑ wɑɑs, ii bɑɑkt bin nbɑ tuun tuonn i sinsuuk ni, bin nbɑ k Yonmdɑɑnɔ cɑb’b yiikuo, ɑ bii tie i yudɑnm u sɔnu ni, kii tien’i kpɑɑni nɑ.</verse>
				<verse number="13">Ii tien’m nibɑɑkl nɑn lonm nbɑ yɑb, k mɑɑn b tuonɑ nbɑ k b tuun nɑ pɑɑk. I mɔnŋ i be nɑn i lieb nɑn mɑnu mɑn.</verse>
				<verse number="14">T nɑɑ wɑɑs, i kpɑɑn gbɑn-nyɑkdɑnm, kii cien jɑŋmɑɑndɑnm pɑlɑ, kii sonmt tɑli, kii di suklu nɑn suɑ kul ɑ.</verse>
				<verse number="15">I kpɑn dɑɑ tuun biit k jiint biit pɑɑk, ŋɑɑn i te k lii tie i lol yuo kul nɑn yin tun lin nbɑ ŋɑn k tul i lieb nɑn suɑ kul mɑn.</verse>
				<verse number="16">Ii mɔk pɑlpienn yuo kul mɑn,</verse>
				<verse number="17">kii mei Yennu yuo kul mɑn,</verse>
				<verse number="18">kii tien Yennu niipuouk bonsiɑl kul ni, k mɑɑn ŋɑnn e tie Yennu nbɑ luon biɑnŋ nbɑ, yɑɑ be Yiesu Klistu ni nɑ.</verse>
				<verse number="19">I dɑɑ biil Foŋɑnm tuonn.</verse>
				<verse number="20">I dɑɑ sɑlkt *Yennu sɔkniinbɑ mɑɑn,</verse>
				<verse number="21">ŋɑɑn i tuu mint ɑ k bikn bonsiɑl kul, k gɑɑl lin nbɑ ŋɑn,</verse>
				<verse number="22">k lɔkt biit buolu kul ɑ.</verse>
				<verse number="23">Yennu nbɑ tien’t mɑnu nɑ tiɑɔnŋ n te k yii tie u yɑb cɑin, kii diɑ i sei nɑn i mɑnfuol nɑn i gbɑnɑnt mun, k l dɑɑ mɔk biit t Yonmdɑɑnɔ Yiesu Klistu jenu mɑnŋ po.</verse>
				<verse number="24">Wun nbɑ yiin’i nɑ sɑɑ sɑk tun nnɑ, k mɑɑn u tie bɑlmɔni dɑɑnɔ e.</verse>
				<verse number="25">T nɑɑ wɑɑs, ii mei Yennu k tul’t mɑn.</verse>
				<verse number="26">I fuont Klistuweilɑ nɑ kul ɑ k kpɑmi nɑn nɑɑtɑɑnn.</verse>
				<verse number="27">Yonmdɑɑnɔ sɑnn ni k n kpɑɑn’i, i lii kɑdɑɑɔk nɑ tul Klistuweilɑ kul.</verse>
				<verse number="28">T Yonmdɑɑnɔ Yiesu Klistu ii mɔk ninkpɑbɑɔnŋ nɑn’i.</verse>
			</chapter>
		</book>
		<book number="53">
			<chapter number="1">
				<verse number="1">Min Pɔul nɑn Siilɑɑs nɑn Tiimuote dɑ kɑdɑɑɔk nɑ, k tien Yiesu mɔtɑɑɔk niib nbɑ be Tesɑɑluoniik, k biɑ tie t Bɑɑ Yennu nɑn Yonmdɑɑnɔ Yiesu Klistuyɑb nɑ.</verse>
				<verse number="2">Bɑɑ Yennu nɑn Yonmdɑɑnɔ Yiesu *Klistu ii mɔk ninkpɑbɑɔnŋ nɑn’i, k biɑ tul’i mɑnu.</verse>
				<verse number="3">T nɑɑ wɑɑs, l kpɑɑ tɑlɑs e nɑn tii tien Yennu niipuouk yuo kul i pɑɑk. T i tuun nnɑ, l ŋɑn, k mɑɑn i yɑdɑ mɑntk puki bonciɑnn, k yɑɑ mɔk lonm nbɑ k tien i lieb nɑ puki.</verse>
				<verse number="4">L pɑɑk te k t mɔk yugontl i pɑɑk Yiesu mɔtɑɑɔk niib sinsuuk ni, nɑn yɑɑ lɑɑt muksuk nɑn fɑlɑ ŋɑɑn mɔk gbɑnkul nɑn yɑdɑ nɑ.</verse>
				<verse number="5">Nɑ kul wɑnt nɑn Yennu nbɑ din senn nɑn wɑɑ sɑɑ tun bɑnnu nbɑ nɑ ŋɑn, k l pɑɑk i sɑɑ jɑnŋ nɑn yin kuɑ u nɑɑn nbɑ k i di fɑlɑ l pɑɑk nɑ ni.</verse>
				<verse number="6">Yennu e tuun lin nbɑ tuok, k tɑn sɑɑ te k bin nbɑ dint’i fɑlɑ mɑnŋ nɑ n mun di fɑlɑ nnɑ,</verse>
				<verse number="7">k fɑt yinm nbɑ di fɑlɑ nɑ k tul’i fuon, k mun biɑ fɑt’t k tul’t fuon. Nɑ kul sɑɑ tien yuo nbɑ k Yonmdɑɑnɔ Yiesu tɑn sɑɑ dɔkt nɑn u yɑbnt mɑlɑkɑɑnbɑ.</verse>
				<verse number="8">U tɑn sɑɑ bɑɑl muu nbɑ yɑb sinsuuk ni k dɑt bin nbɑ yet bin bɑnn Yennu nɑn bin nbɑ k sɑk t Yonmdɑɑnɔ lɑbɑmɑnn nɑ tubɑ.</verse>
				<verse number="9">U sɑɑ dɑt b tubɑ k biil’b yuo nbɑ kɑɑ gbennu k b sii fɔk nɑn Yonmdɑɑnɔ nɑn u yiikuo nbɑ yɑb,</verse>
				<verse number="10">dɑɑl nbɑ k u tɑn sɑɑ bɑɑl k gɑɑl dontl nɑn pɑku u weilɑ kul nbɑ tien’ɔ yɑdɑ k tie u tiɑɔnŋ yɑb nɑ buol ni. I mun tɑn sii be b sinsuuk ni e, k mɑɑn i ponŋ tien mɑɑn nbɑ k t din tul’i nɑ yɑdɑ wɑɑ.</verse>
				<verse number="11">L pɑɑk e k t mei Yennu yuo kul k tien’i. T mei’ɔ, ɑ wun te k yin jɑnŋ nɑn binbenŋ nbɑ k u yiin’i, ɑ i be lenŋ nɑ ni e. T mei’ɔ, ɑ wun jii u yiikuo k te k yii tuun tuonŋɑnɑ kul nbɑ k i luon, ɑ yii tuun nɑ, k gbenn tuonɑ kul nbɑ k i tuun i yɑdɑ pɑɑk nɑ.</verse>
				<verse number="12">Ŋɑnn e sɑɑ te k t Yonmdɑɑnɔ Yiesu sɑnn nɑ n lɑ dontl i sinsuuk ni, k yin mun lɑ dontl u buol ni. Yennu nɑn Yonmdɑɑnɔ Yiesu Klistu ninkpɑbɑɔnŋ o nɑ.</verse>
			</chapter>
			<chapter number="2">
				<verse number="1">N nɑɑ wɑɑs, k jikt sɑɑ t Yonmdɑɑnɔ jenu mɑnŋ nɑn tinm nɑn ŋuɑ nbɑ tɑn sɑɑ cet lieb k tɑɑn be nɑ po,</verse>
				<verse number="2">t bɑln’mi e, i dɑɑ mɔk jijiet i pɑlɑ ni ɑmi gbɑnɑnjijekt nɑn nisiɑb nbɑ yɑɑ ɑ Yomdɑɑnɔ dɑɑl mɑnŋ ponŋ bɑɑl ɑ nɑ. L pɑsiɑl b yien’i ɑ tinm din yet nnɑ sɔkni mɑɑn wɑnnu ni, ɑmi muɑnti ni, ɑmi kɑdɑɑɔk ni.</verse>
				<verse number="3">I dɑɑ te k suɑ kpɑnn’i nɑn wɑɑn ɑ, k mɑɑn l dɑɑl kɑn bɑɑl sie k mɔyetuk yuo bɑɑl sinsinn, k *Klistu dɑtɑɑk nbɑ k Yennu sɑɑ biil’ɔ muu ni nɑ, n nyi pɑɑnu.</verse>
				<verse number="4">U tɑn sɑɑ kɔn nɑn lin nbɑ kul k niib jiɑntl’l, nɑn lin nbɑ kul k niib duki nɑn l tie Yennu. U tɑn sɑɑ kɔn nɑn lin nbɑ nɑ kul k biɑ tɑn sɑɑ kuɑ Yennu jɑɑnti ŋɑsɑɑkɑk ni, k kɑl k pul u mɔnŋ Yennu.</verse>
				<verse number="5">Mɑɑ din be i buol ni yuo nbɑ nɑ, n din yet’i lin nbɑ nɑ kul ɑ. I k tiɑn ii?</verse>
				<verse number="6">Ŋɑɑn siɑl e lek dɑɑ diɑ’u, k i mi lɑɑ tie lin nbɑ, ŋɑɑn k u tɑn sɑɑ nyi pɑɑnu yuo nbɑ k Yennu tiɑɔnŋ din senn nɑ e.</verse>
				<verse number="7">Bonbiil wuol ni yiikuo ponŋ tuun u tuonn, ŋɑɑn lin nbɑ tɑn sɑɑ tien, dɑɑ kɑn tien, sie k wun nbɑ dɑɑ te k l k fit tie nɑ tɑn bot sinsinn.</verse>
				<verse number="8">L yuo mɑnŋ k Klistu dɑtɑɑk sɑɑ nyi pɑɑnu ni, k Yonmdɑɑnɔ Yiesu n kpi’u nɑn u mɔb ni wɑn, k biil’ɔ nɑn u bɑɑlu yentciɑɔnŋ.</verse>
				<verse number="9">Klistu dɑtɑɑk mɑnŋ tɑn sɑɑ bɑɑl nɑn *Sɑɑtɑn yiikuo e k tun fɑɑk bɑktnɔunŋ tuonɑ nɑn yɑɑl-lituk tuonɑ,</verse>
				<verse number="10">nɑn tuonbiit buolu kul nbɑ kpɑnn bin nbɑ k Yennu tɑn sɑɑ biil’b nɑ. B tɑn sɑɑ lɑ biilu, k mɑɑn b k gɑɑl, k biɑ k luon bɑlmɔni nbɑ bo sɑɑ fiel’b nɑ.</verse>
				<verse number="11">L pɑɑk e te k Yennu te k fɑɑk yiikuo tuun b ni, ɑ bin tien lin nbɑ tie fɑɑk nɑ yɑdɑ.</verse>
				<verse number="12">L pɑɑk, Yennu tɑn sɑɑ biil bin nbɑ kul k tien bɑlmɔni mɑnŋ yɑdɑ ŋɑɑn luon bonbiil tumu nɑ.</verse>
				<verse number="13">T nɑɑ wɑɑs, yinm nbɑ k Yonmdɑɑnɔ luon’i nɑ, l kpɑɑ tɑlɑs k t pɑk Yennu yuo kul i pɑɑk, k mɑɑn Yennu din lukt’i pinpiik ni e wɑɑ, ɑ yin lɑ fielu Foŋɑnm nbɑ tien’i Yennu tiɑɔnŋ yɑb nɑn yɑɑ tien lɑbɑmɑnn yɑdɑ nɑ pɑɑk.</verse>
				<verse number="14">Tɑɑ din muɑnt lɑbɑmɑnn nbɑ k tul’i nɑ, Yennu din yiin’i, ɑ yin lɑ dontl nbɑ tie t Yonmdɑɑnɔ Yiesu Klistu tiɑɔnŋ yɑl e.</verse>
				<verse number="15">T nɑɑ wɑɑs, l pɑɑk, setl mɑn cib, k diɑ wɑnnu nbɑ k t din wɑnn’i t mɑɑn ni, nɑn t kɑdɑɑɔk ni nɑ.</verse>
				<verse number="16">T Yonmdɑɑnɔ Yiesu Klistu tiɑɔnŋ nɑn t Bɑɑ Yennu nbɑ luon’t, k tul’t pɑlcienn nbɑ kɑɑ gbennu nɑn dindɑnn nbɑ ŋɑn, u ninkpɑbɑɔnŋ nɑ pɑɑk nɑ,</verse>
				<verse number="17">n cie i pɑlɑ k tul’i pɑnŋ k yin fit tun lin nbɑ kul ŋɑn i bontitiet nɑn i mɑɑn ni.</verse>
			</chapter>
			<chapter number="3">
				<verse number="1">T nɑɑ wɑɑs, lin nbɑ juont tie nnɑ e, ii mei Yennu mɑn k Yonmdɑɑnɔ lɑbɑmɑnn mɑnŋ n lin yiɑn yiɑn k niib n gɑɑl’l nɑn bɑɑkl, nɑn lɑɑ din tie biɑnŋ nbɑ i buol ni nɑ.</verse>
				<verse number="2">Ii biɑ kii mei Yennu k wun nyinn’t nifobiit nɑn biitdɑnm nuu ni, k mɑɑn l k tie suɑ kul kɑɑ tien lɑbɑmɑnn mɑnŋ yɑdɑ.</verse>
				<verse number="3">Ŋɑɑn Yonmdɑɑnɔ tie bɑlmɔni dɑɑnɔ e, k sɑɑ tul’i pɑnŋ kii guu’i k *Klistu dɑtɑɑk kɑn fit tien’i siɑl.</verse>
				<verse number="4">Yonmdɑɑnɔ pɑɑk, k t mi nɑn i tuun tɑɑ din yet’i lin nbɑ nɑ, kii biɑ sii tuun nnɑ yuo kul ɑ.</verse>
				<verse number="5">Yonmdɑɑnɔ mɑnŋ n sonm’i k yin bɑnn Yennu nbɑ luon’t biɑnŋ nbɑ, k biɑ sonm’i k yin bɑnn suklu nbɑ k Klistu tien’t nɑ.</verse>
				<verse number="6">T nɑɑ wɑɑs, Yonmdɑɑnɔ Yiesu Klistu sɑnn ni e k t yien’i, i nyinn i mɔnŋ t nɑɑ wɑsiɑt nbɑ tie gbɑn-nyɑkdɑnm, k biɑ k wɑɑ wɑnnu nbɑ k t din tul’i nɑ sinsuuk ni.</verse>
				<verse number="7">I mɔnŋ ponŋ mi fɑnu nɑn l kpɑɑ tɑlɑs e k yii tuun nɑn tɑɑ din tuun biɑnŋ nbɑ nɑ. Tɑɑ din be i buol ni nɑ, t din k tiin gbɑn-nyɑkl.</verse>
				<verse number="8">T din k mi dii suɑ jiet k k pɑ l pɑɑk. Ŋɑɑn t kpɑn din tuun e k nyi nɑɑɔk yennu nɑn nyiɑɔk, ɑ t dɑɑ tie jikl i pɑɑk.</verse>
				<verse number="9">Tɑɑ din tuun nnɑ mɑnŋ nɑ, l k wɑnt nɑn t k mɔk yiikuo nbɑ sɑɑ boi sonml po kɑɑ, ŋɑɑn t din tun nnɑ ɑ tin wɑnn’i lɑɑ mun sii ŋɑn k yin tun biɑnŋ nbɑ e.</verse>
				<verse number="10">Setk nɑn mɔni, tɑɑ din be i buol ni nɑ, t din tuu tun yien’i ɑ: «Wun nbɑ kul k tuun tuonn, l dɑɑnɔ k jɑnŋ nɑn wun di jiet.»</verse>
				<verse number="11">T yien’i lin nbɑ nɑ, k mɑɑn t gbiɑ, ɑ nisiɑb be i sinsuuk ni k k luon tuonɑ, ŋɑɑn k lin kuɑ b lieb mɑɑn ni e.</verse>
				<verse number="12">Yonmdɑɑnɔ Yiesu Klistu sɑnn ni e k t yien niib mɑnŋ k kpɑɑn’m ɑ bii tuun tuonn yuo kul ɑ, k fit b mɔnŋ.</verse>
				<verse number="13">T nɑɑ wɑɑs, ii mi k i bɑk nɑn tuonŋɑnɑ tumu mɑn.</verse>
				<verse number="14">L i tie k suɑ k sɑɑk kpɑɑni nbɑ be kɑdɑɑɔk nɑ ni, yin bɑnn l dɑɑnɔ k dɑɑ nɑki’ɔ k wun tɑn di fei.</verse>
				<verse number="15">I dɑɑ tie’u nɑn u tie i dɑtɑɑk e nɑ, ŋɑɑn i kpɑɑn’ɔ nɑn i nɑɑ bik nɑ.</verse>
				<verse number="16">Yonmdɑɑnɔ wun nbɑ tien’t mɑnu nɑ n tul’i mɑnu yuo kul, siɑl kul ɑ ni. Yonmdɑɑnɔ i be nɑn i kul.</verse>
				<verse number="17">Min Pɔul dɑ fuonti mɑnŋ nɑn n mɔnŋ mɔnŋ nuu e, k ŋɑnn e tie n kɑdɑɑt kul *siɑlɑ. Mɑɑ tuu dɑ bɑnnu nbɑ e nɑ.</verse>
				<verse number="18">T Yonmdɑɑnɔ Yiesu Klistu ii mɔk ninkpɑbɑɔnŋ nɑn’i kul.</verse>
			</chapter>
		</book>
		<book number="54">
			<chapter number="1">
				<verse number="1">Min Pɔul tie Yiesu *Klistu *tuomi, k mɑɑn t Fietuɑ Yennu nɑn Yiesu Klistu wun nbɑ tie t dindɑnn nɑ tul’n mɔb.</verse>
				<verse number="2">Min e dɑ kɑdɑɑɔk nɑ k tien fin Tiimuote, wun nbɑ tie n bimɔnŋ, yɑdɑ tienu ni nɑ. Yennu wun nbɑ tie Bɑɑ nɑn t Yonmdɑɑnɔ Yiesu Klistu ii mɔk ninkpɑbɑɔnŋ nɑn nyikcɑbu nɑn’ɑ, k biɑ tul’ɑ mɑnu.</verse>
				<verse number="3">Ii be Efes nɑn mɑɑ ponŋ din yet’ɑ biɑnŋ nbɑ yuo nbɑ k n din sɑɑ Mɑɑseduɑnn nɑ, ɑ ɑ te k nisiɑb nbɑ wɑnt wɑnbuolgɑnu nɑ n nyik’l</verse>
				<verse number="4">k dɑɑ fiin b yejɑnm ni bɑlkpelɑ nbɑ tie fɑɑk nɑ po nɑn b yejɑnm sɑnɑ kɑnu po. Ŋɑnn e bɑɑt nɑn mɔniɑɔk k k sonmt nilɔ k u bɑnt Yennu nbɑ lol, ɑ niib n lɑ fielu bɑnnu nbɑ nɑ. Yɑdɑ pɑɑk e te k b bɑnn’l.</verse>
				<verse number="5">N kpɑɑni mɑnŋ pɑɑk tie lin fiin nilɔ pɑl ni lonm nbɑ nyuɑn bon-yenn kuɑ, nɑn *dudukŋɑnt nɑn mɔmɔnm yɑdɑ.</verse>
				<verse number="6">Nisiɑb nyik lin nbɑ nɑ wɑɑ, ŋɑɑn bot kuɑ jɑt-lɑbɑfɑɑnu ni.</verse>
				<verse number="7">B luon bii tie Yennu *senniwɑntieb e, ŋɑɑn k k mi b mɔnŋ mɔnŋ mɔbonɑ pɑɑk, k biɑ k mi bɑɑ piɑk lin nbɑ po mɑnŋ pɑɑk, ŋɑɑn b yien ɑ l tie bɑlmɔni e.</verse>
				<verse number="8">T mi nɑn *senni mɑnŋ ŋɑn, l i tie k nilɔ tuun nɑn’n Yennu nbɑ luon bɑnnu nbɑ nɑ.</verse>
				<verse number="9">I tiɑn nɑn senni k sie bin nbɑ tie niŋɑnm Yennu buol ni nɑ pɑɑk kɑɑ, ŋɑɑn l sie bin nbɑ tie mɔyetdɑnm nɑ pɑɑk e, nɑn bin nbɑ k tiin Yennu, nɑn biitdɑnm pɑɑk, nɑn jɑknt dɑnm, nɑn bin nbɑ k tien Yennu nibɑɑkl pɑɑk, nɑn bin nbɑ kpi b bɑɑnbɑ nɑn b nɑɑnbɑ, nɑn nikpiilɑ,</verse>
				<verse number="10">nɑn boncunconɑ pɑɑk, nɑn bin nbɑ mɔk niɑɔnŋ k duɑ nɑn b jɑlieb, nɑn bin nbɑ tie dɑɑbɑ kpinkpounŋ, nɑn bin nbɑ tie fɑɑk dɑnm, nɑn bin nbɑ tuu senn mɔsonɑ ŋɑɑn tɑn kɑn gbien nɑ, nɑn lin nbɑ kul k wɑɑ bɑlmɔni wɑnnu pɑɑk.</verse>
				<verse number="11">Bɑlmɔni wɑnnu mɑnŋ nyii Klistu lɑbɑmɑnn nbɑ k Yennu din tul’n ɑ n muɑnt nɑ ni e, lɑbɑmɑnn mɑnŋ piɑk Yennu nbɑ ŋɑn nɑn dontl kul, k tie wun nbɑ tul’t bonŋɑnɑ kul nɑ po.</verse>
				<verse number="12">N tien t Yonmdɑɑnɔ Yiesu Klistu wun nbɑ tul’n pɑnŋ, ɑ mɑn tun u tuonɑ niipuouk, k mɑɑn ŋuɑ e yet ɑ n jɑnŋ nɑn u tuonɑ mɑnŋ, k te k n tuun tien’ɔ,</verse>
				<verse number="13">mɑɑ lek din piɑk bonbiil k jiin u po k muks’ɔ k suki’ɔ nɑ, ŋɑɑn u din tin’n ninbɑɑɔk k mɑɑn n din k tien yɑdɑ k biɑ k mi mɑɑ din tuun lin nbɑ.</verse>
				<verse number="14">T Yonmdɑɑnɔ din tɑn tin’n ninbɑɑɔk nbɑ yɑb k kɑɑ biknu, k tul’n yɑdɑ nɑn lonm nbɑ k t mɔk Yiesu Klistu ni nɑ pɑɑk.</verse>
				<verse number="15">Gotl mɑn, lɑbɑɑl nbɑ tie bɑlmɔni k ŋɑn nɑn niib kul n gɑɑl’l e nɑ: Yiesu Klistu din bɑɑl tingbounŋ nɑ ni, ɑ wun tɑn fiel biitdɑnm e, k min e bi k gɑl b kul ɑ.</verse>
				<verse number="16">Ŋɑɑn lin nbɑ nɑ pɑɑk k Yennu din tin’n ninbɑɑɔk, ɑ min nbɑ tie biitdɑnm yudɑɑnɔ nɑ ni, Yiesu Klistu n fit wɑnn u suklu nbɑ kɑɑ pɑɑk k tul bin nbɑ sii tie’u yɑdɑ bii mɔk mɑnfuol nbɑ kɑɑ gbennu.</verse>
				<verse number="17">Tɔn, k mɔtɑɑnɑ Kpɑnbɑl nbɑ kɑɑ gbennu, k kɑn mi kpo, k suɑ k lɑɑt’ɔ, k u kuukuɑ tie Yennu, ŋuɑ e ŋɑn nɑn sɑnn nɑn dontl nɑn yuo nbɑ kɑɑ gbennu. * Amenn.</verse>
				<verse number="18">N bik Tiimuote, n jikt kpɑɑni mɑnŋ k tie ɑ nuu ni, k l tɑɑ nɑn sɔkniinbɑ nbɑ din pɑk ɑ po siɑn yuo nbɑ gɑl nɑ. Jiin mɑɑn mɑnŋ k tien’l ɑ jɑtiɑt k kɔn kunkɔnŋɑnn,</verse>
				<verse number="19">kii diɑ ɑ yɑdɑ nɑn tuntŋɑnn nbɑ k suɑ k fit tɑɑl’ɑ l pɑɑk. Nisiɑb yet lin nbɑ nɑ, k ŋɑɑn k b yɑdɑ biil.</verse>
				<verse number="20">B siɑb e tie Hiimene nɑn Aleksɑndl, k n dɑɑn jii’b tien’m *Sɑɑtɑn nuu ni, ɑ bin bɑnn nɑn l ŋɑn bin nyik bɑɑ tuu piɑk biil bɑnnu nbɑ k jiin Yennu po.</verse>
			</chapter>
			<chapter number="2">
				<verse number="1">L pɑɑk, sinsinn n wɑnn’ɑ nɑn l ŋɑn k niib ii mei Yennu, kii boi’ɔ bonɑ po, kii tien’ɔ niipuouk niib kul ɑ pɑɑk.</verse>
				<verse number="2">Ii mei Yennu kpɑnbɑlɑ nɑn bin nbɑ kul tie yiikuo dɑnm nɑ pɑɑk, ɑ tin fit kii be nɑn lɑɑfiɑ nɑn mɑnu, kii tie Yennu yɑb cɑin, kii mɔk binbenŋ nbɑ k niib k fit tɑɑl’t l pɑɑk.</verse>
				<verse number="3">Ŋɑnn e ŋɑn k pent t Fietuɑ Yennu pɑl ni,</verse>
				<verse number="4">wun nbɑ luon k suɑ kul n lɑ fielu k tɑn bɑnn bɑlmɔni nbɑ tie lin nbɑ,</verse>
				<verse number="5">k mɑɑn Yen-yenɔ kuɑ e be, k sindɑntinnɔ tie yenɔ kuɑ k be Yennu nɑn nisɑɑlk sinsuuk ni. L dɑɑnɔ e tie juɑ nbɑ tie Yiesu *Klistu</verse>
				<verse number="6">wun nbɑ din jii u mɔnŋ k pɑ suɑ kul pɑɑk, ɑ wun nyinn’b dɑɑbs ni. Ŋɑnn e din tie *siɑlɑ yuo nbɑ k Yennu luon.</verse>
				<verse number="7">L pɑɑk k Yennu lukt’n k n tien Klistu tiɑɔnŋ *tuomi k wɑnn bin nbɑ k tie *Suifnbɑ lin nbɑ tie yɑdɑ nɑn lin nbɑ tie bɑlmɔni. N k fɑ fɑɑk kɑɑ. L tie bɑlmɔni e.</verse>
				<verse number="8">N luon k jɑb ii mei Yennu siɑn nbɑ kul k bin donn b nii kii mei Yennu k siɑl ɑ jɑknt dɑɑ be b pɑlɑ ni k mɔniɑɔk nɑn wutuol biɑ dɑɑ be b sinsuuk ni.</verse>
				<verse number="9">N biɑ luon k puob ii liɑ tiɑt nɑn sikn-n-mɔnŋ nɑn bɑnnu nbɑ k niib kɑn fit tɑɑl’b l pɑɑk nɑ. B dɑɑ loln yut nɑn jɑpɑɑt, k dɑɑ piil sɑlnbɑnɑ k biɑ dɑɑ tuu sɑlmɑ tuutuutɑ k biɑ dɑɑ liɑ liɑnt nbɑ dɑɑɔk pɑɑl,</verse>
				<verse number="10">ŋɑɑn kii tuun tuonŋɑnɑ nɑn puob nbɑ wɑnn b mɔnŋ nɑn b cɔln Yennu nɑ.</verse>
				<verse number="11">Puob ii ŋmin kii gɑɑn wɑnnu nɑn cɔlnt kul ɑ.</verse>
				<verse number="12">N k cɑb puo ɑ wun jii wɑnnu k tul juɑ ɑmi wuu mɔk yiikuo juɑ pɑɑk. Sie k wuu ŋmin.</verse>
				<verse number="13">K mɑɑn Yennu din dɔnŋ nɑn Adɑn e sinsinn, k l puolpo wɑɑ, k u nɑn Ef.</verse>
				<verse number="14">L din k tie Adɑn kɑɑ k *Sɑɑtɑn kpɑnn’ɔ, ŋɑɑn u din kpɑnn puo e k u din biil Yennu *senni.</verse>
				<verse number="15">Ŋɑɑn puo sɑɑ lɑ fielu, wɑɑ mɑl wɑɑs bɑnnu nbɑ nɑ ni, l i tie k u tien Yiesu yɑdɑ, k luon niib, k be binbenŋ nbɑ k niib k fit tɑɑl’ɔ l pɑɑk nɑ ni.</verse>
			</chapter>
			<chapter number="3">
				<verse number="1">Bɑli nbɑ nɑ tie bɑlmɔni e, k jɑsuɑ nbɑ luon k wun tien *Klistu mɔtɑɑɔk niib yudɑɑnɔ, l tie tuonŋɑnn e k u luon.</verse>
				<verse number="2">L k ŋɑn k yudɑɑnɔ mɑnŋ ii tuun lin nbɑ k niib sɑɑ fit tɑɑl’ɔ l pɑɑk. L kpɑɑ tɑlɑs e k wuu mɔk puo yenɔ kuɑ, kii tie wun nbɑ fit diɑ u mɔnŋ, kii tie wun nbɑ k niib tien’ɔ nibɑɑkl, kii gɑɑn sɑɑnm u ŋɑɑk ni kii cɑntl’b, kii tie wun nbɑ sɑɑ fit tumi niib fɑnu,</verse>
				<verse number="3">k dɑɑ yib dɑɑn, k dɑɑ tie kunkɔnkɔnnuk ŋɑɑn kii be suon nnɑ, k dɑɑ luon mɔniɑɔk, k biɑ dɑɑ mɔk niɑnciɑɔnŋ nɑn likli.</verse>
				<verse number="4">L kpɑɑ tɑlɑs e k wun fit kii diɑ u mɔnŋ ŋɑɑtieb fɑnu, k te k u wɑɑs n sɑk u mɔb nɑn cɔlnt.</verse>
				<verse number="5">Ŋɑɑdɑɑnɔ i kii mi wɑɑ sɑɑ diɑ u ŋɑɑk niib biɑnŋ nbɑ, nlee k u sɑɑ fit diɑ Yennu mɔtɑɑɔk niib i?</verse>
				<verse number="6">L kpɑɑ tɑlɑs k u dɑɑ tie dɑɑnɔ nbɑ gɑɑl Klistu k l dɑɑ k wei. Nnɑ e i kɑɑ, u tɑn sii mɔk kɑlnbɑɑni k wɑnt u mɔnŋ k tɑn lɑ tubdɑtu nbɑ k *Sɑɑtɑn lɑ nɑ.</verse>
				<verse number="7">L kpɑɑ tɑlɑs k wuu tie dɑɑnɔ nbɑ k bin nbɑ k wɑɑ Klistu nɑ n yet ɑ u binbenŋ ŋɑn, k u dɑɑ mi di fei k *Sɑɑtɑn bɑluk tɑn sɑɑ mɑnn k suol’ɔ.</verse>
				<verse number="8">L biɑ kpɑɑ tɑlɑs k jɑɑnti ni * sonmtieb ii mun ii tie jɑb nbɑ jɑnŋ nɑn niib n bɑɑk’b e, kii tie mɔmɔnm dɑnm, k dɑɑ nyu dɑɑn bonciɑnn, k biɑ dɑɑ luon bin lɑ nyuɑt fɑɑk tuonɑ pɑɑk.</verse>
				<verse number="9">L kpɑɑ tɑlɑs k bii diɑ bɑlmɔni nbɑ k t yɑdɑ wɑnn’t nɑ, k dɑɑ mɔk bilsuk.</verse>
				<verse number="10">L kpɑɑ tɑlɑs k Yiesu mɔtɑɑɔk niib n bik’m, k b i kii lɑ lin nbɑ b sɑɑ fit tɑɑl’b l pɑɑk, b sɑɑ fit kii tuun nɑn jɑɑnti niib sonmtieb nɑ.</verse>
				<verse number="11">Nnɑ e mun, b puob sii tie bin nbɑ jɑnŋ nɑn niib n bɑɑk’b, k dɑɑ tie bonbiil-pɑklɑ, ŋɑɑn kii be suon nnɑ kii tie bin nbɑ luon bɑlmɔni e.</verse>
				<verse number="12">L kpɑɑ tɑlɑs k jɑɑnti niib * sonmtuɑ i mɔk puo yenɔ kuɑ, k biɑ fit diɑ u wɑɑs nɑn u ŋɑɑk niib fɑnu.</verse>
				<verse number="13">B i tuun b tuonɑ fɑnu b sii mɔk nibɑɑkl k biɑ k mɔk bilsuk yuo nbɑ k b wɑnt niib bɑɑ tien Yiesu yɑdɑ bɑnnu nbɑ nɑ.</verse>
				<verse number="14">Mɑɑ dɑ kɑdɑɑɔk nbɑ tien’ɑ nɑ, n mɔk dindɑnn nɑn mɑn bɑɑl mɔtɑɑnɑ k lɑ’ɑ,</verse>
				<verse number="15">ŋɑɑn l i wei k n k bɑɑl, kɑdɑɑɔk nɑ sɑɑ te k ɑ sii mi niib nbɑ sii diɑ b mɔnŋ bɑnnu nbɑ Yennu ŋɑɑtieb sinsuuk ni. N piɑk mɑnfodɑɑnɔ Yennu mɔtɑɑɔk niib po e. Ŋuɑ guu’b k biɑ tie fiɑkl nbɑ k bɑlmɔni set l pɑɑk nɑ.</verse>
				<verse number="16">Nn, l tie mɔni e, bɑktnɔunŋ minu nbɑ k yɑdɑ tien tinm nɑ yɑb: Klistu din bɑɑl k tie nisɑɑlk e, k tie bɑlmɔndɑɑnɔ, Foŋɑnm e din wɑnn nnɑ. Mɑlɑkɑɑnbɑ din lɑ’u wɑɑ, k niib din muɑnt u lɑbɑɑl k tul nibuolu kul, k b tien’ɔ yɑdɑ tingbounŋ nɑ ni, k * *Yendɔunŋ ni k Yennu tul’ɔ *yudɑnt.</verse>
			</chapter>
			<chapter number="4">
				<verse number="1">Tɔn, Foŋɑnm pɑk k yent’t ɑ: dɑjuonti dɑɑ ni, nisiɑb sɑɑ nyik b yɑdɑ nɑn *Klistu nɑ wɑɑ, ŋɑɑn sɑk wɑɑ nɑlnbiit nbɑ kpɑnn’b nɑ, k biɑ wɑɑ nɑlnbiit wɑnnu.</verse>
				<verse number="2">L dɑnm bot kpinkpɑni dɑnm mɑnŋ pɑɑk ɑ. K kpinkpɑni dɑnm mɑnŋ yɑn ni ji kpo k kɑb nɑn bɑɑ tuu jii kut-tont k fiɑ bonn nɑ.</verse>
				<verse number="3">L nibuolu wɑnt, ɑ jɑkunt nɑn puokuɑnt k ŋɑn, ɑ k jesiɑt biɑ k ŋɑn nɑn dinu. Ŋɑɑn tinm nbɑ tien Klistu yɑdɑ k biɑ mi l bɑlmɔni nɑ, mi nɑn Yennu din nɑn jebuolu kul ɑ, ɑ niib n tuu tul’ɔ niipuouk l pɑɑk e ŋɑɑn di.</verse>
				<verse number="4">Bonsiɑl kul nbɑ k Yennu din nɑn nɑ ŋɑn. T tuu tul’ɔ niipuouk l pɑɑk ŋɑɑn gɑɑl’l, k dɑɑ yien siɑl,</verse>
				<verse number="5">k mɑɑn Yennu mɑɑn nɑn yenmiɑlu pɑɑk e te k l ŋɑn Yennu buol ni.</verse>
				<verse number="6">L i tie k ɑ jii wɑnnu nbɑ nɑ k tul t nɑɑ wɑɑs nɑ, ɑ sii tie Klistu tuontunŋɑnɔ nbɑ dint u mɔnŋ nɑn Klistu lɑbɑmɑnn mɔbonɑ nɑn bɑlmɔni wɑnnu nbɑ k ɑ wɑɑ fɑnu nɑ e.</verse>
				<verse number="7">Ŋɑɑn yet fɑɑk lɑbɑɑl nbɑ sɑɑ te k ɑ yɑdɑ n bɑɑ. Yɑbt ɑ mɔnŋ pɑɑk kii be bɑnnu nbɑ sii gbuot Yennu nunm.</verse>
				<verse number="8">Lin nbɑ k nilɔ tuun k be lɑɑfiɑ ni mɔk nyuɑt wɑɑnm-nnɑ e, ŋɑɑn lin nbɑ k u tuun k be binbenŋ nbɑ gbuo Yennu nunm nɑ mɔk nyuɑt bonɑ kul ni, k sonmt’ɔ mɔtɑɑnɑ nɑn yuo nbɑ bɑɑt nɑ.</verse>
				<verse number="9">Lin nbɑ nɑ tie bɑlmɔni e, k l ŋɑn nɑn niib kul n gɑɑl’l.</verse>
				<verse number="10">L pɑɑk e te k t gbɑɑ k tuun nɑn ninmɔnn k mɑɑn t mɔk dindɑnn Yennu nbɑ fo ni, wun nbɑ tie suɑ kul Fietuɑ, k u set sɑɑ tul bin nbɑ tien’ɔ yɑdɑ nɑ fielu wɑɑ.</verse>
				<verse number="11">Wɑnt’b k kpɑɑn’m lin nbɑ nɑ kul ɑ.</verse>
				<verse number="12">Dɑɑ te k suɑ n siɑn’ɑ k mɑɑn fɑɑ pɔ nɑ pɑɑk, ŋɑɑn te k ɑ pinpɑɔk nɑn ɑ binbenŋɑnŋ, nɑn ɑ lonm, nɑn ɑ yɑdɑ, nɑn fɑɑ wei Yennu *senni bɑnnu nbɑ nɑ, n wɑnn Klistuweilɑ bɑɑ bo sii be biɑnŋ nbɑ.</verse>
				<verse number="13">Jiin ɑ yuo k lii Yennu lolkpel kɑdɑɑɔk k tul’b k biɑ wɑnn’b l pɑɑk, kii muɑntl Klistu mɑɑn mɔkmɔk nɑn yuo nbɑ k n tɑn sɑɑ bɑɑl.</verse>
				<verse number="14">Dɑɑ tɑnmt Foŋɑnm piini nbɑ be ɑ ni k ɑ din gɑɑl’l sɔkniinbɑ mɑɑn pɑɑk yuo nbɑ k *sɑɑkɑb din yii b nii ɑ pɑɑk nɑ.</verse>
				<verse number="15">Ii tuun lin nbɑ nɑ nɑn ninmɔnn, k suɑ kul n lɑ ɑ puknu.</verse>
				<verse number="16">Ii mi ɑ mɔnŋ nɑn ɑ wɑnnu po. Ii wɑki l kul ni. Setk nɑn mɔni, ɑ i tuun nnɑ ɑ sɑɑ lɑ fielu ɑ mɔnŋ k bin nbɑ gbiintl ɑ mɑɑn nɑ mun sɑɑ lɑ fielu wɑɑ.</verse>
			</chapter>
			<chapter number="5">
				<verse number="1">L i tie k ɑ yɑɑ ɑ tɑɑl jɑkpelsuɑ, ɑ dɑɑ yɑki nɑn’ɔ, ŋɑɑn pɑk tul’ɔ nɑn ɑ mɔnŋ mɔnŋ bɑɑ nɑ. Ii be nɑn nɑɑsinm nɑn ɑ mɔnŋ mɔnŋ nɑɑ wɑɑs nɑ,</verse>
				<verse number="2">kii be nɑn puokpelɑ nɑn b tie ɑ nɑɑnbɑ e nɑ, kii be nɑn puopɑɑni nɑn b tie ɑ niipuob e nɑ, kii be nɑn b kul ɑ bɑnnu nbɑ k suɑ kɑn fit tɑɑl’ɑ nɑn wɑɑn ɑ.</verse>
				<verse number="3">Ii tien pɑkɔi nbɑ be b kuukuɑ nɑ nibɑɑkl,</verse>
				<verse number="4">ŋɑɑn pɑkɔsuɑ nbɑ mɔk wɑɑs ɑmi yɑɑbuonɑ, u wɑɑs ɑmi u yɑɑbuonɑ n tun tuonŋɑnɑ nbɑ k b yɑdɑ nɑn *Klistu wɑnn’b nɑ sinsinn k tul b mɔnŋ ŋei ni. Nnɑ e k b dɑnm mun sɑɑ di b niwubt nyuɑt, k mɑɑn lin nbɑ k Yennu luon e nɑ.</verse>
				<verse number="5">Ŋɑɑn mɔmɔnm pɑkuɑk nbɑ kɑɑ suɑ nɑ, u dindɑnn be Yennu ni, k u mei Yennu sonml po yennu ni nɑn nyiɑɔk.</verse>
				<verse number="6">Ŋɑɑn pɑkuɑk nbɑ tuun gbɑnɑnt lonm, u ponŋ kpo e wɑɑ ŋɑɑn dɑɑ be mɑnŋ.</verse>
				<verse number="7">Tuln niib wɑnnu nɑ; k suɑ dɑɑ fit tɑɑl’b.</verse>
				<verse number="8">Wun nbɑ k goli u nikpiinm, ɑmi lin nbɑ mɑntk gɑl tie u kii fiin u mɔnŋ mɔnŋ ŋɑɑk niib po, l dɑɑnɔ ji yet u yɑdɑ wɑɑ, k wun nbɑ k tien Klistu yɑdɑ sɔ’u.</verse>
				<verse number="9">A dɑɑ kɑɑn pɑkuɑk nbɑ dɑɑ k kpet gɑl binɑ piinluob nɑ k kuɑnt pɑkɔi kɑnn ni. K biɑ jen ɑ, l ŋɑn k wuu tie puo nbɑ mi k kun jɑyenɔ kuɑ e,</verse>
				<verse number="10">kii mɔk sɑnŋɑnn u tuonŋɑnɑ pɑɑk, kii tie wun nbɑ wubl u wɑɑs fɑnu, k tuu gɑɑn sɑɑnm u ŋɑɑk ni, k tuu wu Klistuyɑb tɑɑ, k tuu sonmt tɑlɑs-dɑnm, k tuu tuun tuonŋɑnɑ buolu kul.</verse>
				<verse number="11">Ŋɑɑn ɑ dɑɑ puki puopɑɑni nbɑ tie pɑkɔi b kɑnn ni, k mɑɑn b gbɑnɑnt lonm i nyɑnn b Klistuweiu, b tuu luon bin kun jɑb e,</verse>
				<verse number="12">k ji pot b mɔsonn nbɑ k b din senn tul’ɔ sinsinn nɑ, k ji kuɑ biit ni l pɑɑk.</verse>
				<verse number="13">Lin nbɑ pukn, bɑɑ k mɔk tuonn nɑ, k b lin k luɑn ŋei, l k tie bɑɑ k mɔk tuonn kuukuɑ pɑɑk kɑɑ, ŋɑɑn b biɑ lin k piɑk mɑyɑnɑ k kuɑ lin nbɑ k lɑ’b ni, k piɑk bɑlkpiennɑ.</verse>
				<verse number="14">L pɑɑk, min bo sii luon k puopɑɑni nbɑ tie pɑkɔi nɑ n kun jɑb e k mɑl wɑɑs, k got b ŋei fɑnu, k t dɑtɑi dɑɑ lɑɑt yɑɑk k piɑk biit jiint t po,</verse>
				<verse number="15">k mɑɑn pɑkɔsiɑb ponŋ tunn wɑɑ *Sɑɑtɑn e.</verse>
				<verse number="16">Ŋɑɑn puosuɑ nbɑ tie Klistuweilɔ k pɑkɔi be u ŋɑɑk ni, l kpɑɑ tɑlɑs e nɑn wun got’b fɑnu, k dɑɑ jikt’b k jint Klistu mɔtɑɑɔk niib, k Klistu mɔtɑɑɔk niib n fit got pɑkɔi nbɑ be k k mɔk dɑnm nɑ.</verse>
				<verse number="17">Klistu mɔtɑɑɔk niib *sɑɑkɑb nbɑ diɑ’b fɑnu nɑ ŋɑn nɑn nibɑɑkl bonciɑnn, k bin nbɑ muɑntl Klistu lɑbɑɑl k wɑnt’b l pɑɑk, ŋɑnm e mɑntk ŋɑn nɑn nibɑɑkl,</verse>
				<verse number="18">k mɑɑn l diɑn Yennu lolkpel kɑdɑɑɔk ni ɑ: «Nɑɑb i tuun dijɑɑn-yuo, fɑɑ dɑɑ bobnt u mɔb,» k biɑ diɑn ɑ: «Tuontunnɔ ŋɑn k wun gɑɑl u pɑɑɔk.»</verse>
				<verse number="19">A dɑɑ ŋɑɑnt k b tɑɑl sɑɑkɑsuɑ, sie k b tie niib bɑnle ɑmi bɑntɑ.</verse>
				<verse number="20">Bin nbɑ tuun biit nɑ, ii yɑki nɑn’m, niib ni, k bin nbɑ biɑl nɑ n tin jɑŋmɑɑni.</verse>
				<verse number="21">Yennu tuɑnn nɑn Yiesu Klistu tuɑnn nɑn mɑlɑkɑɑnbɑ tuɑnn po k n yien’ɑ nɑn ninmɔnn, ɑ fɑn sɑk wɑnnu nɑ k dɑɑ mɔk ningɑnsɑi ɑmi luktn k tien nisuɑ bonsiɑl kul ni.</verse>
				<verse number="22">A dɑɑ yiin ɑ nii suɑ pɑɑk yiɑn yiɑn, ɑ wuu tuun tuonsiɑl Klistu mɔtɑɑɔk niib sinsuuk ni. A dɑɑ kuɑnt ɑ nuu niib tuonbiit tumu ni, ŋɑɑn i diɑ ɑ mɔnŋ bɑnnu nbɑ k b k fit tɑɑl’ɑ l pɑɑk.</verse>
				<verse number="23">A lɑɑfiɑ nbɑ k jɑnŋt’ɑ nɑ pɑɑk, ɑ dɑɑ nyu nyun kuukuɑ, ŋɑɑn ɑ tuu nyu dɑmunŋ wɑɑn k lin sonm ɑ nuɑk ni.</verse>
				<verse number="24">Nisiɑb tuonbiit ponŋ duɑ pɑɑnu ni e yuo nbɑ k b dɑɑ k bu b buut, ŋɑɑn k nisiɑb tuonbiit mun sɑɑ nyi pɑɑnu b buut bunu puolpo e.</verse>
				<verse number="25">Tuonŋɑnɑ mun biɑ tie nnɑ e, l yenn-nbɑ nyii pɑɑnu wɑɑ, k lin nbɑ lek k nyii pɑɑnu ni, ŋɑɑn l kɑn fit bɔl.</verse>
			</chapter>
			<chapter number="6">
				<verse number="1">L kpɑɑ tɑlɑs ɑ bin nbɑ kul tie dɑɑbɑ nɑ ii tien b yonmdɑnm bɑɑkciɑɔnŋ, k suɑ dɑɑ piɑk biil Yennu sɑnn nɑn t tuntl.</verse>
				<verse number="2">Bin nbɑ k b yonmdɑnm tie Klistuweilɑ nɑ dɑɑ fiɑkt b yonmdɑnm mɑnŋ, bɑɑ yi’b b nɑɑ wɑɑs nɑ pɑɑk, ŋɑɑn l kpɑɑ tɑlɑs k ŋɑnm e n mɑntk tun fɑnu, k mɑɑn b yonmdɑnm nbɑ gɑɑn b tuonɑ nyuɑt nɑ tien *Klistu yɑdɑ, k Yennu luon’m. I wɑnt’b kii kpɑɑn’m lɑbɑɑl nɑ po.</verse>
				<verse number="3">Suɑ i wɑnt wɑngɑnu k k wei t Yonmdɑɑnɔ Yiesu Klistu mɔbonɑ nɑn Yennu sɔnu wɑnnu nɑ,</verse>
				<verse number="4">u mɔk jɑpɑɑt bonciɑnn e k k bɑn siɑl. K mɔniɑɔk nɑn kunkɔnɑ tie nɑn yiɑlu nɑ k wɑɑ’u, k l bɑɑt nɑn *funfunn, nɑn kunkɔnɑ, nɑn nisukt, nɑn mɑbiit,</verse>
				<verse number="5">nɑn mɔniɑɔk yuo kul, ɑ nibiit nbɑ k b dudukt k sonm fɑnu k b k mɔk bɑlmɔni nɑ sinsuuk ni nɑ. B duki nɑn Yennu sɔnu tie sɔnu nbɑ sɑɑ te k nilɔ n tien mɔktɔ e.</verse>
				<verse number="6">L i tie k nilɔ nunm gbuo wɑɑ mɔk lin nbɑ, u yɑdɑ nɑn Yennu set tie mɔktuk k tul’ɔ.</verse>
				<verse number="7">T din k bɑɑl nɑn siɑl tingbounŋ nɑ ni, k t biɑ tɑn kɑn nyi nɑn bonsiɑl tingbounŋ nɑ ni,</verse>
				<verse number="8">ŋɑɑn t i mɔk jiet nɑn tiɑt, l ŋɑn k t nunm n gbuo’l.</verse>
				<verse number="9">Bin nbɑ luon b i tie mɔktɑ, ŋɑnm e bɑɑ jinjɑnmi ni, nɑn bɑlt ni, nɑn jɑti nɑn dudukbiit nbɑ biil niib k bɑɑnt’b yɑnn nɑ ni,</verse>
				<verse number="10">k mɑɑn likli lonm e tie bonbiil kul jiinn. Nisiɑb ponŋ jii b mɔnŋ k tien liklonbiiuk nɑ ni. L pɑɑk, k b ji k tien Klistu yɑdɑ. Ŋɑnn e te k b lɑɑt pɑlbibuolu buolu.</verse>
				<verse number="11">Ŋɑɑn fin nbɑ tie Yennu nilɔ nɑ, l ŋɑn k ɑ ciɑl nyi lin nbɑ nɑ nbɑ kul ɑ ni, ŋɑɑn kii luon fii tie niŋɑnɔ Yennu buol ni, kii be binbenŋ nbɑ gbuot Yennu nunm nɑ ni, kii mɔk yɑdɑ nɑn lonm nɑn suklu, kii be suon nnɑ.</verse>
				<verse number="12">A yɑdɑ pɑɑk kɔnin kunkɔnŋɑnn, k suol mɑnfuol nbɑ kɑɑ gbennu nbɑ k Yennu din yiin’ɑ ɑ fɑn gɑɑl yuo nbɑ k ɑ din nyinn ɑ mɔnŋ siɑlŋɑnn niib bonciɑnn nunm ni nɑ.</verse>
				<verse number="13">Mɑɑ be Yennu nbɑ tien bonsiɑl kul mɑnfuol nɑ tuɑnn, k be Yiesu Klistu nbɑ din nyinn u mɔnŋ yɑdɑ siɑlŋɑnn, Pɔns *Piilɑɑt nunm ni nɑ tuɑnn, n kpɑɑn’ɑ</verse>
				<verse number="14">ɑ fii diɑ wɑnnu nɑ bɑnnu nbɑ k suɑ k fit tɑɑl’ɑ l pɑɑk mɔkmɔk nɑn dɑɑl nbɑ k t Yonmdɑɑnɔ Yiesu Klistu nɑ tɑn sɑɑ dɔkt.</verse>
				<verse number="15">Yennu nbɑ k t piɑk’ɔ nɑ, wun nbɑ tie Yudɑɑnɔ, k biɑ tie kpɑnbɑlɑ kul Kpɑnbɑl, k biɑ tie yonmdɑnm kul Yonmdɑɑnɔ. Ŋuɑ e tɑn sɑɑ te k wun dɔkt yuo nbɑ jɑnŋ.</verse>
				<verse number="16">Ŋuɑ kuukuɑ e kɑn kpo. U be yentciɑɔnŋ nbɑ k nilɔ kɑn fit nɑkn ni. Ŋuɑ e k nisuɑ dɑɑ k mi lɑ’u ɑmi k sɑɑ fit lɑ’u. Ŋuɑ e yen bɑɑkl nɑn yiikuo yuo nbɑ kɑɑ gbennu. * Amenn.</verse>
				<verse number="17">A kpɑɑn tingbounŋ nɑ mɔktɑ nɑ, ɑ b dɑɑ mɔk dont-n-mɔnŋ ɑmi bin tien b dindɑnn mɔktuk nbɑ tie wounŋ nɑ ni, ŋɑɑn bin tien b dindɑnn kul Yennu ni, wun nbɑ tul’t bonsiɑl kul, ɑ t gɑɑl kii mɔk pɑlpienn.</verse>
				<verse number="18">A kpɑɑn’m, ɑ bii tuun tuonŋɑnɑ, k b tuonŋɑnɑ mɑnŋ ii yɑb, k b nii i yɑɑ nɑn piini tulu.</verse>
				<verse number="19">Nnɑ e k b sii mɔk mɔktuk yuo nbɑ bɑɑt k sɑɑ fit lɑ mɑnfuol nbɑ tie bɑlmɔni mɑnfuol.</verse>
				<verse number="20">Tiimuote, ii guu lin nbɑ k b tien ɑ nuu ni nɑ. A nyik lɑbɑfɑɑnu nbɑ k mɔk nyuɑt k biɑ k tɑɑ nɑn lɑbɑmɑnn wɑnnu nɑ, k biɑ dɑɑ gbiin lin nbɑ k b yi’l bɑnnu ŋɑɑn k l k tie bɑnnu kɑɑ.</verse>
				<verse number="21">Nisiɑb yet ɑ b mɔk bɑnnu mɑnŋ, ŋɑɑn k l pɑɑk k b nyik lɑbɑmɑnn wɑnnu. Yennu ninkpɑbɑɔnŋ ii be nɑn’i.</verse>
			</chapter>
		</book>
		<book number="55">
			<chapter number="1">
				<verse number="1">Min Pɔul wun nbɑ tie Yiesu *Klistu *tuomi Yennu nbɑ luon bɑnnu nbɑ nɑ pɑɑk, ɑ n muɑnt mɑnfuol nbɑ k Yennu din senn mɔsonn ɑ u sɑɑ tul’t nɑ Yiesu Klistu ni,</verse>
				<verse number="2">n diɑn kɑdɑɑɔk nɑ k tien n bilonkɑk Tiimuote. Bɑɑ Yennu nɑn t Yonmdɑɑnɔ Yiesu Klistu ii mɔk ninkpɑbɑɔnŋ nɑn’ɑ k biɑ tul’ɑ nyikcɑbu nɑn mɑnu.</verse>
				<verse number="3">N tien Yennu niipuouk nɑn mɑɑ tuun nɑn dudukŋɑnt nɑn n yejɑnm nbɑ din tuun bɑnnu nbɑ nɑ. N tien’ɔ niipuouk yuo kul nbɑ k n mei Yennu, yennu nɑn nyiɑɔk k biɑ tiɑn ɑ po.</verse>
				<verse number="4">N tiɑn ɑ nyin-nyuut po, k lek luon k n lɑ’ɑ kii mɔk pɑlpienn bonciɑnn.</verse>
				<verse number="5">N tiɑn ɑ mɔmɔnm yɑdɑ po, yɑdɑ nbɑ din sint be ɑ yɑɑ Loiis nɑn ɑ nɑɑ Euniis pɑlɑ ni nɑ, k n mi nɑn l ji be ɑ pɑl ni mɔtɑɑnɑ.</verse>
				<verse number="6">L pɑɑk, k n tiɑtl’ɑ mɑɑ ɑ dɑɑ te k piini nbɑ k Yennu din tul’ɑ yuo nbɑ k n din yii n nii ɑ pɑɑk nɑ n kpo,</verse>
				<verse number="7">k mɑɑn Foŋɑnm nbɑ k Yennu tul’t nɑ k tien’t jɑŋmɑɑndɑnm, ŋɑɑn Foŋɑnm mɑnŋ tien’t pɑnŋ nɑn lonm, nɑn diɑ-n-mɔnŋ e.</verse>
				<verse number="8">L pɑɑk, din t Yonmdɑɑnɔ *siɑlɑ k dɑɑ tiin fei. A biɑ dɑɑ tiin fei nɑn mɑɑ be dɑnsɑlk u pɑɑk nɑ, ŋɑɑn sɑk fɑldinu nɑn’n u lɑbɑmɑnn mɑnŋ pɑɑk, nɑn Yennu nbɑ tul’ɑ pɑnŋ biɑnŋ nbɑ nɑ.</verse>
				<verse number="9">Ŋuɑ e fiel’t k yiin’t ɑ tii tie u yɑb, k l k tie t tuonɑ pɑɑk kɑɑ ŋɑɑn u din lol k fiel’t u ninkpɑbɑɔnŋ pɑɑk e. U din tul’t ninkpɑbɑɔnŋ mɑnŋ Yiesu Klistu ni, yuo nbɑ k u dɑɑ din k nɑn *dulnyɑ nɑ.</verse>
				<verse number="10">Ŋɑɑn t Fietuɑ Yiesu Klistu bɑɑlu ni e k u fiit wɑnn’t l po, k mɑɑn Yiesu Klistu din biil kuun yiikuo, ŋɑɑn biɑ wɑnn’t ɑ lɑbɑmɑnn ni, ɑ t sɑɑ lɑ mɑnfuol nbɑ kɑɑ gbennu.</verse>
				<verse number="11">Yennu ponŋ din yiin’n, ɑ n tien tuomi nɑn wɑntuɑ k muɑnt lɑbɑmɑnn mɑnŋ.</verse>
				<verse number="12">L pɑɑk e te k n di fɑlɑ mɑnŋ, ŋɑɑn k n k tiin fei, k mɑɑn n mi wun nbɑ k n tien’ɔ yɑdɑ, k n biɑ mi k bilsuk kɑɑ nɑn u sɑɑ fit diɑ lin nbɑ k n jii k tien u nuu ni nɑ fɑnu mɔkmɔk nɑn buut dɑɑl.</verse>
				<verse number="13">Jiin mɔmɔnm nbɑ k n din tul’ɑ nɑ, k fit bɑnn wɑnnu nbɑ ŋɑn k cie lin nbɑ nɑ, kii diɑ’l nɑn yɑdɑ nɑn lonm nbɑ k t mɔk Yiesu Klistu ni.</verse>
				<verse number="14">Foŋɑnm pɑnŋ nbɑ be t ni nɑ pɑɑk, ii diɑ lɑbɑmɑnn nbɑ k u jii k tien ɑ nuu ni nɑ.</verse>
				<verse number="15">A ponŋ mi nɑn suɑ kul nbɑ be Asii nɑ nyik’n ɑ, k b siɑb e tie Fiijel nɑn Helmojenn.</verse>
				<verse number="16">Yonmdɑɑnɔ n tin Onesiifuol ŋɑɑtieb ninbɑɑɔk, k mɑɑn u dɑɑn yuɑ cien n pɑl. U dɑɑn k tin fei nɑn mɑɑ be dɑnsɑlk nɑ pɑɑk,</verse>
				<verse number="17">ŋɑɑn wɑɑ dɑɑn tɑn bɑɑl Luonm yuo nbɑ, u dɑɑn piin luon mɑɑ be siɑn e nɑn ninmɔnn nɑn wɑɑ dɑɑn tɑn lɑ n buol.</verse>
				<verse number="18">Yonmdɑɑnɔ n tin’ɔ ninbɑɑɔk dɑɑl mɑnŋ dɑɑl. A mɔnŋ mi fɑnu wɑɑ din sonm’n bonciɑnn biɑnŋ nbɑ Efes duo ni.</verse>
			</chapter>
			<chapter number="2">
				<verse number="1">N bik, fin ŋɑnin n jii ninkpɑbɑɔnŋ nbɑ k t lɑ Yiesu *Klistu buol ni nɑ kii cien ɑ pɑl.</verse>
				<verse number="2">Fɑɑ ponŋ din gbɑt wɑnnu nbɑ n penŋ niib bonciɑnn buol ni nɑ, ɑ jii’l k wɑnn nisiɑb nbɑ tie yɑdɑ dɑnm, bin nbɑ mun sɑɑ fit wɑnn nilieb mun.</verse>
				<verse number="3">A sɑk k gɑɑl fɑldinu nɑn Yiesu Klistu sejeŋɑnɔ nɑ.</verse>
				<verse number="4">Seje nbɑ luon wun penn u sɑɑkuɑ pɑl tuonn ni, ji k ŋmɑt u binbenŋ nɑn lin nbɑ k tie sejenm tuonɑ ni.</verse>
				<verse number="5">Wun nbɑ tiin puot nɑntɑɑl kɑn fit nyɑnn k gɑɑl l nyuɑt, sie k u sɑk wei puot *senni kul.</verse>
				<verse number="6">L kpɑɑ tɑlɑs k kpɑɑlɔ nbɑ tun nɑn ninmɔnn n gɑɑl jiet sinsinn.</verse>
				<verse number="7">Ii duki lin nbɑ k n yien’ɑ nɑ po, k mɑɑn Yonmdɑɑnɔ sɑɑ te k fɑn fit bɑnn l kul ɑ pɑɑk.</verse>
				<verse number="8">Ii tiɑn Yiesu Klistu po. U din fiil kuun ni, k din tie * Dɑɑfiid yɑɑbuonn, nɑn mɑɑ muɑnt lɑbɑmɑnn nɑ.</verse>
				<verse number="9">Lɑbɑmɑnn mɑnŋ pɑɑk, k n be nɑn jɑlt k di fɑlɑ nɑn biitdɑɑnɔ nɑ. Yennu mɑɑn mɑnŋ ŋɑnin k be jɑlt ni.</verse>
				<verse number="10">Ŋɑɑn Yennu nigɑnnkɑb nɑ pɑɑk k n lek di suklu fɑlɑ kul ɑ ni, ɑ bin mun lɑ fielu nbɑ be Yiesu Klistu ni, kii mɔk dontl nbɑ kɑɑ gbennu nɑ.</verse>
				<verse number="11">Bɑli nɑ e tie mɔmɔnm: «T i kpo nɑn’ɔ, t mun tɑn sii mɔk mɑnfuol nɑn’ɔ e.</verse>
				<verse number="12">T i ŋɑnmt yɑbi, t mun tɑn sɑɑ di nɑɑn nɑn’ɔ e, ŋɑɑn t i yɑɑ ɑ t k mi’u, u mun tɑn sii yɑɑ ɑ u k mi’t.</verse>
				<verse number="13">L i tie k t k cɔln u mɑɑn, ŋɑɑn ŋuɑ k lebtl u mɑɑn, k mɑɑn u kɑn fit noi u mɔnŋ.»</verse>
				<verse number="14">A tiɑl ɑ niib lin nbɑ nɑ, k tul’b kpɑɑni Yennu tuɑnn ni ɑ b dɑɑ kɔn mɔbonɑ pɑɑk. Ŋɑnn k mɔk nyuɑt, ŋɑɑn l biil bin nbɑ gbiin nɑ e.</verse>
				<verse number="15">Yɑbt ɑ mɔnŋ pɑɑk k jɑnŋ nɑn Yennu n pɑk’ɑ, kii tie nɑn tuontunnɔ nbɑ k tiin fei u tuonn pɑɑk nɑ, k muɑnt bɑlmɔni mɑɑn dede.</verse>
				<verse number="16">A nyinn ɑ mɔnŋ lɑbɑfɑɑnu nbɑ k tɑɑ nɑn Yennu mɑɑn k biɑ k mɔk nyuɑt nɑ ni, k mɑɑn bin nbɑ tuun l buolu sii ŋɑnmt fɔknt b mɔnŋ nɑn Yennu e.</verse>
				<verse number="17">B wɑnnu nɑɑn nɑn nɑl-fiɑɔk nbɑ tuu di gbɑnɑnt nɑ e. B siɑb tie Hiimene nɑn Fiilet,</verse>
				<verse number="18">k b fɔknt b mɔnŋ nɑn bɑlmɔni k biɑ tuni nisiɑb yɑdɑ k yɑɑ ɑ t kuun fiilu nɑ ponŋ gɑl ɑ.</verse>
				<verse number="19">Ŋɑɑn fiɑkl nbɑ k Yennu tien dɑɑ be k biɑ k dɑnm i, k u tien dɑɔk l pɑɑk ɑ: «T Yonmdɑɑnɔ mi bin nbɑ tie u yɑb,» k biɑ jen ɑ ɑ: «Wun nbɑ kul yet ɑ u tie Yonmdɑɑnɔ yuɑ n nyik bonbiil tumu.»</verse>
				<verse number="20">Jetienbonɑ buolu bonciɑnn be ŋɑsɑɑkɑk ni k l kul k tie kutsɔnt kuukuɑ kɑɑ, ŋɑɑn ŋmɑnmɔni nɑn senni mun biɑ be. L yenn-nbɑ tie jɑɑnm yɑl k liel nbɑ k b tuun nɑn’n dɑɑ kul ɑ.</verse>
				<verse number="21">L i tie k suɑ ji nyik bonbiil tumu nbɑ k n piɑk l po nɑ, ŋɑɑn be binbenŋ nbɑ gbuot Yennu nunm nɑ, u ji nɑɑn nɑn ŋmɑnŋ nbɑ tie jɑɑnm yɑl nɑ e, k mɑɑn u tie Yonmdɑɑnɔ kuukuɑ yuɑ e k mɔk nyuɑt u buol ni, k ji ŋɑn nɑn tuonŋɑnɑ kul tumu.</verse>
				<verse number="22">Nyint ɑ mɔnŋ nipɑɑɔnŋ niɑnbiit ni, ŋɑɑn kii wɑɑ bin nbɑ k Yennu yet, ɑ b tie niŋɑnm u buol ni nɑ sɔnu, nɑn yɑdɑ sɔnu, nɑn lonm sɔnu, nɑn mɑnu. Ii tuun nnɑ nɑn bin nbɑ mei Yonmdɑɑnɔ nɑn pɑlpienn nɑ.</verse>
				<verse number="23">A lɔkt jɑtmɔniɑt, k mɑɑn ɑ mi nɑn l juontl nɑn kunkɔnɑ e.</verse>
				<verse number="24">L k ŋɑn k Yonmdɑɑnɔ tuontunnɔ ii kɔn nɑn niib. L ŋɑn k wuu tie bulcimɔ e suɑ kul buol ni, kii tie wun nbɑ sɑɑ fit k tumi,</verse>
				<verse number="25">kii tie suon nnɑ yuo nbɑ k u tumi bin nbɑ noi’ɔ nɑ, k mɑɑn pɑsiɑl Yennu n tɑn tul’b yɑɑk k bin mɔ kuɑŋɑɑn k tɑn bɑnn bɑlmɔni,</verse>
				<verse number="26">k ŋɑnm jen bɑlmɔni sɔnu ni k lɔkt *Sɑɑtɑn bɑlt, k mɑɑn b ji tie u dɑɑbɑ k tuun wɑɑ luon bɑnnu nbɑ.</verse>
			</chapter>
			<chapter number="3">
				<verse number="1">A mi nɑn tingbounŋ nɑ dɑjuonti yuo tɑn sii pɑɑl.</verse>
				<verse number="2">Niib tɑn sii tie jɑwudɑnm e, nɑn liklonnɑ, k wɑnt b mɔnŋ, k tie jɑpɑdɑnm nɑn bin nbɑ suki Yennu, nɑn bin nbɑ k sɑɑk b dɑnm mɔi, nɑn bin nbɑ k tiɑn ŋɑnm po, nɑn bin nbɑ k tiin Yennu.</verse>
				<verse number="3">B tɑn kii mɔk lonm nɑn niib, b tɑn kii tiin niib ninbɑɑɔk, k piɑk mɑbiit k tien lieb, k b binbenŋ tie yɑnɑ yɑnɑ nnɑ, k b nɑɑn bonsusuot, k nɑn tuonŋɑnɑ.</verse>
				<verse number="4">B tɑn sii nyi lieb puoɑ e, k tie kɑɑtkɑɑtdɑnm, k dont b mɔnŋ. B tɑn sii luon bii tuun lin nbɑ mɑn k tul’b k kii mɔk lonm nɑn Yennu.</verse>
				<verse number="5">B tɑn sii diɑ Yenjiɑntu sɑnn e, ŋɑɑn k sɑɑk l yiikuo. Nyint ɑ mɔnŋ l nibuolu ni.</verse>
				<verse number="6">B siɑb e lin k doi ŋei k kpɑnn puoliini nbɑ tuu tuun tuonbiit bonciɑnn k wɑɑ b pɑlɑ niɑnbiit buolu buolu, k nyint b yɑn.</verse>
				<verse number="7">Yuo kul ɑ, l puob gbiintl niib kpɑɑni, ŋɑɑn b k mi k bɑnn bɑlmɔni.</verse>
				<verse number="8">Sɑɑnes nɑn Sɑnbles nbɑ din kɔn nɑn Muois biɑnŋ nbɑ nɑ, l jɑbuolu mun tie nnɑ e. B kɔn nɑn bɑlmɔni, k b yɑn gbie nɑn dudukbiit, k b yɑdɑ k wɑ lɑn bɑɑ biknu ni.</verse>
				<verse number="9">Ŋɑɑn b kɑn fit kpɑnn niib k wei, k mɑɑn suɑ kul tɑn sɑɑ lɑ b jɑti nbɑ tie biɑnŋ nbɑ, nɑn bɑɑ din lɑ Sɑnes nɑn Sɑnbles jɑti nbɑ din tie biɑnŋ nbɑ nɑ.</verse>
				<verse number="10">Ŋɑɑn fin ŋɑnin ponŋ mi n wɑnnu po, nɑn n binbenŋ po, nɑn n dudukt po, nɑn n yɑdɑ po, nɑn n suklu po, nɑn n lonm nɑn niib po, nɑn n gbɑnkul po.</verse>
				<verse number="11">A mi niib nbɑ muks’n biɑnŋ nbɑ, nɑn n fɑldinu. A mi lin nbɑ kul nbɑ din tien’n Antiɑɔs, nɑn Ikoniunm nɑn Liistl. A mi mɑɑ din lɑ muksbiit biɑnŋ nbɑ, ŋɑɑn Yonmdɑɑnɔ e din fɑt’n l kul ni.</verse>
				<verse number="12">Bɑlmɔni e, niib kul nbɑ luon k bii be binbenŋ nbɑ gbuot Yennu nunm Yiesu *Klistu ni nɑ, sɑɑ lɑ muksuk.</verse>
				<verse number="13">k nitont nɑn kpinkpɑnni dɑnm lek tɑn sii ŋɑnmt puki b biit e, k kpɑnn lieb, k b lieb mun sɑɑ kpɑnn’b.</verse>
				<verse number="14">Ŋɑɑn fin ŋɑnin, fii diɑ mɑɑn nbɑ k ɑ din tumi k gɑɑl k tien’l yɑdɑ nɑ, k mɑɑn ɑ ponŋ mi bin nbɑ din tie ɑ wɑntieb nɑ nbɑ tie biɑnŋ nbɑ.</verse>
				<verse number="15">A bisn ni wɑɑ ɑ ponŋ mi Yennu lolkpel kɑdɑɑɔk. L kɑdɑɑɔk sɑɑ fit tul’ɑ yɑn k wɑnn’ɑ fɑɑ sɑɑ lɑ fielu ɑ yɑdɑ nɑn Klistu pɑɑk biɑnŋ nbɑ nɑ.</verse>
				<verse number="16">Yennu lolkpel kɑdɑɑɔk munn tie mɑɑn nbɑ nyii Yennu mɔb ni, k l kul ɑ mɔk nyuɑt e, k wɑnt’t u po, k kpɑɑn’t, k ŋɑnmt t benu, k wɑnt’t binbenŋ nbɑ gbuot Yennu nunm nɑ sɔnu,</verse>
				<verse number="17">ɑ nisuɑ kul nbɑ tie Yennu yuɑ nɑ binbenŋ ii ŋɑn, k wun tien siil kii fit kii tuun tuonŋɑnɑ buolu kul ɑ.</verse>
			</chapter>
			<chapter number="4">
				<verse number="1">Yiesu *Klistu nbɑ tɑn sɑɑ bu fuont’b nɑn kpienm buut, wun nbɑ tɑn sɑɑ jen k di nɑɑn nɑ, ŋuɑ nɑn Yennu tuɑnn po, k n yien’ɑ nɑn ninmɔnn,</verse>
				<verse number="2">ɑ fii muɑntl Yennu mɑɑn kii wɑnt niib l po, yuo ii ŋɑn kuo l kii ŋɑn i e. Fii muɑntl, kii piɑk niib b tuonbiit po, kii kpɑɑn’m, kii kuɑnt’b pɑlɑ, kii wɑnt’b mɑɑn mɑnŋ dede nɑn suklu yuo kul ɑ,</verse>
				<verse number="3">k mɑɑn yuo bɑɑt k nisiɑb tɑn kii luon bii gbiintl bɑlmɔni wɑnnu, ŋɑɑn b tɑn sii wɑɑ b tiɑɔnŋ lonm e, k tikl wɑntieb k b tɑn wɑnt’b lin nbɑ k b luon l gbiintu.</verse>
				<verse number="4">B tɑn kɑn gbiint bɑlmɔni mɑnŋ, ŋɑɑn b tɑn sii luon bii gbiin lɑbɑgɑnɑ e.</verse>
				<verse number="5">Ŋɑɑn fin ŋɑnin n yɑbl k suol ɑ mɔnŋ l kul ni. Sɑkn fɑldinu. Ii tuun ɑ tuonn nbɑ tie Yennu lɑbɑmɑnn muɑntu nɑ, k tun ɑ tuonn nbɑ tie Yennu tuontunnɔ yɑl nɑ fɑnu.</verse>
				<verse number="6">Ŋɑɑn min ŋɑnin, yuo bɑɑl nɑn bin jii’n k tien *mɑlunŋ ɑ. N kuun yuo bɑɑl ɑ.</verse>
				<verse number="7">N gbɑɑ gbigbɑɑŋɑnɑ wɑɑ. N tin n nɑntɑɑl nɑ k gbenn ɑ. N lek diɑ bɑlmɔni wɑnnu.</verse>
				<verse number="8">Yuo nbɑ bɑɑt, n tɑn sɑɑ gɑɑl nyɑnnu nyuɑt ɑ. L nyuɑt tie fielu nɑɑn foklk nbɑ k Yonmdɑɑnɔ nbɑ tie bɑlbuŋɑnɔ nɑ tɑn sɑɑ tul’n bɑlbudɑɑl, k u kɑn tul min kuukuɑ, ŋɑɑn u tɑn sɑɑ tul bin nbɑ kul nbɑ luon bin lɑ u jennu nɑ.</verse>
				<verse number="9">Yɑbt k bɑɑl n penŋ yiɑn yiɑn nɑ,</verse>
				<verse number="10">k mɑɑn Demɑɑs nyik’n ɑ. U mɔk lonm nɑn tingbounŋ bonɑ, k u sɑɑn Tesɑɑluoniik ɑ. Klesens sɑɑn Gɑɑlɑɑti wɑɑ, k Tiit mun sɑɑn Dɑɑlmɑɑti wɑɑ.</verse>
				<verse number="11">Luk kuukuɑ e ji be nɑn’n. Jiin Mɑɑlk k bɑɑl nɑn’ɔ nɑ, k mɑɑn u sɑɑ fit sonm’n bonciɑnn n tuonɑ ni.</verse>
				<verse number="12">N tun Tiikiik ɑ wun sɑɑn Efes.</verse>
				<verse number="13">Fi i bɑɑt yuo nbɑ, fɑn jii n liɑtfuouk nbɑ k n dɑɑn nyik Tloɑs, k l be Kɑlpus buol ni nɑ nɑ. A biɑ jii n kɑdɑpinkɑlɑ nɑn n kɑdɑgbɑnt nɑ.</verse>
				<verse number="14">Aleksɑndl wun nbɑ kul sɑɑɔk nɑ din tun’n lin nbɑ bi bonciɑnn. Yennu sɑɑ pɑ’u l pɑɑk.</verse>
				<verse number="15">Suot ɑ mɔnŋ nɑn’ɔ, k mɑɑn u kɔn nɑn lɑbɑmɑnn nbɑ k t muɑntl nɑ bonciɑnn.</verse>
				<verse number="16">Sinsinn mɑɑ dɑɑn kɔn n mɔnŋ pɑɑk nɑ, suɑ dɑɑn k set n puol. B kul dɑɑn nyik’n ɑ, Yennu dɑɑ jikt’b tɑɑli.</verse>
				<verse number="17">Ŋɑɑn Yonmdɑɑnɔ dɑɑn be nɑn’n k tul’n pɑnŋ k n dɑɑn fit muɑnt lɑbɑmɑnn mɑnŋ kul k tul bin nbɑ k tie *Suifnbɑ nɑ kul ɑ, ɑ bin gbɑt. Ŋuɑ e dɑɑn fɑt’n yɑnbɔl mɔb ni.</verse>
				<verse number="18">ŋuɑ e biɑ sɑɑ nyinn’n bonbiit kul ɑ ni, k kunn’n k kuɑn’n u nɑɑn nbɑ be sɑnpɑɑpo nɑn lɑɑfiɑ. Ŋuɑ e yen dontl nɑn yuo nbɑ kɑɑ gbennu. * Amenn.</verse>
				<verse number="19">N jikt n fuonti k tien Pliisiil nɑn Akiilɑɑs, nɑn Onesiifuol ŋɑɑtieb.</verse>
				<verse number="20">Elɑst dɑɑn biɑl Kuolent. Tlofiinm dɑɑn kɑɑ lɑɑfiɑ k n dɑɑn nyik’ɔ Miile.</verse>
				<verse number="21">Yɑbt k bɑɑl nnɑ wɑɑ, k gbintɑnkɑɑnŋ n bɑɑl. Eobuuluus nɑn Pludɑns nɑn Liinus nɑn Kluodiɑ tien’ɑ b fuonti, k Klistuweilɑ kul ɑ biɑ fuont’ɑ.</verse>
				<verse number="22">Yonmdɑɑnɔ ii be nɑn’ɑ. Yennu ii mɔk ninkpɑbɑɔnŋ nɑn’i.</verse>
			</chapter>
		</book>
		<book number="56">
			<chapter number="1">
				<verse number="1">Min Pɔul, wun nbɑ tie Yennu tuontunnɔ nɑn Yiesu *Klistu *tuomi nɑ, min e k Yennu lukt’n k tun’n u nigɑnnkɑb buol ɑ n cie b yɑdɑ, k te bin bɑnn u bɑlmɔni lɑbɑɑl nbɑ wɑnt’t bɑnnu nbɑ k t sii mɔk binbenŋ nbɑ gbuot Yennu nunm.</verse>
				<verse number="2">Lin nbɑ nɑ nyii dindɑnn nbɑ k t mɔk nɑn t sii mɔk mɑnfuol nbɑ kɑɑ gbennu nɑ ni e. Yuo nbɑ k u dɑɑ din k nɑn dulnyɑ nɑ, Yennu nbɑ k fɑɑ fɑɑk nɑ din senn mɔsonn ɑ u sɑɑ tul’t mɑnfuol mɑnŋ.</verse>
				<verse number="3">Yuo nbɑ k u din senn nɑ nbɑ tɑn bɑɑl, k Yennu t Fietuɑ te k n bɑnn u mɑɑn. L mɑɑn e tie mɑɑn nbɑ k u yɑɑ mii muɑntl nɑ.</verse>
				<verse number="4">N dɑ kɑdɑɑɔk nɑ k tien fin Tiit wun nbɑ tie n bimɔnŋ k t tɑɑ yɑdɑ yenn kuɑ nɑ. Bɑɑ Yennu nɑn t Fietuɑ Yiesu Klistu ii mɔk ninkpɑbɑɔnŋ nɑn’ɑ k biɑ tul’ɑ mɑnu.</verse>
				<verse number="5">N din te k ɑ biɑl Klet tinŋ ni mɑɑ ɑ ŋɑnm bonsiɑl kul nbɑ dɑɑn tenn, k biɑ kɑɑn kɑɑn Klistu mɔtɑɑɔk niib *sɑɑkɑb duo kul ni, nɑn mɑɑ din wɑnn’ɑ biɑnŋ nbɑ nɑ.</verse>
				<verse number="6">L kpɑɑ tɑlɑs e nɑn sɑɑkuɑ i tie wun nbɑ k b k fit tɑɑl’ɔ. L kpɑɑ tɑlɑs nɑn wuu mɔk puo yenɔ kuɑ. L kpɑɑ tɑlɑs nɑn u wɑɑs n tien Klistu yɑdɑ, k dɑɑ tie wɑɑbiit nɑn tubkɑngbɑtɑ,</verse>
				<verse number="7">k mɑɑn Klistu mɔtɑɑɔk niib yudɑɑnɔ sii tuun Yennu tuonɑ e. L pɑɑk, l kpɑɑ tɑlɑs nɑn u dɑɑ tie dɑɑnɔ nbɑ k b fit tɑɑl’ɔ, k dɑɑ mɔk jɑpɑɑt, ɑmi wun nbɑ dont wutuol yiɑn yiɑn, ɑmi wun nbɑ nyu dɑɑn k yib, ɑmi wun nbɑ luon kunkɔnɑ, ɑmi wun nbɑ luon likli fɑɑk sɔni ni.</verse>
				<verse number="8">Ŋɑɑn l kpɑɑ tɑlɑs k wuu mi sɑɑnm gɑɑlu, kii luon lin nbɑ ŋɑn, kii mi u mɔnŋ diɑnu, kii be fɑnu, kii tie Yennu yuɑ, kii mi mɔnŋdiɑnu.</verse>
				<verse number="9">L kpɑɑ tɑlɑs k wuu diɑ bɑlmɔni lɑbɑɑl nbɑ k t din wɑnn’i nɑ fɑnu. Ŋɑn e sɑɑ te k wun fit cie niib pɑlɑ nɑn wɑnnu nbɑ tuok, k biɑ te k wun fit k wɑnn bin nbɑ k sɑɑk u wɑnnu mɑnŋ nɑ bɑlmɔni.</verse>
				<verse number="10">K mɑɑn mɔyetdɑnm bonciɑnn be, k b mɑntk be *Suifnbɑ nbɑ lebt b binbenŋ nɑ sinsuuk ni e, k diɑ b jɑtmɑɑn k kpɑnn niib.</verse>
				<verse number="11">L kpɑɑ tɑlɑs k fin guɑl b mɑɑn, k mɑɑn b liklonbiiuk pɑɑk k b lin wɑnt niib lin nbɑ k ŋɑn nɑn bii wɑnt, k ŋmɑt ŋɑsɑi niib kul dudukt.</verse>
				<verse number="12">Klet jɑsuɑ, wun nbɑ din tie b tiɑɔnŋ sɔkni din yet ɑ: «Klet-tieb fɑ fɑɑk yuo kul ɑ, k b nɑɑn nɑn bonkob-biit, k biɑ tie gbɑn-nyɑkdɑnm nbɑ luon diinɑ kuukuɑ.»</verse>
				<verse number="13">Wɑɑ din yet biɑnŋ nbɑ nɑ, l tie bɑlmɔni e. L pɑɑk, l kpɑɑ tɑlɑs nɑn k ɑ yɑki nɑn’m fɑnu, k bii mɔk bɑlmɔni yɑdɑ,</verse>
				<verse number="14">k ji dɑɑ gbiintl Suifnbɑ fɑɑk lɑbɑɑl, k biɑ dɑɑ gbiintl niib nbɑ k sɑɑk bɑlmɔni lɑbɑɑl nɑ *senni.</verse>
				<verse number="15">Bonsiɑl kɑɑ k mɔk jɑknt bin nbɑ be binbenŋ nbɑ gbuot Yennu nunm nɑ buol ni, ŋɑɑn bonɑ kul mɔk jɑknt e k tul bin nbɑ tie jɑknt-dɑnm k k tien Klistu yɑdɑ nɑ, k mɑɑn b dudukt nɑn b yɑn ni kul tie jɑknt e.</verse>
				<verse number="16">B yi b mɔnŋ Yenmiilɑ e, ŋɑɑn k b tuonɑ wɑnt nɑn b k sɑk bɑnn Yennu. B tie mɔyetdɑnm nɑn nibiit e, k kɑn fit tun tuonŋɑnsiɑl.</verse>
			</chapter>
			<chapter number="2">
				<verse number="1">Ŋɑɑn fin ii wɑnt lin nbɑ tɑɑ nɑn bɑlmɔni wɑnnu.</verse>
				<verse number="2">A kpɑɑn jɑkpelɑ, ɑ bii be suon nnɑ, kii be bɑnnu nbɑ k b jɑnŋ nɑn nibɑɑkl, kii diɑ b mɔnŋ, kii diɑ lɑbɑmɑnn wɑnnu fɑnu, kii mɔk lonm nɑn niib, kii mɔk gbɑnkul.</verse>
				<verse number="3">A biɑ kpɑɑn puokpelɑ, ɑ bii be bɑnnu nbɑ k niib ii mi nɑn b tie Yennu yɑb e, k dɑɑ tie sɑnjɑɑnjɑnnɑ, k biɑ dɑɑ nyu dɑɑn k yib, ŋɑɑn bii wɑnt kpɑɑni nbɑ ŋɑn.</verse>
				<verse number="4">Nnɑ e k b sɑɑ fit wɑnn puobis ɑ bii luon b sɔlb nɑn b wɑɑs,</verse>
				<verse number="5">kii piɑk bɑlmɔni, kii be binbenŋ nbɑ gbuot Yennu nunm nɑ ni, kii tuun tuonn fɑnu ŋɑɑk ni, kii mɔk bulcint, kii sɑɑk b sɔlb mɔi, ɑ suɑ dɑɑ fit piɑk bonbiil k jiint Yennu mɑɑn po.</verse>
				<verse number="6">A biɑ kpɑɑn nɑɑsinm k bii diɑ b mɔnŋ fɑnu.</verse>
				<verse number="7">Bonsiɑl kul ni, fii tuun tuonŋɑnɑ nbɑ sii wɑnt niib bɑɑ sii be biɑnŋ nbɑ. Fii wɑnt niib *Klistu lɑbɑɑl nɑn ninmɔnn nɑn bɑlmɔni,</verse>
				<verse number="8">nɑn mɔbonɑ nbɑ k niib kɑn fit pɑk bonbiil k jiin l po, k bin nbɑ kɔn nɑn’ɑ nɑ ii di fei k mɑɑn b kɑn fit tɑɑl’t siɑl pɑɑk.</verse>
				<verse number="9">L ŋɑn k dɑɑbɑ ii sɑɑk b yonmdɑnm mɔi, kii pent b pɑlɑ bonsiɑl kul ni. B dɑɑ noi nɑn b yonmdɑnm mɔniɑt,</verse>
				<verse number="10">k dɑɑ jɑɑn b siɑl, ŋɑɑn kii tie dɑnm nbɑ sɑɑk b yonmdɑnm mɔi yuo kul k ŋɑn e sɑɑ te k niib n tul wɑnnu nbɑ piɑk t Fietuɑ Yennu po nɑ bɑɑkl.</verse>
				<verse number="11">K mɑɑn Yennu wɑnn u ninkpɑbɑɔnŋ nbɑ k niib kul fielu nyii lenŋ nɑ wɑɑ.</verse>
				<verse number="12">L ninkpɑbɑɔnŋ e wɑnn’t nɑn tin nyik binbenŋ nbɑ k gbuot Yennu nunm nɑn tingbounŋ nɑ lonbiiuk, ŋɑɑn kii be binbenŋ nbɑ wɑnt nɑn t tie bɑlmɔnpɑklɑ, k biɑ tuɑk bɑlmɔni sɔnu, k biɑ tie Yennu yɑb e.</verse>
				<verse number="13">Nnɑ e k t sii guu mɑnu nbɑ k t dɑɑn nɑ, dɑɑl nbɑ k Yiesu Klistu, wun nbɑ tie t Yenjɑɑnn nɑn t Fietuɑ nɑ, tɑn sɑɑ dɔkt yentsɑɑkɑl ni nɑ.</verse>
				<verse number="14">Ŋuɑ e din gɑɑl t pɑɑk k kpo, ɑ wun fɑt’t biit kul dɑɑbs ni, k te k tii tie niib nbɑ be binbenŋ nbɑ gbuot Yennu nunm nɑ ni, k biɑ kii tie u tiɑɔnŋ yɑb, k biɑ kii tie niib nbɑ nunm mɔn nɑn tuonŋɑnɑ tumu.</verse>
				<verse number="15">Lin nbɑ nɑ e tie lin nbɑ k ɑ sii wɑnt’b nɑ. Ii cien b pɑlɑ, kii biɑ kii kpɑɑn’m nɑn Yennu nbɑ tul’ɑ yiikuo nɑ. A dɑɑ ŋɑɑnt k b suɑ goli’ɑ yɑnn.</verse>
			</chapter>
			<chapter number="3">
				<verse number="1">A tiɑl’b k bin tul b tinŋ yudɑnm nɑn yiikuo-dɑnm bɑɑkl, k sɑk b mɔi, k tien siil k tun tuonŋɑnɑ kul ɑ.</verse>
				<verse number="2">Yetl’b ɑ b dɑɑ piɑk bɑlbiit suɑ pɑɑk, ŋɑɑn kii luon pɑlmɑɑsl, kii mɔk bulcint, kii mɔk sikn-n-mɔnŋ niib sinsuuk ni.</verse>
				<verse number="3">K mɑɑn siɑn-yuo t mɔnŋ din k mɔk yɑn, t din tie mɔyetdɑnm e, k wɑɑ sɔnu nbɑ k tuok. T din tie niɑnbiit nɑn gbɑnɑnt lonm buolu buolu dɑɑbɑ e. T binbenŋ kul din tie bonbiil nɑn niɑnbiiuk o. T din nɑn t lieb k b mun biɑ nɑn’t.</verse>
				<verse number="4">Ŋɑɑn t Fietuɑ Yennu lonm nɑn u bulcint nbɑ din tɑn fiit nyii pɑɑnu yuo nbɑ,</verse>
				<verse number="5">k u din fiel’t. L din k tie t tiɑɔnŋ tuonŋɑnɑ pɑɑk kɑɑ, ŋɑɑn u mɔnŋ ninbɑtinu pɑɑk e. U din jii nyun e k wul’t, k l nyun pɑɑk, k Foŋɑnm te k b ŋɑnm k mɑl’t, k tul’t mɑnfopɑɑnn.</verse>
				<verse number="6">Yennu din yɑt Foŋɑnm t pɑɑk bonciɑnn Yiesu *Klistu ni.</verse>
				<verse number="7">Yennu ninkpɑbɑɔnŋ pɑɑk k u din tun nnɑ ɑ wun tien’t niŋɑnm u buol, k biɑ tien’t u wɑɑs nbɑ mɔk dindɑnn k t sɑɑ lɑ mɑnfuol nbɑ kɑɑ gbennu.</verse>
				<verse number="8">Bɑli nɑ tie bɑlmɔni e. N luon k ɑ jii ɑ dudukt kul kii wɑnt’b lin nbɑ nɑ, k bin nbɑ tien Yennu yɑdɑ nɑ n jii b yuo kii tuun tuonŋɑnɑ nɑn ninmɔnn. Ŋɑnn e ŋɑn k mɔk nyuɑt k tul suɑ kul ɑ.</verse>
				<verse number="9">Ŋɑɑn nyik mɔnɔyɑnnɑ, nɑn yejɑnm sɑnɑ kɑnu, k dɑɑ kɔn nɑn lieb, k noi mɔniɑɔk *senni pɑɑk, k mɑɑn lin nbɑ nɑ kul k mɔk nyuɑt k biɑ tie bon-yɑnɑ e.</verse>
				<verse number="10">Nilɔ i tie tuknɑ dɑɑnɔ, fɑn pɑk’ɔ yonm, k biɑ pɑk’ɔ munle pɑɑk, ŋɑɑn l puolpo fɑn nyik’ɔ.</verse>
				<verse number="11">A mi nɑn l nibuolu nyik sɔnu nbɑ tuok ɑ, k wɑɑ kpɑɑ tubɑ nɑ pɑɑk, k u kuɑnt u mɔnŋ muu ni.</verse>
				<verse number="12">Mi i tun Altemɑɑs ɑmi Tiikiik ɑ buol ni yuo nbɑ, fɑn yɑbl k cet’n Niikopoliis duo ni, k mɑɑn n sii be lenŋ e gbintɑnkɑɑnŋ yuo.</verse>
				<verse number="13">Yɑbt ɑ mɔnŋ k sonm Senɑɑs, wun nbɑ tie bɑlbuulɔ nɑ, nɑn Apuoluos, k bin lɑ bɑɑ luon lin nbɑ kul k fit piin b sɔnu nɑ.</verse>
				<verse number="14">L kpɑɑ tɑlɑs k t niib ii mi bɑɑ sii tuun tuonŋɑnɑ bonciɑnn bɑnnu nbɑ, kii sonmt niib b fɑlɑ ni, k dɑɑ be binbenŋ nbɑ kɑɑ nyuɑt.</verse>
				<verse number="15">Bin nbɑ be n buol ni nɑ kul ɑ fuont’ɑ. A fuont bin nbɑ tien Klistu yɑdɑ k luon’t b yɑdɑ pɑɑk nɑ. Yennu ninkpɑbɑɔnŋ ii be nɑn i kul ɑ.</verse>
			</chapter>
		</book>
		<book number="57">
			<chapter number="1">
				<verse number="1">Min Pɔul wun nbɑ be dɑnsɑlk Yiesu *Klistu sɑnn pɑɑk nɑ, nɑn t nɑɑ bik Tiimuote dɑ kɑdɑɑɔk nɑ k tien t tuontunluɑ Fiilemɔn wun nbɑ k t luon’ɔ nɑ,</verse>
				<verse number="2">nɑn Yiesu mɔtɑɑɔk niib nbɑ lɑki lieb ɑ ŋɑɑk ni nɑ; k biɑ tien t niipuo Apiɑ nɑn t tuontunluɑ Alkiip nbɑ mun lɑɑt muksuk u tuonn nɑ pɑɑk.</verse>
				<verse number="3">T Bɑɑ Yennu nɑn Yonmdɑɑnɔ Yiesu Klistu n yɑt yetŋɑnm i pɑɑk k biɑ tul’i mɑnu.</verse>
				<verse number="4">N nɑɑ bik, yuo kul, n Yenmiɑlu kul ni n tiɑn ɑ po k tien Yennu niipuouk,</verse>
				<verse number="5">k mɑɑn n ponŋ gbiɑ fɑɑ tien Yonmdɑɑnɔ Yiesu yɑdɑ k luon u yɑb kul biɑnŋ nbɑ.</verse>
				<verse number="6">N mei Yennu ɑ tinm nɑn fin nbɑ tɑɑn k tien Klistu yɑdɑ nɑ pɑɑk sɑɑ te k tin bɑnn fɑnu piisn nbɑ k t mɔk tɑɑ tɑɑ Klistu po nɑ pɑɑk.</verse>
				<verse number="7">N nɑɑ bik, ɑ lonm mɑnŋ tul’n pɑlpienn nɑn pɑlcienn k ŋɑnm cie n pɑl bonciɑnn, k mɑɑn ɑ cie Yennu niib kul pɑlɑ.</verse>
				<verse number="8">L pɑɑk, Klistu pɑɑk n bo kii mɔk jɑŋmɑɑni nɑn mɑn yet’ɑ fɑɑ sɑɑ tun lin nbɑ tuok,</verse>
				<verse number="9">ŋɑɑn lonm pɑɑk k n bɑln’mɑ, min Pɔul nbɑ tie sɑɑkuɑ k biɑ be dɑnsɑlk ni mɔtɑɑnɑ Yiesu Klistu pɑɑk nɑ,</verse>
				<verse number="10">n bɑln’mɑ k jiin Onesiinm po. U ji kpɑnt k tie n bik Klistu ni tɑɑ be dɑnsɑlk ni nɑ.</verse>
				<verse number="11">Sinsinn nɑ, u dɑɑn tuu k mɔk nyuɑt k tul’ɑ ni, ŋɑɑn mɔtɑɑnɑ u ji mɔk nyuɑt bonciɑnn k tien min nɑn fin kul ɑ.</verse>
				<verse number="12">Mɔtɑɑnɑ, n tuun’ɔ ɑ wun ŋmɑt ɑ buol ni; k n pɑl lonm kul ɑ be u ni.</verse>
				<verse number="13">N bo sii luon k mii diɑ’u n buol ni nnɑ nɑ k wuu tuun ɑ sienu ni kii sonmt’n mɑɑ be dɑnsɑlk ni Klistu lɑbɑmɑnn pɑɑk nɑ.</verse>
				<verse number="14">Ŋɑɑn n dɑɑn k luon k n tun siɑl k ɑ k tɑɑ n po. N k luon k n mɑb’ɑ kɑɑ, ŋɑɑn n luon k lin nbɑ kul k ɑ sɑɑ tun n nyi ɑ mɔnŋ lonm ni e.</verse>
				<verse number="15">Pɑsiɑl, Onesiinm siet ɑ buol yuo wɑɑnm-nnɑ e, ŋɑɑn ɑ sɑɑ lɑ’u k wuu be ɑ buol yuo kul.</verse>
				<verse number="16">K mɑɑn mɔtɑɑnɑ u ji k tie dɑɑbl kɑɑ, ŋɑɑn u gɑl dɑɑbl ɑ, u tie t nɑɑ bilonkɑk e. N luon’ɔ bonciɑnn, ŋɑɑn ɑ sii luon’ɔ k gɑl nnɑ, k mɑɑn u tie nisɑɑlk e k biɑ tie Klistuyuɑ.</verse>
				<verse number="17">L pɑɑk, l i tie k ɑ duki ɑ n tie ɑ yuɑk i e, fɑn gɑɑl’ɔ nɑn fɑɑ bo sɑɑ gɑɑl’n biɑnŋ nbɑ nɑ.</verse>
				<verse number="18">L i tie k u biil ɑ siɑl ɑmi u diɑ ɑ pɑnsiɑl i e, fɑn te k mɑn pɑ l pɑnn.</verse>
				<verse number="19">Nɑnn nɑ, n dɑ nɑn n mɔnŋ mɔnŋ nuu e; min Pɔul sɑɑ pɑ’ɑ. Ŋɑɑn min kɑɑ sɑɑ yet’ɑ, ɑ mɔnŋ mi nɑn ɑ diɑ n pɑnn ɑ mɑnfuol pɑɑk.</verse>
				<verse number="20">L pɑɑk, n ninjɑ, tun nnɑ Yonmdɑɑnɔ pɑɑk, k duɑn n pɑl, k mɑɑn t set tie wei-nɑn-lieb e Klistu ni.</verse>
				<verse number="21">Mɑɑ dɑ kɑdɑɑɔk mɑnŋ k tien’ɑ nɑ, n k mɔk bilsuk nɑn ɑ sɑɑ sɑk tun k lin gɑl mɑɑ bɑln’mɑ lin nbɑ nɑ kul nɑ.</verse>
				<verse number="22">A biɑ sɑɑ tien dieok siil k guun’n, k mɑɑn i Yenmiɑlu pɑɑk, n mɔk dindɑnn nɑn Yennu sɑɑ te k n bɑɑl fuont’i.</verse>
				<verse number="23">Epɑɑflɑɑs wun nbɑ k min nɑn ŋuɑ be dɑnsɑlk Yiesu Klistu pɑɑk nɑ tien’ɑ u fuonti,</verse>
				<verse number="24">k n tuontunlieb, Mɑɑlk, nɑn Aliistɑɑlk, nɑn Demɑɑs, nɑn Luk, mun biɑ tien’ɑ b fuonti.</verse>
				<verse number="25">Yonmdɑɑnɔ Yiesu Klistu n yɑt yetŋɑnm i pɑɑk.</verse>
			</chapter>
		</book>
		<book number="58">
			<chapter number="1">
				<verse number="1">Siɑn-yuo, Yennu din jii sɔni bonciɑnn k te k sɔkniinbɑ pɑk tul t yejɑnm k l tien tɑɑl munŋɑ wɑɑ,</verse>
				<verse number="2">ŋɑɑn mɔtɑɑnɑ u jii mɑɑn k tul u Bijɑ e k u pɑk nɑn tinm. Yennu din lukt’ɔ ɑ wuu yen bonsiɑl kul k biɑ din te k u nɑn *dulnyɑ kul.</verse>
				<verse number="3">Bijɑ mɑnŋ ni e k t lɑ yentsɑɑkɑl nbɑ nyii Yennu *yudɑnt ni, k ŋuɑ mɑnŋ e tie Yennu mɔnŋ mɔnŋ ninnɑɔnŋ, k diɑ dulnyɑ kul nɑn u mɑɑn nbɑ mɔk yiikuo nɑ. Wɑɑ din tun lin nbɑ te k niib mɔk nyikcɑbu b biit pɑɑk nɑ puolpo, k u ji kɑl Yɑbnt Yennu niidiitu po *Yendɔunŋ ni.</verse>
				<verse number="4">Bijɑ mɑnŋ nbɑ din cie mɑlɑkɑɑnbɑ nɑ, Yennu din pul’ɔ sɑnn nbɑ gbenŋ bonciɑnn k cie b yɑl.</verse>
				<verse number="5">Setk nɑn mɔni Yennu k mi yet mɑlɑksuɑ ɑ: «Fin e tie n Bijɑ, k lɑɑ nyii dinnɑ min e tie ɑ Bɑɑ.» Yennu biɑ k mi yet mɑlɑksuɑ po ɑ: «N tɑn sii tie ɑ Bɑɑ, k ɑ mun tie n Bijɑ.»</verse>
				<verse number="6">K Yennu nbɑ din tɑn yɑɑ wun tun u Bijɑkpel tingbounŋ nɑ ni yuo nbɑ, k u yet ɑ: «L kpɑɑ tɑlɑs k Yennu mɑlɑkɑɑnbɑ kul ɑ n jiɑnt’ɔ.»</verse>
				<verse number="7">Mɑlɑkɑɑnbɑ po, Yennu din yet ɑ: «U te k u mɑlɑkɑɑnbɑ tie wounŋ, k biɑ te k u tuontunnɑ tie mupienu.»</verse>
				<verse number="8">Ŋɑɑn l yet u Bijɑ nɑ po ŋɑnin ɑ: «Yennu, ɑ nɑɑn nɑ sii be nɑn yuo nbɑ kɑɑ gbennu. K ɑ nɑɑn dɑnml nɑ tie bɑlmɔni dɑnml e.</verse>
				<verse number="9">A luon lin nbɑ tuok, ŋɑɑn nɑn biit, l pɑɑk te k Yennu, wunbɑ tie ɑ Yennu, nɑ lukt’ɑ, k muɑn pɑlpienn kpɑn ɑ yul pɑɑk, k nyik ɑ tɔk-nɑn-lieb ŋɑɑn lukt’ɑ.»</verse>
				<verse number="10">U biɑ yet ɑ: «N Yonmdɑɑnɔ, fin e din nɑn tingbounŋ nɑ pinpiik ni wɑɑ, k nɑn sɑnpɑɑk nɑn ɑ mɔnŋ nii.</verse>
				<verse number="11">Lin nbɑ nɑ kul tɑn sɑɑ gɑl ɑ, ŋɑɑn fin lek sii tun be e. Sɑnpɑɑk nɑn tinŋ tɑn sɑɑ kpet e k cɑt cɑt nɑn cincenn nɑ.</verse>
				<verse number="12">A tɑn sɑɑ pɔbn’m nɑn bɑɑɔnŋ nɑ e, k b tɑn sɑɑ lebt nɑɑn nɑn tiɑt nɑ. Ŋɑɑn fin ŋɑnin kpɑn sii tun tie yonm e k ɑ mɑnfuol nɑ kɑɑ juontu.»</verse>
				<verse number="13">Tɔn, Yennu dɑɑ k mi yet mɑlɑksuɑ ɑ: «Kɑln n niidiitu po nnɑ nɑ mɔkmɔk k mɑn tɑn jii ɑ dɑtɑi nɑ k tien’m ɑ tɑɑkpɑktɑ.»</verse>
				<verse number="14">L pɑɑk, mɑlɑkɑɑnbɑ tie bee? B kul tie sei nbɑ jiɑntl Yennu e, k ŋuɑ Yennu tuun’m ɑ bii sonmt niib nbɑ sɑɑ lɑ fielu nɑ.</verse>
			</chapter>
			<chapter number="2">
				<verse number="1">L pɑɑk, l kpɑɑ tɑlɑs e k tin gbiint bɑlmɔni nbɑ k t din gbɑt nɑ fɑnu k tɑn dɑɑ buol.</verse>
				<verse number="2">Lɑbɑɑl nbɑ k mɑlɑkɑɑnbɑ din muɑnt k tul t yejɑnm nɑ din tie bɑlmɔni e, k wun nbɑ din tuu k sɑk k wei’l din tuu lɑ tubdɑtu nbɑ jɑnŋ’ɔ e.</verse>
				<verse number="3">L pɑɑk, t i kii sɑk k gbiint fieljɑɑnn mɑnŋ lɑbɑɑl fɑnu, t sɑɑ tien nlee k nyi tubdɑtu ni? Yonmdɑɑnɔ tiɑɔnŋ o din dɔnŋ muɑnt fielu mɑnŋ lɑbɑɑl nɑ po, k bin nbɑ din gbɑt nɑ din wɑnn’t ɑ l set tie bɑlmɔni e.</verse>
				<verse number="4">Yennu tiɑɔnŋ din wɑnn nɑn mɑɑn mɑnŋ tie bɑlmɔni e, k din tuun bɑktnɔunŋ nɑn yɑɑl-lituk tuonɑ, k biɑ tien’m Foŋɑnm piini nɑn wɑɑ luon biɑnŋ nbɑ nɑ.</verse>
				<verse number="5">*Dulnyɑ nbɑ bɑɑt k t pɑk l po nɑ, Yennu din k yɑɑ ɑ mɑlɑkɑɑnbɑ e tie l yudɑnm.</verse>
				<verse number="6">L diɑn siɑl po Yennu lolkpel kɑdɑɑɔk ni ɑ: «Yennu, nisɑɑlk tie bee k ɑ duki u po, k nilɔ bik tie bee k ɑ bɑkɑ be u ni?</verse>
				<verse number="7">A din sikn’ɔ yuo wɑɑnm-nnɑ mɑlɑkɑɑnbɑ buol, k biɑ te k u lɑ dontl nɑn pɑku,</verse>
				<verse number="8">k ɑ te k u mɔk yiikuo bonsiɑl kul pɑɑk.» L i tie k b yet ɑ Yennu tul nilɔ yiikuo «bonsiɑl kul pɑɑk,» l wɑnt nɑn u set mɔk yiikuo bonsiɑl kul pɑɑk k siɑl k tenn. Ŋɑɑn mɔtɑɑnɑ t dɑɑ k lɑ nɑn u mɔk yiikuo bonsiɑl kul pɑɑk.</verse>
				<verse number="9">Ŋɑɑn t lɑ nɑn Yennu din sikn Yiesu yuo wɑɑnm-nnɑ mɑlɑkɑɑnbɑ buol, ɑ k Yennu ninkpɑbɑɔnŋ pɑɑk, wun kpo niib kul pɑɑk, k mɔtɑɑnɑ k t lɑ k u mɔk *yudɑnt nɑn sɑnn u kuun mɑnŋ pɑɑk.</verse>
				<verse number="10">K mɑɑn Yennu nbɑ din nɑn bonsiɑl kul k biɑ diɑ l kul nɑ, wɑɑ jii u wɑɑs bonciɑnn k kuɑn’m u nɑɑn ni nɑ, l din tokn u buol ni, ɑ wun te k b fielu dɑɑnɔ Yiesu n tien b Fietuɑ nɑn bɑlmɔni u fɑlɑ dinu ni.</verse>
				<verse number="11">Yiesu, wun nbɑ wu nisɑɑli biit nɑ, nɑn bin nbɑ kul k u wuul b biit nɑ tɑɑ Bɑɑ e. L pɑɑk e k Yiesu k tiin fei nɑn wun yiin’m u nɑɑ wɑɑs.</verse>
				<verse number="12">U yet Yennu ɑ: «N tɑn sɑɑ muɑnt ɑ sɑnn n nɑɑ wɑɑs buol ni; n tɑn sɑɑ pɑk’ɑ ɑ niib tintɑɑnu ni.»</verse>
				<verse number="13">U biɑ yet ɑ: «N tɑn sii duu Yennu pɑɑk,» k biɑ yet ɑ: «Min nɑn wɑɑs nbɑ k Yennu din tul’n nɑ e be nɑ.»</verse>
				<verse number="14">Tɔn, wɑɑs mɑnŋ nbɑ tie nisɑɑli nɑ pɑɑk, Yiesu mun din tie nisɑɑlk e nɑn ŋɑnm nɑ, ɑ u kuun ni wun tɑn biil *Sɑɑtɑn nbɑ diɑ kuun yiikuo nɑ,</verse>
				<verse number="15">k biɑ fɑt bin nbɑ be dɑɑbs ni b mɑnfuol kul ni, bɑɑ tiin kuun jɑŋmɑɑni nɑ pɑɑk nɑ.</verse>
				<verse number="16">Bɑlmɔni e, l k tie mɑlɑkɑɑnbɑ kɑɑ k u sonmt, ŋɑɑn Ablɑɑhɑɑnm yɑɑbuonɑ e k u sonmt.</verse>
				<verse number="17">Ŋɑnn e l din kpɑɑ tɑlɑs nɑn wuu tie wɑɑs mɑnŋ ninnɑɔnŋ dede, k fit tien b *mɑnntɔyudɑɑnɔ nbɑ mɔk ninbɑtinu k biɑ tie bɑlmɔni dɑɑnɔ, k fit jii u mɔnŋ k tien *mɑlunŋ k tul Yennu, k wɑɑs nɑ n lɑ nyikcɑbu b biit pɑɑk.</verse>
				<verse number="18">K mɔtɑɑnɑ, u sɑɑ fit k sonm bin nbɑ lɑ jinjɑnmi, k mɑɑn u tiɑɔnŋ din lɑ jinjɑnmi k biɑ dii fɑlɑ wɑɑ.</verse>
			</chapter>
			<chapter number="3">
				<verse number="1">N nɑɑ wɑɑs nbɑ tie Yennu yɑb k biɑ be bin nbɑ k Yennu lukt’b nɑ ni, ii goli mɑn Yiesu, wun nbɑ k Yennu din tun’ɔ ɑ wun tɑn tien *mɑnntɔyudɑɑnɔ t Yenjiɑntu sɔnu ni nɑ.</verse>
				<verse number="2">Muois nbɑ din tie kɑn ŋmɑt puol, k tul Yennu ŋɑɑtieb biɑnŋ nbɑ nɑ, nnɑ e mun k Yiesu din tie kɑn ŋmɑt puol k tul Yennu nbɑ din lukt’ɔ nɑ.</verse>
				<verse number="3">Setk nɑn mɔni, Yiesu jɑnŋ nɑn *yudɑnt k gɑl Muois nɑn ŋɑmɑɑlɔ nbɑ jɑnŋ nɑn dontl k gɑl ŋɑɑk tiɑɔnŋ nɑ.</verse>
				<verse number="4">Ŋɑɑk i tɑnŋ i sie, suɑ e senn’l, k Yennu e mɑɑ bonsiɑl kul.</verse>
				<verse number="5">Muois din tie tuontunnɔ nbɑ kɑn ŋmɑt puol e Yennu ŋɑɑtieb sinsuuk ni, k din wɑnn lin nbɑ po k Yennu din yɑɑ wun tɑn pɑk siɑn-yuo nɑ.</verse>
				<verse number="6">*Klistu nbɑ tie Yennu Bijɑ nɑ, u tie wun nbɑ kɑn ŋmɑt puol e k yen Yennu ŋɑɑtieb. L i tie k t mɔk pɑlcienn nɑn yugontl t dindɑnn pɑɑk, l wɑnn nɑn tinm e tie Yennu ŋɑɑtieb mɑnŋ.</verse>
				<verse number="7">L pɑɑk, Foŋɑnm nbɑ yet biɑnŋ nbɑ nɑ: «I i gbɑt Yennu kunkɔl dinnɑ,</verse>
				<verse number="8">i dɑɑ nyɑl i tubɑ nɑn yɑɑ din kɔn nɑn’ɔ dɑɑl nbɑ k i din bikn’ɔ pɑɑnpieonŋ ni nɑ.</verse>
				<verse number="9">Yennu yet ɑ: ‹B din lɑ mɑɑ din tun lin nbɑ kul k sɑɑ jɑnŋ binɑ piinnɑ nɑ, ŋɑɑn lenŋ e k b din bikn’n.</verse>
				<verse number="10">Ŋɑnn e te k n donn wutuol niib mɑnŋ pɑɑk,› k din yet ɑ: ‹B bot b dudukt ni wɑɑ, k k mi mɑɑ luon bii tuun lin nbɑ.›</verse>
				<verse number="11">‹N din donn wutuol k pol’b mɔb ɑ B kɑn mi bɑɑl mɑɑ bo yɑɑ n tul’b fuon tinŋ nbɑ nɑ ni.› »</verse>
				<verse number="12">Tɔn, n nɑɑ wɑɑs, i mi k i suɑ n tien biitdɑɑnɔ k kɔnŋ yɑdɑ u pɑl ni k tɑn ŋmɑt puol k nyik Yennu nbɑ fo nɑ.</verse>
				<verse number="13">Ŋɑɑn ii cien i lieb pɑlɑ dɑɑl n tuu dɑɑl, yuo kul nbɑ k Yennu mɑɑn be i sinsuuk ni k «dinnɑ» i suɑ dɑɑ nyɑl u tubɑ biit nbɑ tuu kpɑnn nilɔ nɑ pɑɑk.</verse>
				<verse number="14">K mɑɑn t tie Klistu tɔk-nɑn-lieb e, l i tie k t duu u pɑɑk nɑn tɑɑ din duu u pɑɑk sinsinn biɑnŋ nbɑ nɑ.</verse>
				<verse number="15">Nnɑ e k b din diɑn Yennu lolkpel kɑdɑɑɔk ni ɑ: «I i gbɑt Yennu kunkɔl dinnɑ, i dɑɑ nyɑl i tubɑ nɑn yɑɑ din yet u mɔb yuo nbɑ nɑ.</verse>
				<verse number="16">K lɑnm e din gbɑt u kunkɔl ŋɑɑn yet u mɔb i? Ŋɑnm kɑɑ din tie bin nbɑ nyii Ejipt k Muois din tie tuɑnndɑɑnɔ nɑ ɑɑ?</verse>
				<verse number="17">K lɑnm e biɑk k Yennu wutuol din duo b pɑɑk k sɑɑ jɑnŋ binɑ piinnɑ nɑ? L k tie bin nbɑ din tun biit, k b gbɑnɑnt tɑn biɑl pɑɑnpieonŋ ni nɑ kɑɑ ɑɑ?</verse>
				<verse number="18">Yennu dɑɑ din pol lɑnm e mɔb ɑ: «B kɑn mi bɑɑl mɑɑ bo yɑɑ n tul’b fuon tinŋ nbɑ nɑ ni.» L din tie bin nbɑ din kɔn nɑn’ɔ nɑ e.</verse>
				<verse number="19">Ŋɑnn t lɑ nɑn b din k fit kuɑ k mɑɑn b yɑdɑkɑɑln pɑɑk.</verse>
			</chapter>
			<chapter number="4">
				<verse number="1">Yennu din senn mɔsonn k tul’t, ɑ t sɑɑ fit k kuɑ siɑn nbɑ k u tien t fuon siil nɑ wɑɑ. Ŋɑnn ii mi k i suɑ tɑn sɑɑ kɔnŋ fuon mɑnŋ.</verse>
				<verse number="2">K mɑɑn t gbɑt lɑbɑmɑnn nɑn bɑɑ mun din gbɑt’l biɑnŋ nbɑ pɑɑnpieonŋ ni, ŋɑɑn l din k tul’b nyuɑt, k mɑɑn bɑɑ din gbɑt lɑbɑmɑnn mɑnŋ, b din k gɑɑl’l nɑn yɑdɑ.</verse>
				<verse number="3">L pɑɑk, tinm nbɑ tien yɑdɑ nɑ, t sɑɑ lɑɑ fuon mɑnŋ nbɑ k Yennu din pɑk l po k yet ɑ: «N wutuol e duo, k n pol mɔb ɑ: ‹B kɑn mi bɑɑl mɑɑ bo yɑɑ n tul’b fuon tinŋ nbɑ nɑ ni.› » U din tɑn yet lin nbɑ nɑ nɑ, k suɑ k u ponŋ tun u nɑɑmi tuonɑ gbenn pinpiik ni wɑɑ.</verse>
				<verse number="4">K mɑɑn Yennu lolkpel kɑdɑɑɔk ni siɑl po l yet l dɑɑŋɑnlole dɑɑl mɑnŋ po ɑ: «K Yennu din nyik u tuonɑ kul ɑ k foi dɑɑŋɑnlole dɑɑl.»</verse>
				<verse number="5">U biɑ yet diɑni nbɑ gɑl nɑ ni ɑ: «B kɑn mi bɑɑl mɑɑ bo yɑɑ n tul’b fuon tinŋ nbɑ nɑ ni.»</verse>
				<verse number="6">Bin nbɑ din gbɑt lɑbɑmɑnn nɑ sinsinn nɑ din k lɑ l fuon mɑnŋ, k mɑɑn b din yet Yennu mɔb. L pɑɑk, nisiɑb be k tɑn sɑɑ lɑ fuon mɑnŋ.</verse>
				<verse number="7">L pɑɑk, k Yennu biɑ senn dɑliel k yi dɑɑl mɑnŋ «dinnɑ.» K binɑ bonciɑnn din gɑl, k Yennu din te k Dɑɑfiid yet l po nɑn tɑɑ ponŋ piɑk biɑnŋ nbɑ nɑ ɑ: «I i gbɑt Yennu kunkɔl dinnɑ, i dɑɑ nyɑl i tubɑ.»</verse>
				<verse number="8">K mɑɑn Suosue i bo ii dinŋ ii tul’b fuon mɑnŋ, l puolpo Yennu ji din bo kɑn pɑk dɑliel po.</verse>
				<verse number="9">L pɑɑk, fuondɑsiɑl biɑ dɑɑ be k tie Yennu niib yɑl, k nɑɑn wɑɑ din foi dɑɑŋɑnlole dɑɑl biɑnŋ nbɑ nɑ.</verse>
				<verse number="10">K mɑɑn wun nbɑ lɑ Yennu fuon mɑnŋ nɑ, mun nyik u tuonɑ e k foi nɑn Yennu nbɑ din nyik u tuonɑ k foi biɑnŋ nbɑ nɑ.</verse>
				<verse number="11">L pɑɑk, ŋɑɑnt mɑn k tin yɑbl t mɔnŋ k lɑ fuon mɑnŋ, k t suɑ tɑn dɑɑ bɑɑ nɑn bɑɑ din yet Yennu mɔb k tɑn bɑɑ biɑnŋ nbɑ nɑ.</verse>
				<verse number="12">K mɑɑn Yennu mɑɑn mɑnŋ tie mɑɑn nbɑ fo e, k mɔk pɑnŋ k tuun tuonn, k biɑ di k gɑl juk-bɑnjiɑk nbɑ di mɔliemi nɑ. Yennu mɑɑn fit ŋmɑ k kuɑ bɑɑt nisɑɑlk siek nɑn u mɑnfuol buol ni, k kuɑ bɑɑt u tuktɑ nɑn u kpɑbɑ biesn ni, k kuɑ bɔktl u dudukt nɑn u pɑl ni bibikt.</verse>
				<verse number="13">Bonnɑnkɑl kul ni siɑl kɑɑ k Yennu k lɑɑt. Bonsiɑl kul duɑ yienin ni e Yennu tuɑnn k ŋuɑ e tie wun nbɑ k t tɑn sɑɑ wɑnn tɑɑ biil lin nbɑ.</verse>
				<verse number="14">L pɑɑk, ŋɑɑnt mɑn k tii diɑ t yɑdɑ nbɑ k t fiit wɑnn nɑ kenken, k mɑɑn t mɔk mɑnntɔ-yudɑɑn-jɑɑnn, k ŋuɑ e tie Yennu Bijɑ Yiesu, wun nbɑ ponŋ gɑl sɑɑn Yennu tiɑɔnŋ buol ni nɑ.</verse>
				<verse number="15">T mɑnntɔyudɑɑnɔ mɑnŋ k tie wun nbɑ kɑn fit di fɑlɑ nɑn tinm t butunŋ ni kɑɑ, ŋɑɑn u mɔnŋ din lɑ biknu sɔni buolu kul ni nɑn tɑɑ mun lɑɑt biɑnŋ nbɑ nɑ, ŋɑɑn u lek din k tun biit.</verse>
				<verse number="16">L pɑɑk, ŋɑɑnt mɑn k tii mɔk pɑlpɑɑll k bɑɑl Yennu nbɑ mɔk ninkpɑbɑɔnŋ nɑ nɑɑngbounŋ buol ni. Lenŋ e k t sɑɑ lɑ nyikcɑbu nɑn ninbɑtinu yuo nbɑ k l sɑɑ sonmt’t nɑ.</verse>
			</chapter>
			<chapter number="5">
				<verse number="1">Tɔn, b lukt *mɑnntɔyudɑɑnɔ kul niib sinsuuk ni ɑ wuu tuun Yennu tuonn k sonm niib k biɑ gɑɑl b pɑɑk k mɑnn *mɑlunŋ k tul Yennu b biit pɑɑk.</verse>
				<verse number="2">Wɑɑ mun tie butmɔ nɑ, u fit gbiɑ bin nbɑ puɑl yɑn nɑn bin nbɑ kpet sɔnu ni nɑ dudukt pɑɑk,</verse>
				<verse number="3">k u mɔnŋ nbɑ tie butmɔ nɑ pɑɑk, l kpɑɑ tɑlɑs k wun mɑnn mɑlunŋ u mɔnŋ biit pɑɑk nɑn wɑɑ mɑnn mɑlunŋ niib nɑ biit pɑɑk biɑnŋ nbɑ nɑ.</verse>
				<verse number="4">Suɑ kɑn fit pɑk u mɔnŋ k yet, ɑ u tie mɑnntɔyudɑɑnɔ k k gɑɑl l nibɑɑkl, sie k Yennu n lukt’ɔ nɑn wɑɑ din lukt *Aɑlɔn k tien’ɔ mɑnntɔyudɑɑnɔ biɑnŋ nbɑ nɑ.</verse>
				<verse number="5">Nnɑ e mun k *Klistu din k lukt u mɔnŋ k yet, ɑ u tie mɑnntɔyudɑɑnɔ k gɑɑl l nibɑɑkl, ŋɑɑn Yennu e din yet’ɔ ɑ: «A tie n Bijɑ e, k dinnɑ n tie ɑ Bɑɑ.»</verse>
				<verse number="6">K biɑ yet siɑl buol ɑ: «A sii tie mɑnntuɑ nɑn yuo nbɑ kɑɑ gbennu, kii tie Melkiisedek pɑɑbu ni mɑnntuɑ.»</verse>
				<verse number="7">Tɔn, Yiesu nbɑ din be tingbounŋ nɑ ni yuo nbɑ nɑ u din mei Yennu k bɑln’mɔ, k bui nɑn nyin-nyuut Yennu nbɑ sɑɑ fit fɑt’ɔ kuun ni nɑ buol ni. K wɑɑ din bɑɑkt Yennu nɑ pɑɑk k Yennu din gbɑt u miɑlu mɑnŋ.</verse>
				<verse number="8">Wɑɑ lek din tie Yennu Bijɑ nɑ, ŋɑɑn u tumi cɔlnt u fɑldinu ni.</verse>
				<verse number="9">Wɑɑ din tɑn dii fɑlɑ gbenn yuo nbɑ, bin nbɑ kul cɔln’mɔ ji din fit lɑ fielu nbɑ kɑɑ gbennu u buol ni,</verse>
				<verse number="10">k Yennu yiin’ɔ mɑnntɔyudɑɑnɔ, Melkiisedek pɑɑbu ni.</verse>
				<verse number="11">T bo sɑɑ pɑk bonciɑnn lin nbɑ nɑ po, ŋɑɑn l pɑɑl nɑn k t wɑnn’i, k mɑɑn i k bɑnt l pɑɑk yiɑn.</verse>
				<verse number="12">Nnɑ yuo l ji bo kpɑɑ tɑlɑs e k yii tie wɑntieb, ŋɑɑn i biɑ luon k suɑ n wɑnn’i Yennu mɑɑn pinpiik ni sɔni nɑ. I luon biin e, k k luon jeŋmɑnkɑt.</verse>
				<verse number="13">Wun nbɑ dɑɑ muɑl biin tie bibunn e, k dɑɑ k mi fɑnu lin nbɑ ŋɑn nɑn lin nbɑ bi.</verse>
				<verse number="14">Ŋɑɑn jeŋmɑnkɑt tie sɑɑkɑb yɑl e, k ŋɑnm e fit bɑnt lin nbɑ tie bonbiil nɑn lin nbɑ tie bonŋɑnn, bɑɑ tuu dukn l po b pɑlɑ ni nɑ.</verse>
			</chapter>
			<chapter number="6">
				<verse number="1">L pɑɑk, ŋɑɑnt mɑn k tin tumi lin nbɑ tie sɑɑkɑb yɑl *Klistu ni k sɑɑn tuɑnn po. Ŋɑɑn t ji dɑɑ goli sinsinn tumiu nɑ kɑɑ. T ji k ŋɑnm fɔkn fiɑkl nbɑ sɑɑ te k nilɔ n nyik tuonɑ nbɑ sɑɑ biil’ɔ nɑ kɑɑ, kuo wɑɑ sɑɑ tien Yennu yɑdɑ bɑnnu nbɑ nɑ kɑɑ.</verse>
				<verse number="2">L ji k kpɑɑ tɑlɑs k tin ŋɑnm tumi Yennu nyunwulu po, nɑn niiyiinu niib pɑɑk, nɑn kpienm fiilu po, nɑn tubdɑtu nbɑ kɑɑ gbennu nɑ po kɑɑ.</verse>
				<verse number="3">Yennu i sɑk, t sɑɑ sɑɑn tuɑnn e.</verse>
				<verse number="4">Ŋɑɑnt mɑn k tin got bin nbɑ ŋmɑt bɑɑ binbenbiik ni nɑ: b din lɑ Yennu yentu nɑ wɑɑ. B din lenm **Yendɔunŋ ni piini k biɑ din gɑɑl Foŋɑnm ɑ.</verse>
				<verse number="5">B din luon Yennu mɑɑn nbɑ ŋɑn nɑ, k din mi *dulnyɑ nbɑ bɑɑt nɑ yiikuo buolu buolu po.</verse>
				<verse number="6">Ŋɑɑn nɑn lin nbɑ nɑ kul, k b lek tɑn ŋmɑt bɑɑ binbenbiik ninŋ. L nibuolu, suɑ ji kɑn fit te k bin ŋɑnm k mɔ kuɑŋɑɑn k lebt binbenŋ. Bɑlmɔni, b ŋɑnmt kpɑɑn Yennu Bijɑ dɑpunpunn pɑɑk e, k tien lieb yɑɑk nbɑ k b sii suki’ɔ.</verse>
				<verse number="7">Tɔn, tinŋ nbɑ k sɑɑk tuu bɑɑ l pɑɑk k l mɑɑkt k tie jiet k tien bin nbɑ ŋɑnmt’l nɑ, Yennu e yɑt yetŋɑnm tinŋ mɑnŋ pɑɑk.</verse>
				<verse number="8">Ŋɑɑn tinŋ mɑnŋ i tie kunkoni nɑn mɔbiit, l k mɔk nyuɑt, l kɑn wei k Yennu tɑn sɑɑ pol’l mɔb. K juontu ni lin di muu.</verse>
				<verse number="9">T yɔnimɔni, tɑɑ lek piɑk lin nbɑ nɑ, ŋɑɑn t k mɔk bilsuk i po. T mi nɑn i tɔk sɔnŋɑnu e, fielu sɔnu.</verse>
				<verse number="10">Yennu k tuun lin nbɑ k ŋɑn. U kɑn tɑnm i tuonn po, k biɑ kɑn tɑnm yɑɑ luon’ɔ biɑnŋ nbɑ tuonɑ nbɑ k i tun k tul’ɔ nɑn tuonɑ nbɑ k i tuun i nɑɑ wɑɑs Klistuyɑb nɑ ni.</verse>
				<verse number="11">T luon k i suɑ kul n yɑbl u mɔnŋ pɑɑk nɑn ninmɔnn e nɑn yɑɑ tuu tuun bɑnnu nbɑ mɔkmɔk nɑn l juontu, k yɑɑ mɔk dindɑnn biɑnŋ nbɑ nɑ, l set sɑɑ tien mɔni k tul’i.</verse>
				<verse number="12">T k luon k yii tie gbɑn-nyɑkdɑnm kɑɑ, ŋɑɑn t luon k yii wɑɑ bin nbɑ mɔk yɑdɑ nɑn suklu e. Ŋɑnm e gɑɑn bonŋɑnɑ nbɑ k Yennu din senn mɔsonn nɑ.</verse>
				<verse number="13">Yennu nbɑ din senn u mɔsonn tul Ablɑɑhɑɑnm yuo nbɑ nɑ, u din lol *lol, ɑ u tɑn sɑɑ tun wɑɑ din senn mɔsonn nbɑ nɑ wɑɑ. Suɑ din k be k cie Yennu tiɑɔnŋ, k l pɑɑk, u din jii u mɔnŋ sɑnn e k lol u lol mɑnŋ.</verse>
				<verse number="14">U din yet’ɔ ɑ: «L tie bɑlmɔni e, n yɑt yetŋɑnm ɑ pɑɑk k biɑ sɑɑ tul’ɑ yɑɑbuonɑ bonciɑnn.»</verse>
				<verse number="15">K Ablɑɑhɑɑnm din mɔk suklu e, k tɑn gɑɑl lin nbɑ k Yennu din senn mɔsonn ɑ u sɑɑ tul’ɔ nɑ.</verse>
				<verse number="16">Nilɔ i lol lol, u tuu jii wun nbɑ gɑl’ɔ sɑnn e k lol, k lol mɑnŋ tie nyinn nbɑ kpi mɔniɑɔk kul ɑ.</verse>
				<verse number="17">Tɔn, bin nbɑ din yɑɑ bin gɑɑl Yennu nbɑ din senn mɔsonn nbɑ nɑ, u din luon wun wɑnn’b, ɑ u kɑn mi lebt u dudukt, k l pɑɑk k u din pukn u lol u mɔsonn mɑnŋ pɑɑk.</verse>
				<verse number="18">L pɑɑk, bonɑ ŋɑnle be k kɑɑ lebtu k Yennu biɑ kɑn fit fɑɑl fɑɑk l pɑɑk. Ŋɑnn mɑnŋ pɑɑk, tinm nbɑ lɑ gungulbuol u buol ni nɑ, t mɔk pɑlcienn nbɑ sɑɑ te k tin tin k suol dindɑnn nbɑ k Yennu din senn’t mɔsonn nɑ nɑn pɑnŋ.</verse>
				<verse number="19">Dindɑnn nbɑ k t mɔk nɑ tie nɑn mɑnfuol jɑɑntɑlk nbɑ diɑ t mɑnfuol fɑnu. L tie dindɑnn nbɑ gɑl Yendɔunŋ ni Yennu jɑɑnti ŋɑsɑɑkɑk cincenn nbɑ tuu juɑn k puun nɑ e, k kuɑ dieok mɑnŋ linn po.</verse>
				<verse number="20">Lenŋ e k Yiesu ponŋ din gɑɑl t pɑɑk k gɑl k tie t sɔnliitɔ, k tien t *mɑnntɔyudɑɑnɔ nɑn yuo nbɑ kɑɑ gbennu, Melkiisedek pɑɑbu ni.</verse>
			</chapter>
			<chapter number="7">
				<verse number="1">Melkiisedek mɑnŋ din tie Sɑɑlem tinŋ kpɑnbɑl e k biɑ din tie Yɑbnt Yennu mɑnntuɑ. Ablɑɑhɑɑnm nbɑ din tɑn nyii tɔb nbɑ k u din kɔn nyɑnn kpɑnbɑlɑ nɑ, Melkiisedek din cet’ɔ k yɑt yetŋɑnm u pɑɑk,</verse>
				<verse number="2">k Ablɑɑhɑɑnm din nyinn bɔktu piik ni yenn kuɑ wɑɑ din kɔn fɑt bont nbɑ nɑ kul ni k tul’ɔ. (Melkiisedek sɑnn mɑnŋ pɑɑk tie ɑ: «kpɑnbɑl nbɑ tuun lin nbɑ ŋɑn,» k biɑ jen ɑ u din tie Sɑɑlenm kpɑnbɑl e k l pɑɑk u mun tie «mɑnu kpɑnbɑl.»)</verse>
				<verse number="3">Lɑbɑsiɑl k be k wɑnt Melkiisedek bɑɑ po ɑmi u nɑɑ po ɑmi u yejɑnm po. Lɑbɑsiɑl kɑɑ k wɑnt u mɑlu po ɑmi u kuun po. U nɑɑn nɑn Yennu Bijɑ nɑ e. U lek biɑ tun tie Yennu mɑnntuɑ e nɑn yuo nbɑ kɑɑ gbennu.</verse>
				<verse number="4">L pɑɑk, i lɑ wɑɑ din tie nijɑɑnn biɑnŋ nbɑ, k mɑɑn t yejɑsɑɑkuɑ Ablɑɑhɑɑnm lek din tɑn nyinn wɑɑ din kɔn fɑt bont nbɑ tɔb ni nɑ bɔktu piik ni yenn kuɑ k tul’ɔ.</verse>
				<verse number="5">Senni din wɑnn ɑ Liefi yɑɑbuonɑ nbɑ tie mɑnntieb nɑ, ɑ bin tuu gɑɑl b niib *Suifnbɑ nbɑ mɔk lin nbɑ l bɔktu piik ni yenn kuɑ, ŋɑɑn b niib mɑnŋ mun biɑ lek din tie Ablɑɑhɑɑnm yɑɑbuonɑ e.</verse>
				<verse number="6">Melkiisedek din k tie Liefi yɑɑbuonn kɑɑ, ŋɑɑn u din gɑɑl bonɑ bɔktu piik ni yenn kuɑ Ablɑɑhɑɑnm buol, k biɑ yɑt yetŋɑnm Ablɑɑhɑɑnm pɑɑk, wun nbɑ din gɑɑl Yennu mɔsonŋɑnɑ nɑ.</verse>
				<verse number="7">Mɔniɑɔk kɑɑ nɑn nisuɑ nbɑ yɑt yetŋɑnm e tie nijɑɑnn k gɑl wun nbɑ gɑɑn yetŋɑnm mɑnŋ.</verse>
				<verse number="8">Mɑnntieb nbɑ din tuu gɑɑn niib nbɑ mɔk lin nbɑ l bonɑ bɔktu piik ni yenn kuɑ nɑ din tie nisɑɑli k din tuu tɑn kpo, ŋɑɑn Melkiisedek wun nbɑ din gɑɑl Ablɑɑhɑɑnm bonɑ bɔktu piik ni yenn kuɑ nɑ ŋɑnin be, nɑn Yennu lolkpel kɑdɑɑɔk nbɑ wɑnn biɑnŋ nbɑ nɑ.</verse>
				<verse number="9">T sɑɑ fit yet ɑ yuo nbɑ k Ablɑɑhɑɑnm din nyinn u bont ni bonɑ bɔktu piik ni yenn kuɑ nɑ, u yɑɑbuonɑ *Liefiitnbɑ, bin nbɑ din tɑn gɑɑn bonɑ bɔktu piik ni yenn kuɑ mɑnŋ, mun din tul b bonɑ bɔktu piik ni yenn kuɑ Ablɑɑhɑɑnm ni,</verse>
				<verse number="10">k mɑɑn Melkiisedek nbɑ din cet Ablɑɑhɑɑnm yuo nbɑ nɑ, ŋuɑ Liefi din be Ablɑɑhɑɑnm gbɑnɑnt ni.</verse>
				<verse number="11">Yennu din tul *Suifnbɑ *senni k wɑnn Liefiitnbɑ b mɑnnu tuonɑ nbɑ sii tie biɑnŋ nbɑ e. K Liefiitnbɑ mɑnntieb tuonɑ ii dinŋ ii fit te k nilɔ tie niŋɑnɔ Yennu buol ni, l din bo kɑn kpɑɑ tɑlɑs k mɑnntɔgɑnɔ wun nbɑ k set *Aɑlɔn setu ni, ŋɑɑn sie Melkiisedek setu ni nɑ n bɑɑl.</verse>
				<verse number="12">K mɑɑn mɑnntieb *yudɑnt lebtu i bɑɑl, l mun tie k senni n lebt e.</verse>
				<verse number="13">K t Yonmdɑɑnɔ, wun nbɑ k mɔbonɑ nɑ piɑk u po nɑ, nyii buolgɑnu nbɑ ni k b suɑ din k mi tun mɑnntuɑ tuonn binbintl buol ni e.</verse>
				<verse number="14">Suɑ kul ponŋ mi nɑn Yonmdɑɑnɔ nyii Suudɑ nibuolu ni, nibuolu nbɑ k Muois din k mi pɑk siɑl b po k jikt sɑɑ mɑnntieb po.</verse>
				<verse number="15">Gotl lin nbɑ te k t mɑntk bɑnn mɑɑn mɑnŋ pɑɑk nbɑ tie lin nbɑ. Mɑnntɔgɑnɔ nbɑ nɑɑn nɑn Melkiisedek, din tɑn bɑɑl.</verse>
				<verse number="16">Ŋuɑ e tie mɑnntuɑ, k nisɑɑlk senni ni kɑɑ k u tien l mɑnntuɑ, ŋɑɑn l tie mɑnfuol nbɑ kɑɑ gbennu nɑ yiikuo ni e k u tien mɑnntuɑ.</verse>
				<verse number="17">K mɑɑn b din diɑn u po Yennu lolkpel kɑdɑɑɔk ni ɑ: «A tɑn sii tie mɑnntuɑ e nɑn yuo nbɑ kɑɑ gbennu, kii tie Melkiisedek pɑɑbu ni mɑnntuɑ.»</verse>
				<verse number="18">L pɑɑk, senkpelu nɑ ji din bɑkn e, k mɑɑn l din k mɔk pɑnŋ, k biɑ k mɔk nyuɑt,</verse>
				<verse number="19">k mɑɑn Muois senni mɑnŋ din k fit te k siɑl ŋɑn. Ŋɑɑn mɔtɑɑnɑ t ji mɔk lin nbɑ tul’t dindɑnn nbɑ cie nɑ, k l ni e k t cɑt nɑkn Yennu buol ni.</verse>
				<verse number="20">K Yennu pol k set k pukn l pɑɑk. Yennu din tuu k puol k tien mɑnntɔlieb nɑ.</verse>
				<verse number="21">Ŋɑɑn Yiesu din tien mɑnntuɑ yuo nbɑ k Yennu din tɑn pol k yet’ɔ ɑ: «A Yonmdɑɑnɔ Yennu senn mɔsonn k ji kɑn lebt u dudukt, k yet ɑ: ‹Fin e sii tie mɑnntuɑ nɑn yuo nbɑ kɑɑ gbennu.› »</verse>
				<verse number="22">L pɑɑk, nnɑ e te k Yiesu tie wun nbɑ wɑnn nɑn *lol nbɑ cie nɑ kɑɑ lotu.</verse>
				<verse number="23">Tɔn, yɑɑyuo ni mɑnntieb mɑnŋ din yɑb k mɑɑn b din tuu kpo e, k ji kii be b tuonn nɑ ni yuo kul.</verse>
				<verse number="24">Ŋɑɑn Yiesu ŋɑnin sii tun be k tie mɑnntuɑ nɑn yuo nbɑ kɑɑ gbennu, k u tuonɑ nɑ kɑn mi nyi u nuu ni k suɑ n gɑɑl’l.</verse>
				<verse number="25">L pɑɑk, bin nbɑ cɑt nɑkn Yennu, ŋuɑ Yiesu ni, u fit fiel’b mɔtɑɑnɑ nɑn yuo nbɑ kɑɑ gbennu, k mɑɑn u lek be u mɑnfuol ni yuo kul, k mei Yennu k tien’m.</verse>
				<verse number="26">L pɑɑk, Yiesu e tie t mɑnntuɑ nbɑ jɑnŋ nɑn t sonml. Ŋuɑ e tie wun nbɑ penn Yennu pɑl ni, k u k mɔk biit, k suɑ k fit tɑɑl’ɔ siɑl pɑɑk. Biit dɑnm be b kuɑ k u mun biɑ be u kuɑ, k Yennu donn’ɔ k kuɑn’ɔ *Yendɔunŋ ni.</verse>
				<verse number="27">*Mɑnntɔyudɑnlieb nɑ din tuu mɑnn *mɑlunŋ dɑɑl n tuu dɑɑl b tiɑɔnŋ biit pɑɑk sinsinn, k biɑ mɑnn *mɑlunŋ niib biit pɑɑk. Ŋuɑ Yiesu k tie nnɑ kɑɑ. U din jii u mɔnŋ k mɑnn mɑlunŋ yonm kuɑ e, k l jɑnŋ nɑn niib kul ɑ.</verse>
				<verse number="28">Muois senni nɑ lukt nisɑɑli k tien’m mɑnntɔyudɑnm nbɑ k tie niŋɑnm Yennu buol ni e. Ŋɑɑn, wɑɑ din tul senni mɑnŋ puolpo nɑ k Yennu din pol k yet, ɑ u Bijɑ sii tie mɑnntɔyudɑɑnɔ nbɑ ŋɑn nɑn yuo nbɑ kɑɑ gbennu.</verse>
			</chapter>
			<chapter number="8">
				<verse number="1">Bɑli nɑ bɑlnuɑk wɑnt nɑn t mɔk *mɑnntɔyudɑɑnɔ nbɑ tie nnɑ mun, k kɑl Yennu nbɑ mɔk pɑnŋ kul nɑ nɑɑngbounŋ niidiitu po *Yendɔunŋ ni,</verse>
				<verse number="2">k tuun mɑnntɔyudɑɑnɔ tuonɑ Yennu dieok ni, k dieok mɑnŋ tie bɑlmɔni jɑɑnti lɑnbounŋ nbɑ k b tien nɑn bonkobgbɑnt nɑ, k Yonmdɑɑnɔ din tien k l k tie nisɑɑlk yɑl kɑɑ.</verse>
				<verse number="3">B lukt mɑnntuɑ kul, ɑ wun jii piini k biɑ mɑnn *mɑlunŋ k tul Yennu e. Nnɑ e k l mun kpɑɑ tɑlɑs k t mɑnntɔyudɑɑnɔ ii mɔk siɑl k tul.</verse>
				<verse number="4">L i bo i tie k u be tingbounŋ nɑ ni, u bo kii tie mɑnntuɑ fɑb ɑ, k mɑɑn mɑnntieb nbɑ tien Yennu piini, *Suifnbɑ *senni nbɑ senn biɑnŋ nbɑ nɑ, ponŋ be.</verse>
				<verse number="5">B tuun b tuonɑ jɑɑnti dieok nbɑ nɑɑn nɑn lin nbɑ be Yendɔunŋ ni nɑ ni e. Ŋɑnn e te k Yennu din kpɑɑn Muois yuo nbɑ k u din yɑɑ wun cɑɑn jɑɑnti lɑnbounŋ nɑ, ɑ: «A tun bonsiɑl kul k lii nɑɑn nɑn lin nbɑ k n wɑnn’ɑ juɑl pɑɑk.»</verse>
				<verse number="6">Yiesu mɑnnu tuonɑ nbɑ k Yennu tul’ɔ nɑ cie b mɑnnu tuonɑ k *lol nbɑ k u tuun nɑn’n nɑ cie lolkpel nɑ k u lol mɑnŋ gɑɑ nɑn mɔsonɑ nbɑ cie nɑ e.</verse>
				<verse number="7">K mɑɑn sinsinn *lol nɑ ii dinŋ ii tien dede, l ji din bo kii kpɑɑ tɑlɑs k Yennu n tul lol pukn tɑɑl munle.</verse>
				<verse number="8">Ŋɑɑn Yennu din lɑ nisɑɑli biit e, k u yet ɑ: «Min nbɑ tie Yonmdɑɑnɔ nɑ e yien’i ɑ yuo bɑɑt, k n tɑn sɑɑ lol lolpɑɑnn k tul Islɑɑeltieb nɑn Suudɑ niib.</verse>
				<verse number="9">L tɑn kii tie nɑn lol nbɑ k n din senn k tul b yejɑnm dɑɑl nbɑ k n din kub b nii k nyinn’b Ejipt tinŋ ni nɑ. B din k wei lol nbɑ k n din tul’b nɑ nɑn bɑlmɔni, k l pɑɑk, k n bɑkɑ din kɑɑ b po. Min nbɑ tie Yonmdɑɑnɔ nɑ e yien’i nɑ.</verse>
				<verse number="10">Lol nbɑ k n yɑɑ n senn k tul Islɑɑeltieb tie nɑ e. Dɑɑ nbɑ bɑɑt nɑ ni, n ji sɑɑ tɑbn n senni mɑnŋ b dudukt ni e, k diɑn tɑbn b pɑlɑ ni. N sii tie b Yennu e k b mun tie n niib.</verse>
				<verse number="11">L ji kii kpɑɑ tɑlɑs k b suɑ n wɑnn u luɑ ɑmi k yet u nɑɑ bik ɑ: ‹Fin, bɑnt Yonmdɑɑnɔ,› k mɑɑn b kul ɑ tɑn sii mi min e, lɑɑ jii bonbis k sɑɑ tuu sɑɑkɑb.</verse>
				<verse number="12">N tɑn sɑɑ nyik b biit k cɑb’b, k ji kii tiɑn b biit nɑ po.»</verse>
				<verse number="13">Yennu nbɑ piɑk lolpɑɑnn mɑnŋ po nɑ e, k sinsinn mɔlol nɑ tien lolkpel, k bonsiɑl nbɑ kpet k kokl, l k fɔk nɑn botu.</verse>
			</chapter>
			<chapter number="9">
				<verse number="1">Tɔn, Yennu nbɑ din *lol sinsinn lol k tul’b nɑ, u biɑ din tul’b *senni nbɑ wɑnt’b bɑɑ sii jiɑntl’ɔ biɑnŋ nbɑ, nɑn bɑɑ sii jiɑntl’ɔ siɑn nbɑ tinŋ nɑ pɑɑk.</verse>
				<verse number="2">B din fɑɑ bonkobgbɑnt lɑnbounŋ o, k cincen juɑn k bɔkt’l munle. Sinsinn yɑl nbɑ k b din yi’l *siɑn nbɑ ŋɑn nɑ, b din senn fitl e, k tiebul sie lenŋ, k pɑɑnu nbɑ k b tien k l tie Yennu yɑl nɑ tuɑ l pɑɑk.</verse>
				<verse number="3">K cincen nbɑ juɑn nɑ linn po mun, k b yi lenŋ siɑn nbɑ mɑntk ŋɑn.</verse>
				<verse number="4">Sɑlmɑ binbintl din be, k b jokt wubt l pɑɑk, k Yennu senni lɑkl din be k b tɑbn sɑlmɑ l kul po, k sɑlmɑ bobl din be lɑkl nɑ ni nɑn jiet nbɑ k b yi’l mɑɑnn nɑ. K *Aɑlɔn pɑtu nbɑ din yinn puuk nɑ kpie lɑkl mɑnŋ ni, k tɑnɑ ŋɑnle nbɑ k b din kuol k senni diɑn l pɑɑk nɑ kpie l ni.</verse>
				<verse number="5">Selubɑnnbɑ din tuɑ lɑkl mɑnŋ pɑɑk k mɔk *yudɑnt bonciɑnn k wɑnt nɑn Yennu be, k b kpinkpɑnt bɑkn siɑn nbɑ k b din mɑnn biit nyikcɑbu *mɑlunŋ nɑ. Ŋɑɑn l k tie mɔtɑɑnɑ kɑɑ k t sɑɑ pɑk l po.</verse>
				<verse number="6">Bɑɑ din senn bonɑ kul ɑ nnɑ nɑ e, k mɑnntieb din tuu kuɑ Yenjiɑntu lɑnbounŋ mɑnŋ pɑk-luolu ni yuo kul k tuun Yenjiɑntu tuonɑ.</verse>
				<verse number="7">Ŋɑɑn mɑnntieb yudɑɑnɔ kuukuɑ e din tuu kuɑ lɑnbounŋ nɑ linn po yonm kuɑ binn nuɑk ni. U din tuu diɑ sɔn e k mɑnn mɑlunŋ k tul Yennu, u mɔnŋ biit pɑɑk, nɑn niib nbɑ din tuu kpet tun biit nɑ pɑɑk.</verse>
				<verse number="8">Nnɑ e k Foŋɑnm din wɑnt nɑn siɑn nbɑ tie Yennu yɑl nɑn bɑlmɔni nɑ dɑɑ k luot yuo nbɑ k sinsinn lɑnbounŋ mɑnŋ dɑɑ din sie nɑ.</verse>
				<verse number="9">Ŋɑnn e tie lin nbɑ wɑnn’t siɑl k jiin mɔtɑɑnɑ po. L wɑnt nɑn piini nbɑ k b din tuu tul Yennu, nɑn mɑlunŋ nbɑ k b din tuu mɑnn k tul’ɔ nɑ kul din k fit te k nilɔ nbɑ jiɑntl Yennu nnɑ nɑ tie niŋɑnɔ u buol ni.</verse>
				<verse number="10">Ŋɑnn din tuu tie jiet nɑn bon-nyu-nyuut nɑn gbɑnɑnt ŋɑnmu kuukuɑ e. Lin nbɑ nɑ kul din tie gbɑnɑnt senni e, ɑ bii wɑɑ’l mɔkmɔk nɑn yuo nbɑ k Yennu tɑn sɑɑ senn u senpɑɑnu.</verse>
				<verse number="11">Ŋɑɑn *Klistu bɑɑl k tie bonŋɑnɑ nbɑ ponŋ be nɑ *mɑnntɔyudɑɑnɔ e. U din kuɑ lɑnbounŋ nbɑ tie lɑnbonjɑɑnn k biɑ sie fɑnu, k biɑ ŋɑn nɑ ni, k l k tie lin nbɑ k nisɑɑlk tien k biɑ k tie tingbounŋ nɑ ni yɑl.</verse>
				<verse number="12">Klistu nbɑ din kuɑ siɑn nbɑ tie Yennu yɑl nɑn bɑlmɔni nɑ ni yonm kuɑ nɑ, u din k kuɑ nɑn bujɑi nɑn nɑɑjɑi sɔn kɑɑ k mɑnn mɑlunŋ, ŋɑɑn u din jii u mɔnŋ sɔn e k pɑ k gɑɑl fielu nbɑ kɑɑ gbennu k tul’t.</verse>
				<verse number="13">B din tuu jii bujɑi nɑn nɑɑjɑi sɔn e, k biɑ jii nɑɑsɑl k mɑnn k juo muu, ŋɑɑn jii l tɑnpent nɑ nɑn sɔn mɑnŋ k mii mii niib nbɑ din tuu mɔk biit k jiin b jɑɑnti senni nɑ po, ɑ lin wuul b biit nbɑ k nilɔ sɑɑ fit lɑ nɑ.</verse>
				<verse number="14">L tie k l tie mɔni i e, Klistu sɔn biɑ sii mɔk yiikuo k gɑl bonkobt sɔn nɑ. Bɑlmɔni, Foŋɑnm pɑnŋ ni, Klistu din yit u mɔnŋ sɑlk k tul Yennu, k l tie mɑlunŋ nbɑ ŋɑn. Nnɑ e k u sɑɑ wuul t pɑl nbɑ gbie nɑn tuonbiit nbɑ sɑɑ nɑn’t kuun ni nɑ. Ŋɑnn e sɑɑ te k tin fit k tun Yennu nbɑ fo nɑ tuonɑ.</verse>
				<verse number="15">L pɑɑk, Klistu e tie wun nbɑ te k *lolpɑɑnn gbie, ɑ bin nbɑ k Yennu yiin’m nɑ n lɑ yetŋɑnm nbɑ kɑɑ gbennu nbɑ k Yennu din senn mɔsonn k tul’b nɑ. Kuun nbɑ k Klistu din kpo nɑ fɑt niib biit nbɑ k b din tuun yuo nbɑ k b tuu wɑɑ lolkpel nɑ ni wɑɑ.</verse>
				<verse number="16">Tɔn, nilɔ ii diɑn u fɑdinu kɑdɑɑɔk l kpɑɑ tɑlɑs k bin wɑnn nɑn wun nbɑ diɑn fɑdinu kɑdɑɑɔk nɑ kpo wɑɑ.</verse>
				<verse number="17">Yuo nbɑ k wun nbɑ diɑn fɑdinu kɑdɑɑɔk mɑnŋ dɑɑ be u mɑnfuol ni nɑ, fɑdinu kɑdɑɑɔk mɑnŋ k mɔk nyuɑt. L nyuɑt be u kuun puolpo e wɑɑ.</verse>
				<verse number="18">L pɑɑk e te k sinsinn lol nɑ din mɔk nyuɑt sɔn mɑlunŋ puolpo nɑ kuukuɑ.</verse>
				<verse number="19">Yuo nbɑ k Muois din muɑnt Yennu senni kul nɑn lɑɑ diɑn biɑnŋ nbɑ nɑ k tul niib nɑ, u din jii dufɑtlɑi k lol nɑn pekobmɔnt k pɑk nɑɑjɑi nɑn bujɑi sɔn nbɑ ŋmɑt nɑn nyun nɑ, k mii mii’l senni kɑdɑɑɔk nɑn niib mɑnŋ kul pɑɑk,</verse>
				<verse number="20">k yien’m ɑ: «Lol nbɑ k Yennu senn tul’i ɑ yin sɑk’l nɑ sɔn e nɑ.»</verse>
				<verse number="21">Muois biɑ din tuu mii sɔn mɑnŋ Yenjiɑntu lɑnbounŋ nɑ pɑɑk e, nɑn bonsiɑl kul nbɑ k b diɑ jiɑntl Yennu nɑ pɑɑk.</verse>
				<verse number="22">Bɑlmɔni e, Yennu senni wɑnnu ni, sɔn e din tuu ŋɑnm bont kul k l be fɑnu k k mɔk biit, k sɔn i kii nyii, Yennu kɑn nyik cɑb niib biit.</verse>
				<verse number="23">L pɑɑk, l din tuu kpɑɑ tɑlɑs e k bin mɑnn mɑlunŋ k ŋɑnm bonɑ nbɑ tie *Yendɔunŋ ni bonɑ ninnɑɔnŋ nɑ, ŋɑɑn mɑlunŋ nbɑ cie nisɑɑlk yɑl sɑɑ ŋɑnm Yendɔunŋ ni bonɑ tiɑɔnŋ.</verse>
				<verse number="24">Klistu din k kuɑ jɑɑnti buol nbɑ k nisɑɑlk ŋɑnm, k l tie Yendɔunŋ ni bont nbɑ tie l bɑlmɔni nɑ ninnɑɔnŋ nɑ ni kɑɑ. Ŋɑɑn u din sɑɑn kuɑ Yendɔunŋ mɔnŋ mɔnŋ ni e, siɑn nbɑ k u be Yennu tuɑnn t pɑɑk nɑ.</verse>
				<verse number="25">Suifnbɑ mɑnntieb yudɑɑnɔ nɑ tuu kuɑ nɑn bonkobt sɔn buol nbɑ tie Yennu yɑl nɑn bɑlmɔni nɑ ni yonm kuɑ e binn kul nuɑk ni, ŋɑɑn Klistu ŋɑnin din k kuɑ lenŋ tɑɑl fuunu munŋɑ kɑɑ wɑɑ, k jii u mɔnŋ k mɑnn mɑlunŋ.</verse>
				<verse number="26">L ii dinŋ ii bo i tie nnɑ i e, ŋɑnn lɑɑ din nyii *dulnyɑ nɑmu pinpiik ni wɑɑ, u din bo sɑɑ di fɑlɑ tɑɑl bonciɑnn. Ŋɑɑn mɔtɑɑnɑ, yuo nbɑ ji tɑn pel juontu nɑ k u din dɔkt ɑ wun jii u mɔnŋ k mɑnn mɑlunŋ k kpien biit.</verse>
				<verse number="27">Yennu senn ɑ sie k nilɔ kul n kpo yonm kuɑ, k l puolpo Yennu n bu u buut.</verse>
				<verse number="28">Nnɑ e mun, Klistu din jii u mɔnŋ k mɑnn mɑlunŋ yonm kuɑ k nyinn nifosɑɑli bonciɑnn biit nɑ. U tɑn sɑɑ jen ɑ, ŋɑɑn l k tie u tɑn sɑɑ nyinn niib biit kɑɑ, ŋɑɑn u tɑn sɑɑ tul bin nbɑ guu’u nɑ fielu.</verse>
			</chapter>
			<chapter number="10">
				<verse number="1">*Suifnbɑ *senni nɑ k wɑnn bonɑ nbɑ tie bɑnnu nbɑ nɑn bɑlmɔni, ŋɑɑn l tie bonŋɑnɑ nbɑ sɑɑ bɑɑl nɑ ninnɑɔnŋ o. L pɑɑk, lɑɑ wɑnt bɑɑ sii mɑnn *mɑlunŋ binn kul bɑnnu nbɑ nɑ, l kɑn bɑn te k bin nbɑ nɑkn Yennu nɑ, ii tie niŋɑnm u buol ni.</verse>
				<verse number="2">L mɑlunŋ ii bo ii fit te k niib tie niŋɑnm Yennu buol ni e, b din bo sɑɑ mɑnn yonm kuɑ e ŋɑɑn ji nyik, k biit ji kii wɑɑ’b.</verse>
				<verse number="3">Ŋɑɑn binn n tuu binn mɑlunŋ tuonɑ nɑ kpɑn din tiɑn niib nɑ b biit po e.</verse>
				<verse number="4">K mɑɑn nɑɑjɑi nɑn bujɑi sɔn nɑ k fit nyinn biit.</verse>
				<verse number="5">L pɑɑk, *Klistu nbɑ din yɑɑ wun sik tingbounŋ nɑ ni yuo nbɑ nɑ, u din yet Yennu ɑ: «A k luon bin tul’ɑ mɑlunŋ nɑn piini kɑɑ, ŋɑɑn ɑ nɑn gbɑnɑnt e k tul’n,</verse>
				<verse number="6">k biɑ k mɔk pɑlpienn nɑn mɑlunŋ nbɑ k b tie biit nyikcɑbu pɑɑk nɑ.</verse>
				<verse number="7">L pɑɑk e te k n din yet ɑ: ‹Yennu, min e nɑ, n sɑɑ tun ɑ lonm nɑn lɑɑ diɑn Yennu kɑdɑɑɔk ni k yet n po bɑnnu nbɑ nɑ.› »</verse>
				<verse number="8">Sinsinn, u din yet ɑ: «A k luon bin tul’ɑ mɑlunŋ nɑn piini, nɑn bonkobt nbɑ k b jokt muu nɑ nɑn mɑlunŋ nbɑ k b tuu mɑnn biit pɑɑk, k ɑ biɑ k mɔk pɑlpienn l pɑɑk.» Ŋɑɑn b din mɑnn l mɑlunŋ nɑn senni nbɑ wɑnn bɑnnu nbɑ nɑ e.</verse>
				<verse number="9">L puolpo k u biɑ yet ɑ: «Yennu, min e nɑ, n sɑɑ tun ɑ lonm ɑ.» L pɑɑk, k Klistu fɑɑ kpien mɑlnkpelɑ nɑ, ŋɑɑn jii u mɑlunŋ nɑ k senn l setu ni.</verse>
				<verse number="10">Yiesu Klistu din tun lin nbɑ k Yennu luon wun tun nɑ, k jii u gbɑnɑnt k mɑnn mɑlunŋ yonm kuɑ k l jɑnŋ nɑn niib kul ɑ, k fɑt’t biit ni.</verse>
				<verse number="11">Mɑnntuɑ kul tuu sie e dɑɑl n tuu dɑɑl k tuun u tuonn, k tun k mɑnn mɑlnbuolyenŋ, ŋɑɑn k l kɑn fit k nyinn biit.</verse>
				<verse number="12">Ŋɑɑn Klistu ŋɑnin din mɑnn mɑlunŋ yonm kuɑ e, lin nbɑ mɔk yiikuo yuo kul biit pɑɑk, ŋɑɑn ŋmɑt duo *Yendɔunŋ ni k kɑl Yennu niidiitu po.</verse>
				<verse number="13">Lenŋ e k u be k guu mɔkmɔk nɑn yuo nbɑ k Yennu tɑn sɑɑ te k wun ŋmɑɑ u dɑtɑi.</verse>
				<verse number="14">Nnɑ e k ŋuɑ din mɑnn mɑln-yenml k te k bin nbɑ tie Yennu yɑb nɑ tien niŋɑnm Yennu buol ni nɑn yuo nbɑ kɑɑ gbennu.</verse>
				<verse number="15">K Foŋɑnm mun biɑ tien’t u *siɑlɑ k yet sinsinn ɑ:</verse>
				<verse number="16">«I Yonmdɑɑnɔ yet ɑ: ‹Mɑɑ yɑɑ n tul’b *lol nbɑ e nɑ dɑɑl mɑnŋ puolpo. N tɑn sɑɑ tien n senni b pɑlɑ ni, k diɑn b dudukt ni.› »</verse>
				<verse number="17">L puolpo k u biɑ ŋɑnm yet ɑ: «N ji kɑn mi k tiɑl b biit nɑn b tuonbiit nɑ po jik.»</verse>
				<verse number="18">Ŋɑɑn nyikcɑbu nbɑ be nɑ, l ji k kpɑɑ tɑlɑs nɑn bin mɑnn mɑlnsiɑɔk biit pɑɑk.</verse>
				<verse number="19">N nɑɑ wɑɑs, Yiesu sɔn pɑɑk k t mɔk pɑlcienn nɑn tin kuɑ buol nbɑ tie Yennu yɑl nɑn bɑlmɔni nɑ ni.</verse>
				<verse number="20">Yiesu e luot mɑnfuol sɔnpɑɑnu jɑɑnti dieok cincenn ni k tul’t, k ŋɑnn e tie u gbɑnɑnt.</verse>
				<verse number="21">T mɑnntɔjɑɑnn nbɑ yen Yennu ŋɑɑk mɑnŋ.</verse>
				<verse number="22">L pɑɑk, ŋɑɑnt mɑn k tin cɑt nɑkn Yennu nɑn pɑlɑ nbɑ gbie nɑn bɑlmɔni kuukuɑ nɑn bɑlmɔni yɑdɑ, k dɑɑ mɔk bilsuk, k dɑɑ mɔk *siɑl ɑ dudukbiit t pɑl ni, kii mɔk gbɑnɑnt nbɑ k b din wuul nɑn nyun nbɑ kɑɑ jɑknt nɑ.</verse>
				<verse number="23">Ŋɑɑnt k tii diɑ dindɑnn nbɑ k t fiit wɑnn nɑ fɑnu mɑn, k dɑɑ bils, k mɑɑn wun nbɑ din senn mɔsonn k tul’t nɑ k ŋmɑt puol.</verse>
				<verse number="24">Ŋɑɑnt mɑn k tii guu lieb, kii mɔk lonm nɑn lieb, kii tuun tuonŋɑnɑ,</verse>
				<verse number="25">k dɑɑ nyikt lɑknɑ nɑn t lieb nɑn nisiɑb nbɑ nyikt lɑknu biɑnŋ nbɑ nɑ, ŋɑɑn tii cien t lieb pɑlɑ, k dɑɑ mɑntk yɑɑ tɑɑ ji lɑɑt k Yonmdɑɑnɔ dɑɑl mɑnŋ pel nɑ.</verse>
				<verse number="26">Tɑɑ bɑnn bɑlmɔni mɑnŋ nbɑ fiit wɑnn’t nɑ, t i biɑ kii luon k tii tuun biit i e, mɑlnsiɑɔk ji kɑɑ k sɑɑ wuul t biit mɑnŋ.</verse>
				<verse number="27">L i tie nnɑ i e, lin nbɑ ji biɑl tie tii tiin jɑŋmɑɑni e, kii guu lin nbɑ sɑɑ bɑɑl. Ŋɑnn e tie buut nɑn muciɑɔnŋ nbɑ tɑn sɑɑ biil Yennu dɑtɑi nɑ.</verse>
				<verse number="28">Wun nbɑ din tuu yet Muois senni nɑ weiu, k niib bɑnn k tien siɑlɑɑdɑnm bɑnle ɑmi bɑntɑ, b din tuu kpi’u, k ninbɑtinu kɑɑ.</verse>
				<verse number="29">L pɑɑk, nilɔ nbɑ fiɑk Yennu Bijɑ mɑnŋ k k bɑɑkt sɔn nbɑ te k Yennu *lol nɑ gbie, k biɑ te k u tie Yennu yuɑ nɑ, k suki Foŋɑnm nbɑ tien ninkpɑbɑɔnŋ nɑ, biknt l dɑɑnɔ k lɑɑn u tubdɑtbiiuk nbɑ sii tie biɑnŋ nbɑ.</verse>
				<verse number="30">K mɑɑn t mi wun nbɑ din yet ɑ: «Min e sɑɑ pɑ pɑnn k jiin biit.» K u biɑ yet ɑ: «T Yonmdɑɑnɔ e tɑn sɑɑ bu u niib buut.»</verse>
				<verse number="31">L tie bonbilɑnkɑnt e, k suɑ n tɑn kuɑ mɑnfodɑɑnɔ Yennu wutuol ni.</verse>
				<verse number="32">Ii tiɑn mɑn yuo nbɑ gɑl nɑ lɑbɑɑl. Yennu yentu nbɑ din yent i pɑɑk yuo nbɑ, i din di fɑlɑ bonciɑnn, ŋɑɑn l fɑlsiɑl din k nyɑnn’i ni.</verse>
				<verse number="33">Yenn-yuo b din tuu suki’i, k dint’i fɑlɑ biɑk niib ni, k lielyuo mun, i din tien siil nɑn yin sonm bin nbɑ k b dint’b fɑlɑ nɑ.</verse>
				<verse number="34">I din mɔk ninbɑtinu nɑn bin nbɑ be dɑnsɑli ni, k siɑn-yuo bin din tɑn fɑt i fɑɑl, ŋɑɑn k i din gɑɑl l fɑlɑ nɑn pɑlpienn, k mɑɑn i din mi nɑn i mɔk mɔktuk nbɑ ŋɑn k cie tingbounŋ ni yɑl k biɑ sii be nɑn yuo nbɑ kɑɑ gbennu.</verse>
				<verse number="35">L pɑɑk, i dɑɑ nyikt l dindɑnn, k mɑɑn l bɑɑt nɑn nyɔciɑɔnŋ o.</verse>
				<verse number="36">L ŋɑn k yii mɔk suklu, k fit tun Yennu nbɑ luon lin nbɑ nɑ, k lɑ wɑɑ din senn mɔsonn ɑ u sɑɑ tul’t lin nbɑ nɑ.</verse>
				<verse number="37">K mɑɑn lɑɑ diɑn Yennu lolkpel kɑdɑɑɔk ni nɑ ɑ: «L tenn yuo wɑɑnm-nnɑ e k wun nbɑ bɑɑt nɑ sɑɑ bɑɑl, k kɑn wei nɑn bɑɑlu.</verse>
				<verse number="38">Ŋɑɑn wun nbɑ tie niŋɑnɔ n buol ni nɑ sɑɑ lɑ mɑnfuol u yɑdɑ nɑ pɑɑk, ŋɑɑn l i tie k u ŋmɑt puol, n tɑn kii mɔk pɑlpienn nɑn’ɔ.»</verse>
				<verse number="39">Tinm k tie nɑn bin nbɑ ŋmɑt puol k bot nɑ kɑɑ, ŋɑɑn t tie nɑn bin nbɑ tien Klistu yɑdɑ k lɑɑt fielu nɑ e.</verse>
			</chapter>
			<chapter number="11">
				<verse number="1">Yɑdɑ tie, tɑɑ k mɔk bilsuk nɑn bont nbɑ k t mɔk dindɑnn l pɑɑk nɑ set be, ŋɑɑn dɑɑ k lɑ’l nɑn t ninbinn nɑ e.</verse>
				<verse number="2">Yennu din pɑk yɑɑyuo ni niib nɑ b yɑdɑ pɑɑk e.</verse>
				<verse number="3">T yɑdɑ pɑɑk e k t bɑnn nɑn Yennu din tul mɔb k *dulnyɑ tien, k tɑɑ lɑɑt bonɑ nbɑ nɑ u din k jii bonsiɑl nbɑ k t lɑɑt nɑ kɑɑ k nɑn.</verse>
				<verse number="4">Abel yɑdɑ pɑɑk e k u din mɑnn mɑnnu tul Yennu k l mɑnnu ŋɑn k gɑl Kɑɑen yɑl. U yɑdɑ pɑɑk e k Yennu din yet ɑ u tie niŋɑnɔ ŋuɑ Yennu buol ni, k mɑɑn Yennu tiɑɔnŋ din gɑɑl u piini nɑ wɑɑ. Abel din kpo wɑɑ, ŋɑɑn u yɑdɑ pɑɑk e k u biɑ lek dɑɑ piɑk.</verse>
				<verse number="5">Enɔk yɑdɑ pɑɑk e k u din tɑn k kpo, ŋɑɑn k Yennu din jii’u k duo nɑn’ɔ *Yendɔunŋ ni, k suɑ ji k lɑ’u, k mɑɑn Yennu e ponŋ din jii’u. K l diɑn Yennu lolkpel kɑdɑɑɔk ni, ɑ yuo nbɑ k Yennu dɑɑ din k jii’u nɑ, u din penn Yennu pɑl ni wɑɑ.</verse>
				<verse number="6">Nilɔ i kii tien Yennu yɑdɑ, l dɑɑnɔ kɑn fit penn ŋuɑ Yennu pɑl ni, k mɑɑn wun nbɑ kul bɑɑt Yennu buol ni, l kpɑɑ tɑlɑs k l dɑɑnɔ n tien yɑdɑ nɑn Yennu set be k tien bin nbɑ kpɑɑn’ɔ nɑ nyuɑt.</verse>
				<verse number="7">Noe yɑdɑ pɑɑk e din te k u gbɑt Yennu kpɑɑni nbɑ piɑk lin nbɑ k Noe dɑɑ din k fit lɑ’l nɑn u ninbinn nɑ po. U din sɑk Yennu mɔb k kpɑɑ ŋɑlngbenŋl, k ŋuɑ nɑn u ŋɑɑtieb kuɑ lenŋ k lɑ fielu wɑɑ. Ŋɑnn e din wɑnn nɑn tingbounŋ nɑ niib mɔk biit Yennu buol ni, ŋɑɑn k Noe yɑdɑ mɑnŋ pɑɑk k Yennu din yet, ɑ u tie niŋɑnɔ u buol ni.</verse>
				<verse number="8">Yɑdɑ pɑɑk e din te k Ablɑɑhɑɑnm sɑk Yennu yiini, k sɑɑn tinŋ nbɑ k Yennu din senn mɔsonn k yɑɑ ɑ u sɑɑ tul’ɔ nɑ ni. U din nyik u mɔnŋ duo e, ŋɑɑn k k mi wɑɑ sɑɑ siɑn.</verse>
				<verse number="9">U yɑdɑ pɑɑk e k u din dɑɑ tie sɑɑmɔ tinŋ nbɑ k Yennu din senn mɔsonn k yɑɑ ɑ u sɑɑ tul’ɔ nɑ ni. U din be bonkobgbɑnt lɑnbont ni e. U wɑɑs Isɑɑk nɑn Sɑɑkɔb nbɑ mun din tɑn gɑɑl Yennu mɔsonn nɑ din be l biɑnŋ e.</verse>
				<verse number="10">K mɑɑn Ablɑɑhɑɑnm din guu, ɑ wun tɑn kuɑ duo nbɑ k Yennu din buɑn k mɑɑ k l fiɑkl wɑki hei nɑ ni e.</verse>
				<verse number="11">Ablɑɑhɑɑnm din gɑl nɑn mɑtuk ɑ, k Sɑɑlɑ mun din tie puokɑnmɑtl e, ŋɑɑn k Ablɑɑhɑɑnm yɑdɑ pɑɑk k u din fit lɑ bik, k mɑɑn u din mi nɑn wun nbɑ din senn mɔsonn mɑnŋ nɑ k ŋmɑt puol.</verse>
				<verse number="12">L pɑɑk, Ablɑɑhɑɑnm nbɑ din tie nilɔ nbɑ ji tɑn k fɔk nɑn kuun nɑ, ŋɑɑn u kuukuɑ yɑɑbuonɑ e tɑn yɑb nɑn ŋmɑɑbilɑ nbɑ yɑb biɑnŋ nbɑ nɑ, k biɑ yɑb nɑn mɔkgbenŋl gbingbɑnn pɑɑk tɑnbiini nbɑ yɑb k kɑɑ kɑnn biɑnŋ nbɑ nɑ.</verse>
				<verse number="13">Niib nbɑ nɑ kul din tuu tɑn kpo nɑn b yɑdɑ ŋɑɑn dɑɑ k gɑɑl lin nbɑ k Yennu din senn mɔsonn, ɑ u sɑɑ tul u niib nɑ, ŋɑɑn b yɑdɑ mɑnŋ pɑɑk, b din dɔnŋ lɑ’l bɑnfɔkl e wɑɑ k biɑ gɑɑl nɑn l tie bonŋɑnn e. B din bɑnn k sɑk nɑn b tie sɑɑnm e k tie kunsɑnnɑ tingbounŋ nɑ ni.</verse>
				<verse number="14">Niib nbɑ yien lin nbɑ nɑ, fiit k wɑnt nɑn b lek dɑɑ kpɑɑn b tiɑɔnŋ duo siɑl po e.</verse>
				<verse number="15">Niib mɑnŋ ii dinŋ ii pɑbi bɑɑ ponŋ nyii duo nbɑ nɑ po i e, b din bo sɑɑ fit ŋmɑt ɑ.</verse>
				<verse number="16">Ŋɑɑn b bɑkɑ din be Yendɔunŋ ni duo nbɑ cie nɑ po e. K l pɑɑk Yennu k tiin fei nɑn bin yiin’ɔ b Yennu, k mɑɑn u ponŋ din ŋɑnm dosɑu e k guun’m.</verse>
				<verse number="17">Yuo nbɑ k Yennu din bikn’ɔ nɑ, Ablɑɑhɑɑnm yɑdɑ pɑɑk e biɑk, k u din jii u bijɑ Isɑɑk, ɑ wun mɑnn *mɑlunŋ k tul Yennu. Ŋuɑ Ablɑɑhɑɑnm e k Yennu din senn’ɔ mɔsonɑ, ŋɑɑn k u biɑ wɑnn Yennu nɑn u tien siil k sɑɑ jii u bijɑyenml k tien mɑlunŋ k tul’ɔ.</verse>
				<verse number="18">Ŋɑɑn Yennu din ponŋ yet’ɔ ɑ: «Isɑɑk ni e k ɑ tɑn sɑɑ lɑ yɑɑbuonɑ nbɑ k n din senn mɔsonn, ɑ n sɑɑ tul’ɑ nɑ.»</verse>
				<verse number="19">Ŋɑɑn Ablɑɑhɑɑnm din dukn nɑn Yennu mɔk yiikuo nbɑ sɑɑ fiin nilɔ kuun ni e. L pɑɑk e k Yennu din jiin u bik k tul’ɔ, k l nɑɑn nɑn u fiil kuun ni nɑ e.</verse>
				<verse number="20">Isɑɑk yɑdɑ pɑɑk e din te k u yɑt yetŋɑnm Sɑɑkɔb nɑn Esɑɑu pɑɑk k jiin lin nbɑ sɑɑ bɑɑl nɑ.</verse>
				<verse number="21">Yuo nbɑ k Sɑɑkɔb din yɑɑ wun kpo nɑ, u yɑdɑ pɑɑk e din te k u yɑt yetŋɑnm Suosiɑf bonjɑi nɑ pɑɑk, k din tɑn diin u pɑtu k jiɑnt Yennu.</verse>
				<verse number="22">Suosiɑf mɑnfuol nbɑ din tɑn yɑɑ lin gbenn yuo nbɑ nɑ, u yɑdɑ pɑɑk e k u din pɑk Islɑɑeltieb nyinu po Ejipt tinŋ ni, k biɑ din wɑnn’b bɑɑ tɑn sɑɑ tien u kpɑbɑ biɑnŋ nbɑ.</verse>
				<verse number="23">B yɑdɑ pɑɑk e k Muois bɑɑ nɑn u nɑɑ nbɑ din mɑl’ɔ yuo nbɑ nɑ, b din bɔl’ɔ k tɑn jɑnŋ ŋmɑɑli ŋɑntɑ, k mɑɑn b din lɑ k u fɑn, k b k tiin kpɑnbɑl *senni nɑ jɑŋmɑɑni.</verse>
				<verse number="24">Muois nbɑ din tɑn kpɑɑt yuo nbɑ, u yɑdɑ pɑɑk e k u din k sɑk bii yi’u Fɑɑlɑɑɔn nɑ bipuo nɑ bijɑ.</verse>
				<verse number="25">U din sɑk nɑn wun di fɑlɑ nɑn Yennu niib e, ŋɑɑn k k sɑk biit pɑlpienn nbɑ tuu be yuo wɑɑnm-nnɑ nɑ.</verse>
				<verse number="26">U din dukn ɑ b i suki’ɔ *Klistu pɑɑk, l mɔk nyuɑt bonciɑnn k cie Ejipt tinŋ ni mɔktuk kul ɑ, k mɑɑn u ninbinn din kpɑɑ nyuɑt nbɑ bɑɑt nɑ pɑɑk e.</verse>
				<verse number="27">Ŋuɑ Muois yɑdɑ pɑɑk e din te k u nyii Ejipt, k k jie kpɑnbɑl nɑ wutuol jɑŋmɑɑni, ŋɑɑn lek sɑɑ tuɑnn k mɑɑn l nɑɑn nɑn u lɑɑt Yennu nbɑ k suɑ k lɑɑt’ɔ nɑn ninbinn nɑ.</verse>
				<verse number="28">U yɑdɑ pɑɑk e din te k u din piin *yuktgɑltiɑlu jɑɑnm, k din senn senni, ɑ bin mii sɔn b ŋei tɑnmɔi pɑɑk, ɑ k kuun mɑlɑkɑ nɑ tɑn dɑɑ kpi Islɑɑeltieb bijɑkpelɑ.</verse>
				<verse number="29">Islɑɑeltieb yɑdɑ pɑɑk e k mɔkmunŋ nɑ din bɔkt k tien tinkuonŋ k tul’b k b puot, ŋɑɑn k Ejipt-tieb mun din bikn ɑ bin puot, k mɔkl mɑnŋ nyun nɑ jiin mubn k dii’b.</verse>
				<verse number="30">Islɑɑeltieb nbɑ din tɑn bɑɑl Seliiko yuo nbɑ, b yɑdɑ pɑɑk e, k b din sonm lint l juonɑ dɑɑ ŋɑnlole, k l bɑɑ.</verse>
				<verse number="31">Puocunconn nbɑ k b yi’u Lɑɑhɑɑb nɑ yɑdɑ pɑɑk e din te k Islɑɑeltieb din k kpii’u, ŋɑɑn kpii bin nbɑ din k sɑk Yennu mɔb nɑ, k mɑɑn Lɑɑhɑɑb din gɑɑl Islɑɑeltieb niib nbɑ din bɑɑl, ɑ bin diit duo mɑnŋ ni nɑ sɑɑɔnŋ.</verse>
				<verse number="32">N sɑɑ pɑk bee k pukn i? Yuo sɑɑ pɔt’n nɑn k n wɑnn’i Sedeɔn lɑbɑɑl, nɑn Bɑɑlɑɑk lɑbɑɑl, nɑn Sɑnmsɔn lɑbɑɑl, nɑn Sefte lɑbɑɑl, nɑn Dɑɑfiid lɑbɑɑl, nɑn Sɑɑmuel lɑbɑɑl, nɑn *Yennu sɔkniinbɑ lɑbɑɑl.</verse>
				<verse number="33">B yɑdɑ pɑɑk k b siɑb din kɔn k nyɑnn tini, k siɑb tun lin nbɑ k Yennu luon k lɑ lin nbɑ k Yennu din senn mɔsonn nɑn u sɑɑ tul’b nɑ. K siɑb suol yɑnbɔlɑ mɔi,</verse>
				<verse number="34">k siɑb mun kpien mupieunŋ, k siɑb tin nyii juk-bɑnjɑi kuun ni. K siɑb mun din tie tɑli e ŋɑɑn din tɑn kpɑnt pɑɑlb, k siɑb mun din tuok tɑb nɑn pɑnŋ k kɔn nyɑnn dɑtɑi.</verse>
				<verse number="35">K puosiɑb din lɑ b nikpiinm nbɑ din kpo nɑ fiil kuun ni. K siɑb din be k niib buo’b k kpii’b, k b k yet Yennu weiu ɑ bin nyi kuun mɑnŋ ni, k mɑɑn b luon bin fiil kuun ni k lɑ mɑnfuol nbɑ cie tingbounŋ nɑ yɑl.</verse>
				<verse number="36">K niib din dɑɑn siɑb nyɑtuk, k biɑ buo’b gbɑnn, k b bɑɑn b siɑb jɑlt, k jii’b sɑɑn kuɑn’m dɑnsɑli ni.</verse>
				<verse number="37">B din jɑɑt b siɑb tɑnɑ e, k ŋmɑ b siɑb nɑn kɑnpintɑnbɑ juki k poli’b, k b jikt juk-bɑnjɑi k kpi b siɑb, k lieb din liɑ pegbɑnt, k lieb biɑ liɑ bugbɑnt k lin nɑn nɑmu, k niib muks’b k dint’b fɑlɑ biɑk.</verse>
				<verse number="38">Tingbounŋ nɑ tieb din k jɑnŋ nɑn bii be nɑn’m. K b din lin yiek kunkuot pɑɑk nɑn juɑt ni, k lin duɑ tɑnfiɑt nɑn fɔli ni.</verse>
				<verse number="39">Bin nbɑ nɑ kul yɑdɑ pɑɑk e k Yennu din yet ɑ b tie niŋɑnm, ŋɑɑn k b din k gɑɑl lin nbɑ k u din senn mɔsonn, ɑ u sɑɑ tul u niib nɑ,</verse>
				<verse number="40">k mɑɑn t pɑɑk e k u din mɑntk duki bonsiɑl nbɑ cie nɑ po, ŋɑnn e tie ɑ u sɑɑ te k tinm nɑn ŋɑnm n tɑn lɑkn kii be binbenŋ nbɑ k b mɔk nɑ ni.</verse>
			</chapter>
			<chapter number="12">
				<verse number="1">Nibul nɑ kul tie siɑlɑɑdɑnm e k lint’t. L pɑɑk, ŋɑɑnt k tin yɑbl k fok lu lin nbɑ kul sɑɑ guɑl’t *Klistu sɔnu ni, nɑn biit nbɑ sɑɑ suol’t. Ŋɑɑnt k tin di suklu k gbɑɑ gbɑɑl nbɑ yɑɑ lin bɑɑl’t nɑ.</verse>
				<verse number="2">Ŋɑɑnt k tin kpɑn kpɑɑ t ninbinɑ Yiesu pɑɑk. Ŋuɑ e k t yɑdɑ gɑɑ u pɑɑk l pinpiik ni wɑɑ nɑn l juontu ni nɑ. U din dii fɑlɑ dɑpunpunn pɑɑk nɑn suklu k k tin fei, k mɑɑn u din mi pɑlpienn nbɑ guu’u nɑ po, k mɔtɑɑnɑ u ji kɑl Yennu nɑɑngbounŋ nɑ niidiitu po. Nɑ din k te k u nyik u yɑblu, k mɑɑn pɑlpienn nbɑ din bɑɑt u pɑɑk nɑ pɑɑk, u din k dukn k l mɔk’ɔ fei nɑn wun kpo l dɑpunpunn pɑɑk, ŋɑnn e te k u ji kɑl Yennu nɑɑngbounŋ pɑɑk u niidiitu po mɔtɑɑnɑ.</verse>
				<verse number="3">Nn, ii duki mɑn Yiesu po, biitdɑnm din nɑn’ɔ e, ŋɑɑn u din sɑk k gɑɑl l kul nɑn suklu. L pɑɑk, i dɑɑ te k i pɑlɑ wɑt k i bɑɑ.</verse>
				<verse number="4">L i tie k i kɔn nɑn biit, i dɑɑ k kɔn tieee k l sɑɑ jɑnŋ nɑn kuun.</verse>
				<verse number="5">I k tiɑn Yennu nbɑ kpɑɑn’i nɑn bɑɑ nbɑ tuu kpɑɑn u wɑɑs biɑnŋ nbɑ nɑ ɑɑ? L diɑn ɑ: «N bijɑ, Yonmdɑɑnɔ ii ŋmɑnn ɑ tubl, fɑn gɑɑl’l nɑn pɑlpienn. L i tie k u yɑki nɑn’ɑ, ɑ dɑɑ te k ɑ pɑl ni n biil,</verse>
				<verse number="6">k mɑɑn Yonmdɑɑnɔ ŋmɑni wun nbɑ k u luon’ɔ nɑ tubl, k buo dɑɑnsuɑ kul nbɑ, k u mi nɑn u tie u bijɑ.»</verse>
				<verse number="7">Yɑbt i fɑldinu pɑɑk mɑn, nɑn bɑɑ nbɑ tuu dɑt u bijɑ tubl nɑ. Tubdɑtu mɑnŋ e wɑnn nɑn Yennu set gɑɑl’i k tien’i u wɑɑs. Bijɑsuɑ be k u bɑɑ k ŋmɑni u tubl ii?</verse>
				<verse number="8">L i tie k u k dɑt i tubɑ nɑn wɑɑ tie u wɑɑs kul biɑnŋ nbɑ nɑ, ŋɑnn l wɑnt nɑn i tie kpen-k-ŋmiɑ e, i k tie u wɑɑs kɑɑ.</verse>
				<verse number="9">T bɑɑnbɑ nbɑ be tingbounŋ nɑ ni, b tuu dɑɑl t tubɑ, k t tien’m nibɑɑkl. L pɑɑk, l ŋɑn k t mɑntk sikn t mɔnŋ k tul Yennu, wun nbɑ tie t *Yendɔunŋ ni Bɑɑ nɑ, k fit kii mɔk mɑnfuol.</verse>
				<verse number="10">T bɑɑnbɑ nbɑ be tingbounŋ nɑ ni din jii yuo wɑɑnm-nnɑ k dɑɑl t tubɑ bɑɑ luon biɑnŋ nbɑ, ŋɑɑn Yennu ŋɑnin dɑɑl t tubɑ t mɔnŋ sonml pɑɑk e, ɑ t binbenŋ n ŋɑnm kii yien nɑn ŋuɑ Yennu binbenŋ nɑ.</verse>
				<verse number="11">Tubdɑtu yuo ton e, l k mɔk pɑlpienn, ŋɑɑn l puolpo e wɑɑ, k bin nbɑ dii tubdɑtu fɑlɑ nɑ, ji tuu lɑ l nyuɑt nbɑ tie mɑnu nɑn binbenŋ nbɑ gbuot Yennu nunm.</verse>
				<verse number="12">L pɑɑk, i ŋɑnm donn i nii nbɑ bɑk nɑ, k ŋɑnm wɑkl i dunɑ ni,</verse>
				<verse number="13">kii tuɑk sɔnu nbɑ tuok, ɑ k wun nbɑ k u tɑɑ wɔb n lɑ lɑɑfiɑ ŋɑɑn dɑɑ kpet.</verse>
				<verse number="14">I yɑbl i mɔnŋ pɑɑk kii mɔk mɑnu yinm nɑn niib kul sinsuuk ni, kii biɑ kii mɔk binbenŋ nbɑ gbuot Yennu nunm, k mɑɑn suɑ i kii mɔk ŋɑnn, l dɑɑnɔ tɑn kɑn lɑ Yonmdɑɑnɔ.</verse>
				<verse number="15">Guut i mɔnŋ mɑn k tɑn dɑɑ kɔnŋt Yennu ninkpɑbɑɔnŋ nɑ. I suɑ dɑɑ tie nɑn penn nbɑ tuu piɑ k u suun tie lɑbt nbɑ sɑɑ fit biil niib bonciɑnn nɑ.</verse>
				<verse number="16">I suɑ dɑɑ tuun boncuncontuonɑ ɑmi k k bɑɑkt lin nbɑ tie Yennu yɑl nɑn Esɑɑu, wun nbɑ din jii u sɑɑkɑt k dɑɑ jiet k dii tɑɑl yonm nɑ.</verse>
				<verse number="17">I mi nɑn l puolpo u din tɑn luon wun gɑɑl u bɑɑ yetŋɑnm k mɔ nɑn nyin-nyuut ŋɑɑn k u bɑɑ yet, k mɑɑn Esɑɑu din k lɑ sɔnu nbɑ k u sɑɑ tien k lebt wɑɑ ponŋ din biil lin nbɑ nɑ.</verse>
				<verse number="18">Tɔn, yinm k bɑɑl juɑl nbɑ k i fit sii’l nɑn Islɑɑeltieb nbɑ din bɑɑl Siinɑi juɑl buol nɑ kɑɑ, siɑn nbɑ k mupieunŋ din di k bunbɔnn bɔnn, k wonpɑɑluk dɑ,</verse>
				<verse number="19">k kɑtkɑɑk bui, k kunkɔl pɑk lɑbɑɑl, k bɑɑ din gbɑt l kunkɔl mɑnŋ yuo nbɑ, b din jɑk bɑlunŋ o, k ji k luon l kunkɔl n pɑk pukn.</verse>
				<verse number="20">K mɑɑn *senni nbɑ k b gbɑt nɑ, pɑɑk b nii wɑɑ. L din yet ɑ; «Nilɔ kuo bonkobsiɑɔk ii lek i sii juɑl mɑnŋ, bin jɑɑt’ɔ tɑnɑ k kpi’u.»</verse>
				<verse number="21">L buol ni din mɔk jɑŋmɑɑni bonciɑnn, k Muois din yet ɑ: «Jɑŋmɑɑni mɔk’n, k n gbɑnu jekl.»</verse>
				<verse number="22">Ŋɑɑn yinm ŋɑnin bɑɑl juɑl nbɑ yɑɑ sɑnn yi *Siiɔn, lin nbɑ tie Yennu nbɑ fo nɑ duo nbɑ tie Yendɔunŋ ni Selusɑɑlenm, siɑn nbɑ k mɑlɑkɑɑnbɑ tusɑ tusɑ lɑkn nɑn pɑlpienn.</verse>
				<verse number="23">I bɑɑl tintɑɑnu buol nbɑ k l mɔtɑɑɔk niib tie Yennu wɑɑkpeli e k b sɑnɑ diɑn Yendɔunŋ ni. I bɑɑl Yennu nbɑ tie nisɑɑlk kul bɑlbuulɔ nɑ buol ni, nɑn bin nbɑ tie niŋɑnm Yennu tuɑnn k u te k b be binbenŋ nbɑ gbuot u nunm nɑ sei buol ni e.</verse>
				<verse number="24">I bɑɑl Yiesu, wun nbɑ tie sindɑntinnɔ k bɑɑl nɑn Yennu lolpɑɑnn nɑ buol e. I bɑɑl Yiesu buol, k u sɔn nbɑ din nyii u ni nɑ wɑnt mɑɑn nbɑ ŋɑn k gɑl Abel sɔn.</verse>
				<verse number="25">L pɑɑk, ii mi mɑn k i yet wun nbɑ kpɑɑn’i nɑ mɔb, k mɑɑn Islɑɑeltieb nbɑ din yet wun nbɑ din kpɑɑn’m tingbounŋ nɑ ni mɔb nɑ, k u din tɑn k nyik b tubdɑtu, k t i yet wun nbɑ nyii Yendɔunŋ ni nɑ kpɑɑni nɑ, t tɑn sɑɑ tien nlee k nyi tubdɑtu ni?</verse>
				<verse number="26">L yuo nɑ, u kunkɔl din nik tingbounŋ nɑ e, ŋɑɑn mɔtɑɑnɑ u senn mɔsonn k yet ɑ: «N ji kɑn nik tingbounŋ nɑ kuukuɑ kɑɑ, ŋɑɑn n ji tɑn sɑɑ nik tingbounŋ nɑ nɑn sɑnpɑɑpo e wɑɑ tɑɑl yonm kuɑ biɑk.»</verse>
				<verse number="27">Mɔbonɑ nbɑ yet ɑ: «Tɑɑl yonm kuɑ biɑk,» nɑ wɑnt nɑn bonnɑnkɑɑ kul tɑn sɑɑ nik k yɑt bot l binbebuol e, ŋɑɑn k lin nbɑ tɑn kɑn fit nik nɑ ŋɑnin n tɑn biɑl.</verse>
				<verse number="28">L pɑɑk, tɑɑ gɑɑl jiɑɔnŋ nbɑ kɑn mi k nik nɑ pɑɑk, ŋɑɑnt k tii tien Yennu niipuouk mɑn, k jiɑnt’ɔ nɑn bɑɑkl nɑn jɑŋmɑɑni wɑɑ luon bɑnnu nbɑ,</verse>
				<verse number="29">k mɑɑn t Yennu mɑnŋ tie nɑn mudikɑu nɑ e.</verse>
			</chapter>
			<chapter number="13">
				<verse number="1">Yɑɑ tie *Klistu niib nɑ pɑɑk, ii luon i lieb mɑn yuo kul.</verse>
				<verse number="2">I dɑɑ tɑnmt sɑɑnm gɑɑlu po, k mɑɑn nisiɑb din tɑn gɑɑl mɑlɑkɑɑnbɑ sɑɑɔnŋ, ŋɑɑn k mi ɑ b tie mɑlɑkɑɑnbɑ e.</verse>
				<verse number="3">Ii tiɑn bin nbɑ be dɑnsɑli ni nɑ po nɑn yinm nɑn ŋɑnm e lɑkn be l ni, kii tiɑn bin nbɑ lɑɑt muksuk nɑ po nɑn yinm nɑn ŋɑnm e lɑkn lɑɑt muksuk mɑnŋ nɑ.</verse>
				<verse number="4">Ii bɑɑkt i puokuɑnt nɑn i jɑkunt k dɑɑ conm, k mɑɑn Yennu tɑn sɑɑ dɑt boncunconɑ tubɑ.</verse>
				<verse number="5">Ii nyinn i niɑɔnŋ nɑn liklonm, ŋɑɑn te k i nunm n gbuo nɑn yɑɑ mɔk lin nbɑ, k mɑɑn Yennu yet ɑ: «N kɑn mi k nyik’ɑ ni; n biɑ kɑn mi k ŋɑɑn’ɑ ni.»</verse>
				<verse number="6">L pɑɑk, k t mɔk pɑlcienn k yet ɑ: «T Yonmdɑɑnɔ tie n sonmtuɑ, n kɑn tin jɑŋmɑɑni, nisɑɑlk sɑɑ tien’n bee?»</verse>
				<verse number="7">Ii tiɑn mɑn i yudɑnm nbɑ din piɑk Yennu mɑɑn k tien’i nɑ po, kii duki b mɑnfuol nbɑ din tɑn juont bɑnnu nbɑ kii toki b yɑdɑ.</verse>
				<verse number="8">Yiesu Klistu nbɑ won tie biɑnŋ nbɑ wonn nɑ, u biɑ tie nnɑ e dinnɑ nɑ, k u biɑ sii tie nnɑ e nɑn yuo nbɑ kɑɑ gbennu.</verse>
				<verse number="9">I dɑɑ ŋɑɑnt k wɑnnsɑɑnɑ buolu buolu n te k i bot, k i tɑn sɑɑ mɑnn tut sɔnŋɑnu mɑnŋ. L ŋɑn k Yennu ninbɑtinu n tul nilɔ pɑnŋ u pɑl ni. Jiet *senni weiu kɑn tul’ɔ pɑnŋ. Nisiɑb nbɑ diɑ jiet *senni nɑ k lɑɑt somsiɑl l ni.</verse>
				<verse number="10">Tɔn, bin nbɑ mɑnn mɑnnu *Suifnbɑ Yenjiɑntu buol ni nɑ k mɔk yiikuo ɑ bii di lin nbɑ be t *mɑnnu binbintl nɑ pɑɑk.</verse>
				<verse number="11">Suifnbɑ mɑnntieb yudɑɑnɔ tuu kuɑ nɑn bonkobt sɔn Yennu dieok ni, buol nbɑ tie Yennu yɑl nɑn bɑlmɔni nɑ ni, k mɑnn *mɑlunŋ biit pɑɑk, ŋɑɑn juo bonkobt mɑnŋ nɑnt muu b duo nɑ kpinŋ po.</verse>
				<verse number="12">L pɑɑk, k Yiesu mun din kpo duo nɑ kpinŋ po, ɑ wun nyinn niib biit ni, u mɔnŋ sɔn pɑɑk.</verse>
				<verse number="13">L pɑɑk, ŋɑɑnt k tin nyi k sɑɑn u buol ni mɑn, k sɑk fedinu nɑn wɑɑ din dii fei biɑnŋ nbɑ nɑ.</verse>
				<verse number="14">K mɑɑn duo nbɑ sɑɑ biɑl kɑɑ tingbounŋ nɑ ni, dosɑu nbɑ bɑɑt nɑ e k t guu’l.</verse>
				<verse number="15">Ŋɑɑnt k tii dontl Yennu sɑnn yuo kul Yiesu sɑnn ni, k lii nɑɑn nɑn mɑlunŋ nɑ k tul’ɔ, k pɑku nbɑ nyi t mɔi ni nɑ dɑɑ mɔk gbennu.</verse>
				<verse number="16">I dɑɑ nyikt tuonŋɑnɑ tumu, kii centl yɑɑ mɔk lin nbɑ nɑn i lieb, k mɑɑn l mɑnbuolu e pent Yennu pɑl ni.</verse>
				<verse number="17">Ii sɑɑk i yudɑnm mɔi k sikn i mɔnŋ k tul’b. B bɑkɑ be i benu ni, k mɑɑn b tɑn sɑɑ wɑnn Yennu b tuonɑ nbɑ k b din tuun nɑ. Ii sɑɑk b mɔi k bii fit kii tuun b tuonn nɑn pɑlpienn k pɑlbiil dɑɑ be lenŋ k mɑɑn nnɑ k mɔk nyuɑt k tul’i ni.</verse>
				<verse number="18">Ii mei Yennu mɑn t pɑɑk. T k mɔk dudukbisiɑt t tuonɑ ni, k mɑɑn t luon k tii tuun lin nbɑ tuok e yuo kul.</verse>
				<verse number="19">Ŋɑɑn n mɑntk bɑln’mi e bonciɑnn, ii mei Yennu mɑn k tul’n k wun te k n jen i buol ni mɔtɑɑnɑ.</verse>
				<verse number="20">Yennu nbɑ tien mɑnu nɑ din fiin t Yonmdɑɑnɔ Yiesu kuun ni. Ŋuɑ Yiesu e tie Pekpɑɑjɑɑnn nbɑ kpɑɑl pei k mɑɑn u din kpo, k u sɔn ŋɑnm Yennu *lol nbɑ sii sie yuo nbɑ kɑɑ gbennu nɑ.</verse>
				<verse number="21">Yennu nbɑ tien’t mɑnu nɑ n te k i fit kii tuun tuonŋɑnɑ kul, k fit tun lin nbɑ k u luon. K Yiesu Klistu pɑɑk, wun tun t ni lin nbɑ pent u pɑl. Ŋuɑ Yiesu e mɔk *yudɑnt nɑn yuo nbɑ kɑɑ gbennu. * Amenn.</verse>
				<verse number="22">N nɑɑ wɑɑs, n bɑln’mi e, i di suklu k gbiint kpɑɑni nɑ, k mɑɑn mɑɑ diɑn kɑdɑɑɔk nbɑ tul’i nɑ k fɔk.</verse>
				<verse number="23">N luon k i bɑnn nɑn b nyinn t nɑɑ bik Tiimuote dɑnsɑlk ni wɑɑ. L i tie k u sɑɑ bɑɑl n buol ni mɔtɑɑnɑ, min nɑn ŋuɑ sɑɑ tɔk bɑɑl i buol ni.</verse>
				<verse number="24">I fuont i yudɑnm kul ɑ nɑn Yennu niib nɑ kul ɑ k tul’t. T nɑɑ wɑɑs nbɑ nyii Itɑɑli tinŋ ni nɑ fuont’i.</verse>
				<verse number="25">Yennu ninkpɑbɑɔnŋ ii be nɑn i kul.</verse>
			</chapter>
		</book>
		<book number="59">
			<chapter number="1">
				<verse number="1">Min Sɑɑk, wun nbɑ tie Yennu tuontunnɔ k biɑ tie Yonmdɑɑnɔ Yiesu *Klistu tuontunnɔ, n fuont Islɑɑel nibuolu piik nɑn bɑnle nbɑ yɑt k be tingbounŋ nɑ kul ni.</verse>
				<verse number="2">N nɑɑ wɑɑs, ii mɔk mɑn pɑlpienn yuo nbɑ k i di fɑlɑ buolu buolu nɑ,</verse>
				<verse number="3">k mɑɑn i mi nɑn l i tie k biknu bɑɑl ŋɑɑn k i lek be i yɑdɑ ni, l bɑɑt nɑn suklu e.</verse>
				<verse number="4">Ŋɑɑnt mɑn k i suklu i be fɑnu k yin fit kii tie niŋɑnm k siɑl dɑɑ puɑl’i.</verse>
				<verse number="5">L i tie k i suɑ pɔt yɑn, wun miɑl Yennu, wun nbɑ pi suɑ kul piini nɑn bulcint, k k dint suɑ fei nɑ, k u sɑɑ tul’ɔ wɑɑ.</verse>
				<verse number="6">Fii mei Yennu, fɑn tien yɑdɑ k dɑɑ mɔk bilsuk, k mɑɑn wun nbɑ mei’ɔ nɑn bilsuk nɑ, tie nɑn mɔkgbenŋl nyunpɑnɑ nbɑ k wounŋ dɑ k l fi k bɑɑ nɑ e.</verse>
				<verse number="7">L nibuolu dɑɑ duki nɑn u sɑɑ lɑ siɑl Yennu buol,</verse>
				<verse number="8">k mɑɑn u k mɔk dudukcincibl, lin nbɑ kul k u tuun nɑ ni.</verse>
				<verse number="9">L ŋɑn k t nɑɑ bik nbɑ tie tɑlk ii mɔk yugontl Yennu nbɑ donn’ɔ nɑ pɑɑk,</verse>
				<verse number="10">k t nɑɑ bik nbɑ mun tie mɔktɔ ii mun ii mɔk yugontl Yennu nbɑ sikn’ɔ nɑ pɑɑk, k mɑɑn l kɑn wei k u sɑɑ gɑl nɑn tipuuk nbɑ tuu kuol k bɑɑ nɑ.</verse>
				<verse number="11">Yennu i nyii k yekt tipuuk pɑɑk, puuk nɑ tuu kuol e k bɑɑ, k l ŋɑnt n ji biil. L mun biɑ tie nnɑ e k tul mɔktɔ. Yuo nbɑ k u duki u tuonɑ nbɑ sɑɑ sɑɑn tuɑnn biɑnŋ nbɑ nɑ, l yuo e wun kpo.</verse>
				<verse number="12">Bin nbɑ nyɑnn jɑnmi nɑ, pɑlpienn tie b yɑl e, k mɑɑn wuu nyɑnn jɑnmi gbenn yuo nbɑ, u sɑɑ lɑ mɑnfuol nbɑ k Yennu din senn mɔsonn, mɑnfuol nbɑ k u din senn mɔsonn, ɑ u sɑɑ tul bin nbɑ luon’ɔ nɑ.</verse>
				<verse number="13">Suɑ i lɑ jɑnmi, u dɑɑ yɑɑ ɑ Yennu e jɑnm’ɔ. Siɑl kɑɑ k sɑɑ fit jɑnm Yennu wun tun bonbiil, k Yennu mun k jɑnmt suɑ.</verse>
				<verse number="14">Ŋɑɑn nilɔ lɑɑt jɑnmi yuo nbɑ k u mɔnŋ niɑnbiiuk dɑɑl’ɔ k so’u e.</verse>
				<verse number="15">Niɑnbiiuk i suol nilɔ, l tuu tie puol k tɑn mɑl biit, k biit mun n suol puol k mɑl kuun.</verse>
				<verse number="16">N nɑɑ wɑlonkɑi, i dɑɑ te k siɑl kpɑnn’i ni.</verse>
				<verse number="17">Bonŋɑnn kul nyii sɑnpɑɑpo e Bɑɑ buol, wun nbɑ din nɑn sɑnpɑɑpo yentu kul ɑ. Ŋuɑ ŋɑnin k lebtl nɑn sɑnpɑɑpo yentu nbɑ tuu lebtl biɑnŋ nbɑ nɑ. U biɑ dɑɑ tie ŋuɑ Yennu e.</verse>
				<verse number="18">U mɔnŋ lonm ni e k u tul’t mɑnfuol, u mɑɑn nbɑ tie bɑlmɔni nɑ pɑɑk, ɑ tii cie u bonninnɑnt kul ɑ.</verse>
				<verse number="19">N nɑɑ wɑɑs, n luon yin bɑnn nɑ e. Ii gbiintl yiɑn, ŋɑɑn kii mi biɑnŋ nbɑ k i piɑk, k biɑ dɑɑ dont wutuol yiɑn yiɑn,</verse>
				<verse number="20">k mɑɑn nifosɑɑlk wutuol k bɑɑt nɑn binbenŋɑnŋ nbɑ k Yennu luon.</verse>
				<verse number="21">L pɑɑk, ii nyik i yɑnbɔnm nɑn biit kul nbɑ be i pɑlɑ ni nɑ, ŋɑɑn sikn i mɔnŋ Yennu tuɑnn, k gɑɑl u mɑɑn nbɑ k u bul i pɑlɑ ni nɑ, k mɑɑn mɑɑn mɑnŋ e sɑɑ fit fiel’i.</verse>
				<verse number="22">I dɑɑ gbiintl mɑɑn mɑnŋ kuukuɑ k kpɑnn i mɔnŋ, ŋɑɑn kii tuun mɑɑn nbɑ wɑnn’i biɑnŋ nbɑ nɑ.</verse>
				<verse number="23">Wun nbɑ kul gbɑt mɑɑn mɑnŋ, ŋɑɑn k k tuun biɑnŋ nbɑ k l wɑnn, u tie nɑn nilɔ nbɑ tuu got k lɑ u mɔnŋ miɑnu ni nɑ e,</verse>
				<verse number="24">k mɑɑn u got k lɑ u mɔnŋ miɑnu nɑ ni, ŋɑɑn siet, k ji tuu tɑnm wɑɑ bo got k lɑ u mɔnŋ k u tie biɑnŋ nbɑ nɑ e.</verse>
				<verse number="25">Ŋɑɑn wun nbɑ goli sennŋɑnn nbɑ sɑɑ fit nyinn niib biit dɑɑbs ni, k k tɑnm’l, ŋɑɑn mɔk gbɑnkul k tuun biɑnŋ nbɑ k l wɑnn nɑ, pɑlpienn sii tie l dɑɑnɔ yɑl e, u tuonɑ nɑ pɑɑk.</verse>
				<verse number="26">Wun nbɑ mi nɑn u tie Yenweilɔ ŋɑɑn k k so u jeln, l dɑɑnɔ kpɑnn u mɔnŋ e, k u wɑɑnu nɑ tie yɑnn e.</verse>
				<verse number="27">Gotl lin nbɑ k Bɑɑ Yennu yet ɑ l tie Yenweiu nɑn bɑlmɔni k jɑknt kɑɑ lenŋ, wun nbɑ sonmt kpiebi nɑn pɑkɔi b fɑlɑ ni, k so u mɔnŋ, ɑ tingbounŋ nɑ bonbiil dɑɑ fit kuɑnt’ɔ biit ni.</verse>
			</chapter>
			<chapter number="2">
				<verse number="1">N nɑɑ wɑɑs, yɑɑ tien Yonmdɑɑnɔ Yiesu *Klistu, wun nbɑ yen *yudɑnt nɑ, yɑdɑ biɑnŋ nbɑ, i dɑɑ mɔk luktn.</verse>
				<verse number="2">L i tie k mɔktɔ wun nbɑ liɑ tɑŋɑnt k pil sɑlnbɑnn kuɑ i tintɑɑnu ni, k nɑndɑɑnɔ nbɑ liɑ tɑciɑt mun kuɑ,</verse>
				<verse number="3">k i tul mɔktɔ nɑ nibɑɑkl, k yet’ɔ ɑ wun kɑl tuɑnn po, ŋɑɑn yet nɑndɑɑnɔ nɑ, ɑ u sie ɑmi wun kɑl tinŋ ni,</verse>
				<verse number="4">n nɑɑ wɑɑs, l i tie k i tuun nnɑ, i tie niib nbɑ mɔk luktn nɑn i lieb, k biɑ tie nɑn bubuulɑ nbɑ mɔk dudukbiit nɑ e.</verse>
				<verse number="5">N nɑɑ wɑlonkɑi, gbiintl mɑn, Yennu e lukt bin nbɑ tie nɑndɑnm tingbounŋ nɑ niib buol, ɑ bin tien mɔktɑ b yɑdɑ ni, k tien u wɑɑs nbɑ sɑɑ di nɑɑn nbɑ k u din senn mɔsonn, ɑ u sɑɑ tul bin nbɑ luon’ɔ nɑ.</verse>
				<verse number="6">Ŋɑɑn yinm e sɑlkt nɑndɑnm. Bin nbɑ ŋmɑb’i k so’i, k sɑɑ nɑn’i buut buol nɑ, b k tie mɔktɑ kɑɑ ɑɑ?</verse>
				<verse number="7">Ŋɑnm e biɑ piɑk biil sɑnŋɑnn nbɑ k Yennu tul’i nɑ.</verse>
				<verse number="8">L diɑn Yennu lolkpel kɑdɑɑɔk ni ɑ: «Ii luon *ɑ luɑ nɑn fɑɑ luon ɑ mɔnŋ biɑnŋ nbɑ nɑ.» L i tie k i wɑɑ Yennu nɑɑn sennu mɑnŋ, l ŋɑn,</verse>
				<verse number="9">ŋɑɑn l i tie k i mɔk ningɑnni nɑn lieb, l tie biit e, k sennu mɑnŋ fiitl wɑnt nɑn i set tie sennu biiltieb e.</verse>
				<verse number="10">Wun nbɑ sɑk k wei *senni nɑ kul, ŋɑɑn tɑn biil senni mɑnŋ yenn, l wɑnt nɑn u biil senni nɑ kul e.</verse>
				<verse number="11">Wun nbɑ yet ɑ: «Dɑɑ conm nɑ,» ŋuɑ e biɑ yet ɑ: «Dɑɑ kpi nilɔ.» L pɑɑk, l i tie k ɑ k conm, ŋɑɑn kpi, ɑ tie senni biiltuɑ e.</verse>
				<verse number="12">Ii piɑk ŋɑɑn kii tuun nɑn niib nbɑ k Yennu tɑn sɑɑ jii senni nbɑ nyint niib biit dɑɑbs ni nɑ e, k bu b buut,</verse>
				<verse number="13">k mɑɑn bin nbɑ k tin b lieb ninbɑɑɔk, Yennu sɑɑ bu b buut k kɑn tin’m ninbɑɑɔk u, ŋɑɑn k ninbɑɑɔk e nyɑni tubdɑtu.</verse>
				<verse number="14">N nɑɑ wɑɑs, dɑɑnɔ nbɑ yɑɑ, ɑ u mɔk yɑdɑ, ŋɑɑn ji k tuun tuonŋɑnɑ, l mɔk nyuɑt ii? U yɑdɑ mɑnŋ buolu sɑɑ fit fiel’ɔ wɑɑ ɑɑ?</verse>
				<verse number="15">L i tie k ɑ nɑɑ bik be k k lɑɑt gbɑb, k biɑ k lɑɑt di,</verse>
				<verse number="16">k ɑ ji yien’ɔ ɑ: «N nɑɑ bik, ɑ kun mɑnu wɑɑ, kii gbɑb, kii biɑ kii di,» ŋɑɑn kɑn sonm’ɔ nɑn siɑl, l mɔk nyuɑt ii?</verse>
				<verse number="17">Yɑdɑ kuukuɑ i be, ŋɑɑn tuonŋɑnɑ kɑɑ, yɑdɑ mɑnŋ tie yɑdɑkpieonŋ o.</verse>
				<verse number="18">Ŋɑɑn suɑ sɑɑ yet ɑ: «A mɔk yɑdɑ, k n tuun tuonŋɑnɑ.» N mun sɑɑ jiin ɑ: «L i tie k ɑ k tuun tuonŋɑnɑ, lɑnn po e wɑnt nɑn ɑ set mɔk yɑdɑ? Ŋɑɑn n tuonŋɑnɑ nɑ e wɑnt’ɑ nɑn min set mɔk yɑdɑ.»</verse>
				<verse number="19">A tien yɑdɑ nɑn Yen-yenɔ kuɑ e be ee? L ŋɑn. Nɑlnbiit mun tien yɑdɑ nɑn Yen-yenɔ kuɑ e be, k biɑ jekl nɑn jɑŋmɑɑni.</verse>
				<verse number="20">Fin jɑtuk nɑ. A luon k n wɑnn’ɑ bɑnnu nbɑ k ɑ sɑɑ bɑnn nɑn yɑdɑ nbɑ k mɔk tuonɑ nɑ tie yɑnn ee?</verse>
				<verse number="21">T yejɑ Ablɑɑhɑɑnm nbɑ din jii u bik Isɑɑk k pɑɑn’ɔ binbintl pɑɑk ɑ wun kpi’u k mɑnn *mɑlunŋ k tul Yennu nɑ, tuonn mɑnŋ pɑɑk, kɑɑ te k Yennu din yet ɑ u tie niŋɑnɔ u buol ii?</verse>
				<verse number="22">A lɑ nɑn u yɑdɑ nɑn u tuonɑ din tɑɑn k tuun k u tuonɑ ni, yɑdɑ mɑnŋ din wɑnn l mɔnŋ ɑ l tie bɑlmɔni yɑdɑ e.</verse>
				<verse number="23">Nnɑ e k lin nbɑ diɑn Yennu lolkpel kɑdɑɑɔk ni din tɑn tien mɔni ɑ: «Ablɑɑhɑɑnm din tien Yennu yɑdɑ, k l pɑɑk, k Yennu yɑɑ ɑ u tie niŋɑnɔ u buol,» k b din yi’u Yennu yuɑk.</verse>
				<verse number="24">I ji lɑ nɑn nilɔ tuonŋɑnɑ pɑɑk e k Yennu sɑɑ yet ɑ l dɑɑnɔ tie niŋɑnɔ u buol, k l k tie u yɑdɑ kuukuɑ pɑɑk.</verse>
				<verse number="25">L din tie nnɑ e mun k tul puocunconn nbɑ sɑnn din yi Lɑɑhɑɑb nɑ. Wɑɑ din gɑɑl tuomiinbɑ nbɑ k Islɑɑeltieb din tun’m, k biɑ wɑnn’b sɔngɑnu nbɑ k b tɔkn ŋmɑt kun nɑ, u tuonn mɑnŋ pɑɑk e k Yennu din yet, ɑ u tie niŋɑnɔ u buol.</verse>
				<verse number="26">L pɑɑk, gbɑnɑnt nbɑ kɑɑ siek nɑ, tie gbɑnɑnkpieonŋ o, k yɑdɑ i mun i be k tuonŋɑnɑ kɑɑ, l mun tie yɑdɑkpieonŋ o.</verse>
			</chapter>
			<chapter number="3">
				<verse number="1">N nɑɑ wɑɑs, i nisiɑb bonciɑnn dɑɑ luon bin tien wɑntieb, k mɑɑn i ponŋ mi nɑn bin nbɑ tie wɑntieb nɑ, b buut tɑn sii pɑɑl k gɑl bin nbɑ k tie wɑntieb.</verse>
				<verse number="2">T kul tuun lin nbɑ k tuok bonciɑnn, ŋɑɑn wun nbɑ k piɑk mɑbiit, l dɑɑnɔ set tie niŋɑnɔ e k sɑɑ fit suol u gbɑnɑnt kul ɑ.</verse>
				<verse number="3">T i jii gɑlkɑ k wukn tɑɑni, ɑ bii tuun tɑɑ luon biɑnŋ nbɑ, b gbɑnɑnt pɑnŋ kul be t nuu ni e.</verse>
				<verse number="4">Biɑ duknt ŋɑlint lɑbɑɑl po. B gbenŋ bonciɑnn, ŋɑɑn wonpɑɑluk u dɑ, b sɑɑ e, ŋɑɑn dɑbik nnɑ e k kɑntuɑ nɑ diɑ k kɑn k b sɑɑ wɑɑ luon siɑn nbɑ.</verse>
				<verse number="5">Jeln mun tie bonbik nnɑ e, ŋɑɑn l mɔk yiikuo bonciɑnn. Gotl, musɑnpuɑlk nnɑ e tuu di fɔgbenŋl.</verse>
				<verse number="6">Jeln tie nɑn muu nɑ e. L be t gbɑnɑnt ni k mɔk biit buolu buolu kul ɑ, k sɑɑ fit biil nilɔ munn. L biɑ di nifosɑɑlk binbenŋ nɑn muu nɑ, k l muu nyii *Sɑɑtɑn buol e.</verse>
				<verse number="7">Nisɑɑlk e mɔk bonkobt nɑn nuɑni nɑn wɑi nɑn nyun ni bonɑ kul yiikuo,</verse>
				<verse number="8">ŋɑɑn nisɑɑlk kɑn fit suol jeln. L tie bonbiil, k lintl yuo kul k k foi, k gbie nɑn lɔbi nbɑ bɑɑt nɑn kuun e.</verse>
				<verse number="9">Jeln nbɑ k t diɑ k piɑk dont t Bɑɑ Yennu nbɑ tie Yonmdɑɑnɔ nɑ, l jeln e k t biɑ diɑ k puol nifosɑɑli mɔi, bin nbɑ k Yennu din nɑn’m u nɑɑɔnŋ ni.</verse>
				<verse number="10">Mɔb nbɑ k pɑku nyi l ni, mɔb mɑnŋ ni e k mɔpol mun nyi. N nɑɑ wɑɑs, l i tie nnɑ i e, l k ŋɑn.</verse>
				<verse number="11">Bunbunyenn kuɑ sɑɑ fit buni nyunmɑnm nɑn nyuntonm ii?</verse>
				<verse number="12">N nɑɑ wɑɑs, tiik nbɑ k b yi *fiigie nɑ sɑɑ fit lon luɑnɑ nbɑ k b yi oliifnbɑ nɑ wɑɑ? Ami *fiinyɑ sɑɑ fit lon fiignbɑ wɑɑ? Nnɑ e mun, bunbunn nbɑ k nyuntonm nyi lenŋ nɑ, kɑn fit tul nyunmɑnm.</verse>
				<verse number="13">Ŋmee mɔk yɑn nɑn bɑnnu i sinsuuk ni? Ŋɑɑnt wun wɑnn nɑn u mɔk yɑn nɑn bɑnnu, u binbenŋɑnŋ ni nɑn tuonɑ nbɑ k u tuun, nɑn sikn-n-mɔnŋ nɑn yɑn ni.</verse>
				<verse number="14">Ŋɑɑn l i tie k i mɔk funfunbiiuk nɑn dont-n-mɔnŋ i pɑlɑ ni, i dɑɑ fuɑ bɑlɑ, k dɑɑ fɑ fɑɑk, k dɑɑ noi bɑlmɔni.</verse>
				<verse number="15">L yɑn k nyi Yennu buol ni kɑɑ. L tie tingbounŋ nɑ nɑn gbɑnɑnt lonm nɑn Sɑɑtɑn yɑl e,</verse>
				<verse number="16">k mɑɑn *funfunn nɑn dont-n-mɔnŋ nbɑ be siɑn, dɑɑmuk nɑn biit buolu buolu kul be lenŋ e.</verse>
				<verse number="17">Ŋɑɑn yɑn nbɑ nyi sɑnpɑɑpo, l k mɔk biit. Wun nbɑ mɔk yɑn mɑnŋ, u mɔk pɑlmɑɑsl k be suon nnɑ, k gbiɑ u lieb mɑɑn pɑɑk. U mɔk ninbɑtinu bonciɑnn, k biɑ tuun tuonŋɑnɑ bonciɑnn. U k mɔk luktn, k biɑ k mɔk niilɑbndinu.</verse>
				<verse number="18">Bin nbɑ tie mɑnu dɑnm nɑ tuu bul mɑnu e niib sinsuuk ni, k tɑn jɑɑn binbenŋɑnŋ nbɑ gbuot Yennu nunm.</verse>
			</chapter>
			<chapter number="4">
				<verse number="1">Bee te k i kɔn k noi nɑn lieb i? L tie i niɑnbiiuk nbɑ be i pɑlɑ ni k kɔn nɑ e.</verse>
				<verse number="2">I luon bonsiɑ, ŋɑɑn kɑn lɑ, k ji tie siil nɑn nikpinu. I mɔk *funfunn i lieb bonɑ pɑɑk, ŋɑɑn kɑn lɑ’l. L pɑɑk, k kunkɔnɑ nɑn mɔniɑt be i sinsuuk ni. I k mɔk yɑɑ luon lin nbɑ nɑ, k mɑɑn i k mei Yennu l po.</verse>
				<verse number="3">I mei Yennu k k lɑɑt k mɑɑn i mei’ɔ nɑn dudukbiit k luon i mɔnŋ niɑnbiiuk yɑl.</verse>
				<verse number="4">I nyik Yennu wɑɑ, k wɑɑ bonliɑ. I k mi nɑn l i tie k i suol tingbounŋ yuɑs i e, i tie Yennu dɑtɑi ee? Wun nbɑ luon wuu tie tingbounŋ nɑ yuɑk, l dɑɑnɔ tien u mɔnŋ Yennu dɑtɑɑk e.</verse>
				<verse number="5">L diɑn Yennu lolkpel kɑdɑɑɔk ni ɑ: «U luon Siek nbɑ k u tien t ni nɑ bonciɑnn.»</verse>
				<verse number="6">Ŋɑɑn u biɑ mɔk ninkpɑbɑɔnŋ bonciɑnn. L pɑɑk, l diɑn Yennu lolkpel kɑdɑɑɔk ni ɑ: «Yennu kɔn nɑn kɑlnbɑɑni dɑnm e, ŋɑɑn tiin sikn-n-mɔnŋ dɑnm nɑ ninbɑɑɔk.»</verse>
				<verse number="7">L pɑɑk, ii sɑɑk Yennu mɔmɑɑn, ŋɑɑn yet *Sɑɑtɑn, k u sɑɑ ciɑl ŋɑɑn nyik’i.</verse>
				<verse number="8">Cɑtl nɑkn Yennu buol mɑn, k u mun sɑɑ nɑkn’i. Yinm biitdɑnm, wuut i nii mɑn, k yinm dudukt ŋɑnlele dɑnm, ŋɑnmt i pɑlɑ mɑn.</verse>
				<verse number="9">Ii mɔk pɑlbiil k bui nɑn nyin-nyuut i biit pɑɑk. I dɑɑ ji lɑɑ, ŋɑɑn ii mɔ mɑn, k ŋɑɑn k i pɑlpienn n kpint k tien pɑlbiil.</verse>
				<verse number="10">Siknt i mɔnŋ Yonmdɑɑnɔ tuɑnn, k u sɑɑ donn’i.</verse>
				<verse number="11">N nɑɑ wɑɑs, i dɑɑ piɑk mɑbiit lieb pɑɑk. Wun nbɑ piɑk mɑbiit u nɑɑ bik pɑɑk ɑmi bu u buut nɑ, l tie *senni e k u piɑk mɑbiit l pɑɑk k bu l buut. K mɑɑn l i tie k ɑ bu senni nɑ buut i e, ɑ k tie wun nbɑ sɑɑk’l kɑɑ, ŋɑɑn ɑ tie l bɑlbuulɔ e.</verse>
				<verse number="12">Yennu kuukuɑ e mɔk yiikuo k sɑɑ fit senn senni, k biɑ sɑɑ fit bu nifosɑɑli buut. Ŋuɑ kuukuɑ e sɑɑ fit fiel nifosɑɑli ɑmi k biil’b. A mun tie ŋmee k bu *ɑ luɑ buut i?</verse>
				<verse number="13">Gbiintl mɑn, yinm nbɑ tuu yien ɑ: «Dinnɑ ɑmi wonn, t sɑɑ sɑɑn digbɑnn nɑ wɑɑ, k sɑɑ di binn kii kpentl kpinkpounŋ k lɑ nyuɑt bonciɑnn.»</verse>
				<verse number="14">I k mi lin nbɑ sɑɑ bɑɑl wonn. I mɑnfuol tie bee? L tie nɑn wunn nbɑ tuu bɑɑ sɑn-nyiɑɔk ni, ŋɑɑn l i yɑnn lin yɑnt nɑ e.</verse>
				<verse number="15">L pɑɑk, l ŋɑn yin tuu yet ɑ: «L i tie k Yennu luon, t sii mɔk mɑnfuol, k tun nnɑ nɑn nnɑ.»</verse>
				<verse number="16">Ŋɑɑn i mɔk kɑlnbɑɑni k fuɑ bɑlɑ. Yɑɑ fuɑ bɑlɑ biɑnŋ nbɑ nɑ, l tie bonbiil e.</verse>
				<verse number="17">L pɑɑk, wun nbɑ mi tuonŋɑnɑ nbɑ k l ŋɑn nɑn wun tun, ŋɑɑn k tuun, l dɑɑnɔ mɔk biit.</verse>
			</chapter>
			<chapter number="5">
				<verse number="1">Yinm goldɑnm, gbiintl mɑn. Ii mɔ mɑn kii fɑbn fɑlɑ nbɑ bɑɑt i pɑɑk nɑ pɑɑk.</verse>
				<verse number="2">I mɔktuk nɑ kul bɑt, k wobi muɑ i tiɑt ɑ.</verse>
				<verse number="3">I sɑlmɑ nɑn i likli nɑ kuɑ tintɑni wɑɑ, k tintɑni mɑnŋ wɑnt nɑn i tie biitdɑnm k l sɑɑ di i gbɑnɑnt nɑn muu nbɑ di biɑnŋ nbɑ nɑ. I tikl i mɔktuk mɔtɑɑnɑ, ŋɑɑn k tingbounŋ nɑ gbennu ji k fɔk.</verse>
				<verse number="4">I k pɑ bin nbɑ jɑɑn i dii i kpɑɑnt ni nɑ. Gbiintl mɑn b fɑbni. B mɔni mɑnŋ kuɑ Yonmdɑɑnɔ nbɑ yen bonsiɑl kul nɑ tubɑ ni wɑɑ.</verse>
				<verse number="5">Yɑɑ be tingbounŋ nɑ ni, ii be i yɑmɑ ni, k wɑɑ i gbɑnɑnt niɑɔnŋ. I dint i mɔnŋ e, ŋɑɑn i lek be nɑn nɑɑjɑkpɑnmɑ nbɑ k b sɑɑ kpi’b nɑ.</verse>
				<verse number="6">I din biil bin nbɑ k mɔk biit k kpi’b, ŋɑɑn b k kɔn nɑn’i.</verse>
				<verse number="7">N nɑɑ wɑɑs, ii di suklu mɑn kii guu Yonmdɑɑnɔ bɑɑlu dɑɑl mɑnŋ. Gotl mɑn kpɑɑlɔ nbɑ tuu di suklu k guu kpɑfusɑɑk mɔkmɔk nɑn sɑjuontk k u jiet n ji tɑn nɑn bonŋɑnn.</verse>
				<verse number="8">L pɑɑk, ii mun ii di suklu, k cie i pɑlɑ k mɑɑn Yonmdɑɑnɔ bɑɑlu dɑɑl pel nɑ.</verse>
				<verse number="9">N nɑɑ wɑɑs, i dɑɑ mɔk bunbulmi i lieb pɑɑk, ɑ k Yennu dɑɑ bu i buut. Gotl mɑn, bɑlbuulɔ nɑ nɑkn k sie i tɑnmɔi ni.</verse>
				<verse number="10">N nɑɑ wɑɑs, Yonmdɑɑnɔ *Yennu sɔkniinbɑ nbɑ din pɑk u sɑnn ni nɑ, gotl mɑn bɑɑ din lɑɑt fɑlɑ k mɔk suklu biɑnŋ nbɑ nɑ, k lii tie wɑnnu k tul’i.</verse>
				<verse number="11">L nibuolu nbɑ mɔk gbɑnkul nɑ, t yi’b pɑlpienn dɑnm e. I ponŋ gbɑt Job nbɑ din tɑn mɔk gbɑnkul biɑnŋ nbɑ nɑ, k i mi lin nbɑ k Yonmdɑɑnɔ din tun k tul’ɔ l puolpo, k mɑɑn Yonmdɑɑnɔ gbie nɑn ninbɑtinu k biɑ goli nisɑɑli fɑnu.</verse>
				<verse number="12">N nɑɑ wɑɑs, lin nbɑ kpɑɑ tɑlɑs tie nɑ e: i dɑɑ puol mɔpolɑ. I dɑɑ yi sɑnpɑɑpo ɑmi tingbounŋ ɑmi bonsiɑl kul sɑnn k puol mɔpolɑ. Ŋɑɑnt k i nnn i tie i nnn, k i ɑɑi i tie ɑɑi, k Yennu tɑn dɑɑ dɑɑl i tubɑ.</verse>
				<verse number="13">Suɑ i be i ni k lɑɑt fɑlɑ, wun miɑl Yennu. Wun nbɑ mun mɔk pɑlpienn, wun yin *yɑni kii piɑk Yennu.</verse>
				<verse number="14">Suɑ i be i buol k yiɑl, wun yiin *Klistu mɔtɑɑɔk niib *sɑɑkɑb k bin tɑn miɑl Yennu k suɑl’ɔ kpɑn Yonmdɑɑnɔ Klistu sɑnn ni k tul’ɔ.</verse>
				<verse number="15">B i mei Yennu nɑn yɑdɑ i e, k l dɑɑnɔ sɑɑ lɑ lɑɑfiɑ, k Yonmdɑɑnɔ sɑɑ te k wun pɑɑk. L i tie k u tun biit i e, Yennu sɑɑ nyik u biit mɑnŋ k cɑb’ɔ.</verse>
				<verse number="16">L pɑɑk, fiitl i biit k wɑnn lieb, k miɑl Yennu k tul lieb, ɑ yin lɑ lɑɑfiɑ. Wun nbɑ tie niŋɑnɔ Yennu tuɑnn nɑ miɑlu sii mɔk nyuɑt bonciɑnn.</verse>
				<verse number="17">*Elii din tie nifosɑɑlk e nɑn tinm nɑ. U din miɑl Yennu nɑn ninmɔnn ɑ sɑɑk dɑɑ bɑɑ, k sɑɑk set din k bɑɑ tinŋ mɑnŋ ni k sɑɑ jɑnŋ binɑ ŋɑntɑ nɑn ŋmɑɑli ŋɑnluob.</verse>
				<verse number="18">L puolpo k u biɑ miɑl Yennu, k sɑɑk nyi sɑnpɑɑpo k ji bɑɑ, k tinŋ nɑn jiet fɑnu.</verse>
				<verse number="19">N nɑɑ wɑɑs, i yenɔ i kpet k nyii mɔmɔnm wɑnnu sɔnu ni, k suɑ jenn’ɔ sɔnu mɑnŋ ni,</verse>
				<verse number="20">ii tiɑn mɑn nɑn dɑɑnɔ nbɑ nyinn biitdɑɑnɔ u sɔnbiiuk nɑ ni, u fɑt’ɔ kuun ni e k te k u lɑ nyikcɑbu biit buolu buolu pɑɑk.</verse>
			</chapter>
		</book>
		<book number="60">
			<chapter number="1">
				<verse number="1">Min Piɑl nbɑ tie Yiesu *Klistu *tuomi nɑ e dɑ kɑdɑɑɔk nɑ k tien bin nbɑ k Yennu lukt’b k b yɑt k be Pɔn nɑn Gɑɑlɑɑti nɑn Kɑpɑdos nɑn Asii nɑn Biitiini tini ni k tie sɑɑnm nɑ.</verse>
				<verse number="2">Yennu, Bɑɑ nɑ, din dɔnŋ lol k lukt’i, ɑ yii tie u yɑb Foŋɑnm yiikuo pɑɑk kii sɑɑk Yiesu Klistu mɔb k u sɔn n wuul i pɑl ni. Yennu ii mɔk ninkpɑbɑɔnŋ nɑn’i k biɑ tul’i mɑnu nbɑ kɑɑ pɑɑk.</verse>
				<verse number="3">Pɑkn mɑn Yennu nbɑ tie t Yonmdɑɑnɔ Yiesu Klistu Bɑɑ nɑ, k mɑɑn u tin’t ninbɑɑɔk bonciɑnn k tul’t mɑnfopɑɑnn Yiesu Klistu kuun fiilu pɑɑk. Lin nbɑ nɑ e te k t mɔk dindɑnn nɑn t tɑn sii mɔk mɑnfuol,</verse>
				<verse number="4">k lɑ lin nbɑ tie Yennu wɑɑs yɑl, k l sii be yuo nbɑ kɑɑ gbennu, k kɑn biil, k l fɑnt biɑ kɑn siil, k l be *Yendɔunŋ ni</verse>
				<verse number="5">k guu yinm nbɑ k Yennu yiikuo diɑ’i i yɑdɑ pɑɑk, ɑ yin lɑ i fielu nbɑ tien siil k sɑɑ nyi pɑɑnu dɑɑjuonti nɑ.</verse>
				<verse number="6">L pɑɑk, i ji mɔk pɑlpienn bonciɑnn. L i lek i tie ɑ i mɔk pɑlbiil yuo wɑɑnm-nnɑ mɔtɑɑnɑ k mɑɑn yɑɑ lɑ fɑlbuolu buolu nɑ pɑɑk, i mɔk pɑlpienn e.</verse>
				<verse number="7">Fɑlɑ mɑnŋ biki’i, ɑ lin lɑɑn i tien Klistu yɑdɑ fɑnu ɑmi ii? Sɑlmɑ sɑɑ fit k biil, ŋɑɑn b tuu jii’l k tien muu ni e, ɑ bin lɑɑn l ŋɑn ɑmi l k ŋɑn. L mun biɑ tie nnɑ e nɑn i yɑdɑ. I yɑdɑ ŋɑn k cie sɑlmɑ, ŋɑɑn k Yennu biki i yɑdɑ mɑnŋ. L pɑɑk, Yiesu Klistu nbɑ tɑn sɑɑ dɔkt, i sɑɑ lɑ sɑnn nɑn dontl nɑn *yudɑnt, i yɑdɑ ŋɑnt pɑɑk.</verse>
				<verse number="8">I k mi lɑ Yiesu ŋɑɑn luon’ɔ, i biɑ k lɑɑt’ɔ mɔtɑɑnɑ, ŋɑɑn k biɑ lek tien’ɔ yɑdɑ. L pɑɑk e k i gbie nɑn pɑlpienn nbɑ yɑb k kɑɑ pɑɑk k nilɔ kɑn fit k bign.</verse>
				<verse number="9">K mɑɑn i lɑɑt lin nbɑ k i yɑdɑ tien’i k ŋɑnn e tie i sei fielu.</verse>
				<verse number="10">Fielu nɑ e k sɔkniinbɑ din luon bin bɑnn l pɑɑk nɑn ninmɔnn, k din sɔknt ɑ l tɑn sii tie yinm e k Yennu sii mɔk ninkpɑbɑɔnŋ nɑn’i.</verse>
				<verse number="11">Klistu Siek nbɑ din be b ni din wɑnn’b ɑ u tɑn sɑɑ lɑ fɑlɑ, k l puolpo k u biɑ tɑn sɑɑ lɑ dontl bonciɑnn, k b kol k luon bin bɑnn yuo nbɑ k l tɑn sɑɑ tun, k biɑ luon bin bɑnn lɑ tɑn sɑɑ tun biɑnŋ nbɑ.</verse>
				<verse number="12">K Yennu fiit wɑnn’b, ɑ b k sɔknt b mɔnŋ po kɑɑ, ŋɑɑn yinm po e k b sɔknt. Foŋɑnm nbɑ k u din tun’ɔ ɑ wun nyi Yendɔunŋ ni nɑ e mun te k bin nbɑ muɑntl lɑbɑmɑnn nɑ yien’i mɑɑn mɑnŋ. Lin nbɑ nɑ e k mɑlɑkɑɑnbɑ mun luon bin bɑnn l pɑɑk.</verse>
				<verse number="13">L pɑɑk, i tien i dudukt siil, k suol i mɔnŋ, kii mɔk dindɑnn nɑn bɑlmɔni, ɑ i tɑn sɑɑ lɑ ninbɑtinu nɑ yuo nbɑ k Yiesu Klistu tɑn sɑɑ nyi pɑɑnu nɑ.</verse>
				<verse number="14">Ii tie mɑn nɑn wɑɑs nbɑ sɑɑk b bɑɑ mɔb nɑ, k dɑɑ wɑɑ lonbiit nbɑ k i din wɑɑ yuo nbɑ k i din k mi Yiesu Klistu nɑ.</verse>
				<verse number="15">Yennu nbɑ yiin’i nɑ tie *Ŋɑnɔ e, l pɑɑk, ii mun i tie niŋɑnm mɑn,</verse>
				<verse number="16">k mɑɑn l diɑn Yennu lolkpel kɑdɑɑɔk ni ɑ: «Ii tie niŋɑnm mɑn, k mɑɑn n tie Ŋɑnɔ e.»</verse>
				<verse number="17">L i tie k i mei Yennu, i yi’u Bɑɑ e, k ŋuɑ e bu niib kul buut nɑn bɑɑ tun biɑnŋ nbɑ nɑ, k ningɑnni kɑɑ. L pɑɑk, yɑɑ be tingbounŋ nɑ ni, ii tiin’ɔ mɑn yuo kul.</verse>
				<verse number="18">K mɑɑn i mi nɑn Yennu nbɑ nyinn’i binbenbiiuk nbɑ kɑɑ nyuɑt nbɑ k i din gɑɑl i yejɑnm buol nɑ, u k jii bont nbɑ sɑɑ biil nɑn sɑlmɑ kuo likli nɑ kɑɑ k pɑ,</verse>
				<verse number="19">ŋɑɑn u din jii Klistu sɔn nbɑ ŋɑn nɑ e k dɑɑ’i, Yiesu nbɑ tie nɑn mɑnnu pebik nbɑ k mɔk dɑnŋ k biɑ k mɔk jɑknt nɑ.</verse>
				<verse number="20">Yennu nbɑ dɑɑ din k nɑn *dulnyɑ yuo nbɑ nɑ, ŋɑɑn k u ponŋ din lukt Klistu, k tɑn nyinn’ɔ pɑɑnu dɑɑjuonti ni k tul’i.</verse>
				<verse number="21">Klistu ni e k i tien Yennu yɑdɑ, k Yennu tie wun nbɑ din fiin’ɔ kuun ni k tul’ɔ yudɑnt. L pɑɑk, k i yɑdɑ nɑn i dindɑnn be Yennu ni.</verse>
				<verse number="22">Mɔtɑɑnɑ yɑɑ sɑɑk bɑlmɔni lɑbɑɑl k i ji nyii biit sɔnu ni, ɑ yin fit kii luon i nɑɑ wɑɑs nɑn bɑlmɔni nɑ, ii luon i lieb mɑn nɑn i pɑlɑ kul ɑ.</verse>
				<verse number="23">I lɑ mɑnfopɑɑnn ɑ, k l mɑnfuol k nyii bonbuolk nbɑ kpenn ni kɑɑ, ŋɑɑn l nyii bonbuolk nbɑ k kpenn nɑ buol e. Yennu mɑɑn nbɑ tien’t mɑnfuol k sii be mɔkmɔk nɑn yuo nbɑ kɑɑ gbennu nɑ e, tul’i mɑnfopɑɑnn mɑnŋ.</verse>
				<verse number="24">L diɑn Yennu lolkpel kɑdɑɑɔk ni ɑ: «Nisɑɑli kul tie nɑn muɑt nɑ e, k b fɑnt tie nɑn tipuuk nɑ. Muɑt juɑkt k l puut suul bɑɑ,</verse>
				<verse number="25">ŋɑɑn Yonmdɑɑnɔ mɑɑn nɑ ŋɑnin kɑɑ gbennu.» Mɑɑn mɑnŋ e tie lɑbɑmɑnn nbɑ k b din muɑntl k tien’i nɑ.</verse>
			</chapter>
			<chapter number="2">
				<verse number="1">L pɑɑk, i nyik bonbiil kul tumu mɑn, nɑn fɑɑk kul, nɑn kpinkpɑnni, nɑn *funfunn, nɑn sɑnjɑɑɔnŋ.</verse>
				<verse number="2">Ii tie nɑn sɑnpɑnti nɑ mɑn, kii tun kii luon mɑnfuol biin nbɑ be Foŋɑnm buol ni nɑ, k l i tie k i nyu’l yii kpɑɑtl k tɑn lɑ fielu.</verse>
				<verse number="3">Tɔn, l diɑn Yennu lolkpel kɑdɑɑɔk ni ɑ: «I mi bɑnnu nbɑ k Yonmdɑɑnɔ ŋɑn.»</verse>
				<verse number="4">Bɑɑt Yonmdɑɑnɔ buol ni mɑn. Ŋuɑ e tie tɑnn nbɑ fo, wun nbɑ k niib yet, ɑ u k mɔk nyuɑt, ŋɑɑn k Yennu lukt’ɔ k yet, ɑ u ŋɑn k tul’ɔ nɑ.</verse>
				<verse number="5">Ii mun i tie nɑn tɑnɑ nbɑ fo k bin jii’i k mɑɑ Foŋɑnm ŋɑɑk. K yii tie Yennu tiɑɔnŋ mɑnntieb, kii mɑnn *mɑlunŋ nɑn Foŋɑnm nbɑ luon bɑnnu nbɑ, k Yiesu *Klistu pɑɑk, Yennu sɑɑ gɑɑl i mɑlunŋ ɑ.</verse>
				<verse number="6">K mɑɑn l diɑn Yennu lolkpel kɑdɑɑɔk ni, ɑ u yet ɑ: «Gotl, n lukt tɑnn k bil *Siiɔn duo ni, k l tie tɑnn nbɑ tien fiɑkl pɑnŋ, k l biɑ ŋɑn bonciɑnn, k wun nbɑ kul tien’ɔ yɑdɑ nɑ, u kɑn di fei.»</verse>
				<verse number="7">Tɑnn mɑnŋ mɔk nyuɑt bonciɑnn k tul yinm nbɑ tien’ɔ yɑdɑ nɑ, ŋɑɑn l k tie nnɑ kɑɑ k tul bin nbɑ k tien’ɔ yɑdɑ nɑ. «Tɑnn nbɑ k tɑnmɑɑlɑ yet’ɔ nɑ, ŋɑnn e set tie tɑnn nbɑ tien fiɑkl pɑnŋ.»</verse>
				<verse number="8">L biɑ diɑn ɑ: «Tɑnn mɑnŋ e k niib gbiɑtl, tɑnpiiuk mɑnŋ e lubn niib.» Bɑɑ k sɑk Yennu mɑɑn pɑɑk e k b gbiɑtl nɑn wɑɑ din senn’b biɑnŋ nbɑ nɑ.</verse>
				<verse number="9">Ŋɑɑn yinm ŋɑnin tie nigɑnnkɑb e, k biɑ tie mɑnntieb nbɑ tuun k tien kpɑnbɑl, k biɑ tie nibuolu nbɑ tie Yennu yɑb, k biɑ tie u tiɑɔnŋ niib, ɑ yii muɑntl u bulcint po, ŋuɑ nbɑ nyinn’i bunbɔnn ni, k bɑɑl nɑn’i u bɑktnɔunŋ yentu ni.</verse>
				<verse number="10">Siɑn-yuo i din k tie niib, ŋɑɑn mɔtɑɑnɑ i tie Yennu niib e. Siɑn-yuo u din k tin’i ninbɑɑɔk, ŋɑɑn mɔtɑɑnɑ u tin’i ninbɑɑɔk ɑ.</verse>
				<verse number="11">N yuɑsnbɑ, yɑɑ tie sɑɑnm k biɑ tie kunsɑnnɑ tingbounŋ nɑ ni nɑ, n kpɑɑn’i e ɑ yi nyik gbɑnɑnt lonbiit nbɑ kɔn nɑn i sei nɑ,</verse>
				<verse number="12">ŋɑɑn kii be bɑnnu nbɑ k tingbounŋ niib i lek i tɑɑl’i e, ŋɑɑn b sɑɑ lɑ i tuonŋɑnɑ k dont Yennu sɑnn, dɑɑl nbɑ k u tɑn sɑɑ bɑɑl nɑ.</verse>
				<verse number="13">Yonmdɑɑnɔ pɑɑk, ii sɑɑk mɑn yiikuo-dɑnm mɔi kii sɑɑk kpɑnbɑl nbɑ mɔk yiikuo kul mɔb,</verse>
				<verse number="14">nɑn *senni dɑnm nbɑ k u tun’m, ɑ bin dɑt bin nbɑ tuun bonbiil nɑ tubɑ, ŋɑɑn kii pɑk bin nbɑ tuun bonŋɑnn nɑ.</verse>
				<verse number="15">K mɑɑn lin nbɑ k Yennu luon tie, ɑ i tuonŋɑnɑ n guɑl jɑtt mɑɑn nbɑ k mɔk nyuɑt nɑ e.</verse>
				<verse number="16">Ii be nɑn yent-n-mɔnŋ dɑnm nɑ mɑn, ŋɑɑn i dɑɑ diɑ i yent-n-mɔnŋ binbenŋ mɑnŋ k l tien’i yɑɑk nbɑ k i sii tuun bonbiil. Ii mɔk mɑn Yennu tuontunnɑ binbenŋ mɑn.</verse>
				<verse number="17">Ii tien suɑ kul nibɑɑkl, kii luon bin nbɑ tie i nɑɑ wɑɑs Klistu ni nɑ, kii tiin Yennu, kii tien kpɑnbɑl nbɑ mɔk yiikuo kul nɑ nibɑɑkl.</verse>
				<verse number="18">Yinm nbɑ tie dɑɑbɑ, ii sɑɑk i yudɑnm mɔi ŋɑɑn biɑ kii tien’m nibɑɑkl, k l k tie bin nbɑ tuun bonŋɑnɑ k biɑ mɔk bulcint nɑ kuukuɑ kɑɑ, ŋɑɑn i mun biɑ sii tuun nnɑ e kii tien tondɑnm.</verse>
				<verse number="19">L i tie k ɑ tuun bonŋɑnn ŋɑɑn k b biɑ dint’ɑ fɑlɑ, k ɑ lɑ fɑlɑ mɑnŋ nɑn suklu fɑɑ duki Yennu po nɑ, l wɑnn nɑn ɑ tuun l nbɑ ŋɑn e nɑ.</verse>
				<verse number="20">Ŋɑɑn fi i tun biit k b dɑt ɑ tubl, k ɑ gɑɑl tubdɑtu nɑ suon nnɑ, nlee k b sɑɑ pɑk’ɑ ni? Ŋɑɑn fi i tuun bonŋɑnn, ŋɑɑn di fɑlɑ l pɑɑk suon nnɑ, l tie bonŋɑnn e Yennu tuɑnn.</verse>
				<verse number="21">Ŋɑnn e tie binbenŋ nbɑ k Yennu din yiin’i, ɑ yii be lenŋ, k mɑɑn Klistu tiɑɔnŋ din dii fɑlɑ i pɑɑk, ɑ yii goli u binbenŋ kii wɑɑ u tɑɑ.</verse>
				<verse number="22">U k tun biit. Suɑ biɑ k mi gbɑt k fɑɑk nyii u mɔb ni.</verse>
				<verse number="23">Bɑɑ din suki’ɔ nɑ, u din k sukl jiin. Wɑɑ biɑ din be fɑlɑ ni, u k jiin suɑ, ŋɑɑn din jii u mɔnŋ k tien Yennu nbɑ bu niib buut fɑnu nɑ nuu ni.</verse>
				<verse number="24">Ŋuɑ Klistu mɔnŋ mɔnŋ e din jii t biit u gbɑnɑnt ni, k b kpɑɑ’u dɑpunpunn pɑɑk, ɑ t dɑɑ tie biit tuontunnɑ ŋɑɑn kii be Yennu nbɑ luon bɑnnu nbɑ. U dɑni pɑɑk e k i lɑ lɑɑfiɑ.</verse>
				<verse number="25">I din tuu tie nɑn pebotkɑi nɑ e, ŋɑɑn mɔtɑɑnɑ i jen i kpɑɑltuɑ nbɑ guu i sei nɑ buol ɑ.</verse>
			</chapter>
			<chapter number="3">
				<verse number="1">Puob, sɑkn mɑn i sɔlb mɔi, k b siɑb i kii tien Yennu mɑɑn nɑ yɑdɑ, ŋɑɑn pɑsiɑl b puob binbenŋɑnŋ nɑ pɑɑk, b sɑɑ tien yɑdɑ wɑɑ, l k kpɑɑ tɑlɑs nɑn puo n yet siɑl,</verse>
				<verse number="2">k mɑɑn b sɑɑ lɑ i binbenŋ nbɑ ŋɑn, k biɑ mɔk cɔlnt bɑnnu nbɑ.</verse>
				<verse number="3">Puob, dɑɑ luon i gbɑnɑnt pɑɑk fɑnt nɑn yulolu, nɑn sɑlmɑ lɑɑni, nɑn sɑlmɑ tutuutɑ, nɑn sɑlmɑ bɑni, ɑmi nɑn tɑŋɑnt liɑnu.</verse>
				<verse number="4">Ŋɑɑn l ŋɑn k i fɑnt i be i pɑlɑ ni, k lii tie sikn-n-mɔnŋ nɑn ŋminŋminn binbenŋ nbɑ k l fɑnt kɑn biil, k biɑ mɔk nyuɑt bonciɑnn Yennu buol ni.</verse>
				<verse number="5">Nnɑ e k yɑɑyuo ni puob nbɑ din tie Yennu yɑb k b dindɑnn din be u ni nɑ, din ŋɑnmt b mɔnŋ. B din sɑɑk b sɔlb mɔi,</verse>
				<verse number="6">nɑn Sɑɑlɑ nbɑ din sɑk Ablɑɑhɑɑnm mɔb k din yi’u u Yonmdɑɑnɔ nɑ. Mɔtɑɑnɑ i ji tie u bonpoi e, l i tie k i tuun lin nbɑ ŋɑn, k k tiin siɑl jɑŋmɑɑni.</verse>
				<verse number="7">Puosɔlb, yinm nɑn i puob binbenŋ ni, ii diɑ i puob fɑnu kii mi nɑn b tie tɑli e i buol, kii tien’m nibɑɑkl, k mɑɑn yinm nɑn ŋɑnm kul tɑn sɑɑ gɑɑl Yennu piinŋɑnn nbɑ tie mɑnfuol. Ii tuun nnɑ mɑn k siɑl dɑɑ jeni i Yenmiɑlu.</verse>
				<verse number="8">Lin nbɑ biɑl nɑ tie nnɑ e: i kul ii mɔk mɑn dudukyenn, k i bɑkɑ ii be i lieb ni, kii mɔk lonm nɑn i nɑɑ wɑɑs *Klistu ni, kii tiin i lieb ninbɑɑɔk, kii siknt i mɔnŋ.</verse>
				<verse number="9">I dɑɑ tuun biit k jiint biit pɑɑk. I biɑ dɑɑ suki k jiint suɑ, ŋɑɑn jiin sukt mɑnŋ nɑn yetŋɑnm, k mɑɑn Yennu din yiin’i, ɑ yin gɑɑl u yetŋɑnm e.</verse>
				<verse number="10">K mɑɑn l diɑn Yennu lolkpel kɑdɑɑɔk ni ɑ: «Wun nbɑ luon k wuu be u mɑnfuol ni nɑn pɑlpienn, k biɑ luon wun tɑn lɑ dɑɑ nbɑ mɑn, sie k u nyik bonbiil pɑku, k biɑ dɑɑ fɑ fɑɑk.</verse>
				<verse number="11">L ŋɑn wun nyik bonbiil, ŋɑɑn kii tuun bonŋɑnn. L ŋɑn wun lon mɑnu sɔnu kii wɑɑ’l,</verse>
				<verse number="12">k mɑɑn Yonmdɑɑnɔ kpɑɑ u ninbinɑ bin nbɑ tie niŋɑnm u buol nɑ pɑɑk e, k biɑ gbiɑ b miɑlu yuo kul ɑ, ŋɑɑn kɔn nɑn bin nbɑ tuun bonbiil.»</verse>
				<verse number="13">I nunm i mɔn nɑn bonŋɑnn tumu, suɑ be k sɑɑ tien’i bonbiil ii?</verse>
				<verse number="14">Ŋɑɑn l i lek i tie k i di fɑlɑ i tuonŋɑnɑ pɑɑk, pɑlpienn sii mɑntk tie i yɑl e. I dɑɑ tiin nisɑɑlk jɑŋmɑɑni, i biɑ dɑɑ te k siɑl dɑɑm’i ni.</verse>
				<verse number="15">Ii cɔln Yonmdɑɑnɔ Klistu i pɑlɑ ni. Yuo kul, ii tien siil k jiin wun nbɑ boi’i lin nbɑ te k i mɔk dindɑnn nɑ po.</verse>
				<verse number="16">I jiin’ɔ suon nnɑ nɑn cɔlnt k dɑɑ tuun lin nbɑ k i sɑɑ fit tɑɑl i mɔnŋ l pɑɑk, ɑ k bin nbɑ tɑɑl’i i binbenŋɑnŋ Klistu ni nɑ pɑɑk nɑ, n di fei b sukt pɑɑk.</verse>
				<verse number="17">L i tie Yennu ŋɑɑn k i lɑ fɑlɑ i tuonŋɑnɑ pɑɑk, ŋɑnn e sɔ nɑn k i lɑ fɑlɑ bonbiil tumu pɑɑk.</verse>
				<verse number="18">K mɑɑn Klistu din gɑɑl biitdɑnm kul pɑɑk k kpo yonm kuɑ e, k ŋuɑ nbɑ din tie niŋɑnɔ nɑ e din gɑɑl biitdɑnm pɑɑk k kpo, ɑ wun te yin sɑɑn Yennu buol. B din kpi’u, ŋɑɑn Foŋɑnm din te k u fiil kuun ni.</verse>
				<verse number="19">Foŋɑnm ni e k u biɑ lek din sɑɑn sei nbɑ be sɑlk nɑ buol, k sɑɑ muɑnt mɑɑn k tul’b.</verse>
				<verse number="20">Ŋɑnm e din tie niib nbɑ din k sɑk Yennu mɔb yuo nbɑ k u din guu nɑn suklu k Noe ŋɑnmt ŋɑlngbenŋl nɑ. Niib bɑnniin kuukuɑ din tɑn kuɑ ŋɑlunŋ mɑnŋ ni, k nyun te k b lɑ fielu.</verse>
				<verse number="21">Nyun mɑnŋ tie Yennu nyunwulu ninnɑɔnŋ nbɑ fiel’i mɔtɑɑnɑ nɑ e. L k tie bɑɑ tuu wuul gbɑnɑnt jɑknt nɑ kɑɑ, ŋɑɑn l tie mɔsonn nbɑ k i senn Yennu nbɑ wuul i pɑlɑ ni nɑ pɑɑk e. I lɑɑt fielu l ni Yiesu Klistu kuun fiilu nɑ pɑɑk e.</verse>
				<verse number="22">U din sɑɑn *Yendɔunŋ ni e k be Yennu niidiitu po, k ji yen mɑlɑkɑɑnbɑ nɑn bin nbɑ kul mɔk yiikuo Yendɔunŋ ni nɑ.</verse>
			</chapter>
			<chapter number="4">
				<verse number="1">L pɑɑk, *Klistu nbɑ din dii fɑlɑ u gbɑnɑnt ni nɑ, ii mun ii mɔk l dudukt, k mɑɑn wun nbɑ di fɑlɑ u gbɑnɑnt ni ji k duki wɑɑ sɑɑ tun biit bɑnnu nbɑ.</verse>
				<verse number="2">L pɑɑk, lɑɑ jii mɔtɑɑnɑ k ji sɑɑ, l ŋɑn k i jii yuo nbɑ tenn tingbounŋ ni kii tuun Yennu nbɑ luon lin nbɑ, ŋɑɑn nyik nisɑɑlk lonbiit.</verse>
				<verse number="3">Yuo nbɑ gɑl, i din jii i yuo k tuun lin nbɑ k bin nbɑ k tie Klistuweilɑ luon bii tuun nɑ. I din tuun boncuncontuonɑ, k mɔk lonbiit, k nyu dɑɑn k yib, k mɔk jedicɑɑɔnŋ nɑn dɑnyucɑɑɔnŋ, k mɑnn pɑtɑ bonciɑnn.</verse>
				<verse number="4">Ŋɑɑn mɔtɑɑnɑ, yɑɑ ji k wɑɑ bin nbɑ k tie Klistuweilɑ k k tuun l bonbiil nɑ, l bɑkt’b e, k b ji suki’i.</verse>
				<verse number="5">Ŋɑɑn b sɑɑ nyinn b tuonɑ pɑɑnu ni k tul Yennu nbɑ tien siil k sɑɑ bu fuotb nɑn kpienm buut nɑ.</verse>
				<verse number="6">Ŋɑnn e te k b din muɑnt lɑbɑmɑnn k tul bin nbɑ kpo nɑ. K b bu b buut suɑ kul nɑn wɑɑ tun lin nbɑ, nɑn nisɑɑli kul nɑ. Ŋɑɑn mɔtɑɑnɑ k Foŋɑnm te k b sei fit k be nɑn Yennu nbɑ luon k bii be bɑnnu nbɑ nɑ.</verse>
				<verse number="7">Bont kul ɑ gbennu ji k fɔk. L pɑɑk, i suol i mɔnŋ kii sub k fit kii mei Yennu.</verse>
				<verse number="8">Lin nbɑ gɑl bont kul tie, ɑ ii luon i lieb mɑn fɑnu, k mɑɑn lonm dɔknt biit bonciɑnn.</verse>
				<verse number="9">Ii gɑɑn lieb sɑɑɔnŋ mɑn k dɑɑ buln.</verse>
				<verse number="10">Yennu tul u niib piini buolu buolu, k suɑ kul n jii piini nbɑ k u lɑ Yennu buol nɑ, kii diɑ’l fɑnu kii tuun nɑn’n kii sonmt lieb.</verse>
				<verse number="11">Wun nbɑ yɑɑ piini tie wuu muɑntl lɑbɑmɑnn nɑ, wuu muɑntl lin nbɑ k Yennu tien’ɔ nɑ e, k wun nbɑ yɑɑ piini tie wuu sonmt niib, wuu sonmt’b nɑn u pɑnŋ kul nbɑ k Yennu tien’ɔ nɑ, ɑ Yennu n lɑ pɑku bonsiɑl kul ni Yiesu Klistu pɑɑk. Ŋuɑ Yiesu yen pɑku nɑn pɑnŋ kul yuo nbɑ kɑɑ gbennu. * Amenn.</verse>
				<verse number="12">N yuɑsnbɑ, yɑɑ di fɑlgbenŋɑ nbɑ biki’i nɑ, i dɑɑ te k l bɑktl’i k l tie nɑn bonsɑɑnn nɑ i buol.</verse>
				<verse number="13">Yɑɑ di fɑlɑ nɑn Klistu nbɑ din dii fɑlɑ bɑnnu nbɑ nɑ, ii mɔk pɑlpienn mɑn, k yuo nbɑ k u *yudɑnt tɑn sɑɑ nyi pɑɑnu nɑ, i tɑn sɑɑ lɑ pɑlpienn nbɑ kɑɑ pɑɑk.</verse>
				<verse number="14">B i suki’i Klistu sɑnn pɑɑk, pɑlpienn tie i yɑl e, k mɑɑn Foŋɑnm nbɑ mɔk pɑnŋ bonciɑnn k biɑ tie Yennu Siek nɑ be i pɑɑk.</verse>
				<verse number="15">Ŋɑɑn suɑ fɑldinu i be nikpinu ɑmi nɑn-yuk ɑmi biit tumu ɑmi kpikpiluk tuonɑ pɑɑk, l k ŋɑn.</verse>
				<verse number="16">Ŋɑɑn fi i di fɑlɑ fɑɑ tie Klistuyuɑ nɑ pɑɑk, ɑ dɑɑ tiin fei, ŋɑɑn dont Yennu, bɑɑ pul’ɑ Klistu sɑnn nɑ pɑɑk.</verse>
				<verse number="17">Yuo bɑɑl ɑ k Yennu sɑɑ piin k bu niib buut, k u sɑɑ bu u tiɑɔnŋ niib buut e sinsinn, k l i tie k u bu tinm nbɑ tie u niib nɑ buut sinsinn nɑ, bin nbɑ k sɑk u lɑbɑmɑnn nɑ sɑɑ juont nlee?</verse>
				<verse number="18">L diɑn Yennu lolkpel kɑdɑɑɔk ni ɑ: «L i pɑɑl k niŋɑnm n lɑ fielu, k biitdɑnm nɑn bin nbɑ k tiin Yennu ji sɑɑ tien nlee k lɑ fielu?»</verse>
				<verse number="19">L pɑɑk, bin nbɑ di fɑlɑ Yennu nbɑ luon lin nbɑ nɑ pɑɑk nɑ, bii tuun tuonŋɑnɑ, k jii b mɔnŋ k pet tul b nɑntuɑ Yennu nbɑ tie bɑlmɔni dɑɑnɔ nɑ.</verse>
			</chapter>
			<chapter number="5">
				<verse number="1">*Sɑɑkɑb nbɑ be i sinsuuk ni, n kpɑɑn’i e, min nbɑ mun tie sɑɑkuɑ nɑ, k n ninbinn din lɑ *Klistu nbɑ din dii fɑlɑ biɑnŋ nbɑ, k biɑ tɑn sɑɑ lɑkn k lɑ *yudɑnt nɑn’ɔ yuo nbɑ k l tɑn sɑɑ nyi pɑɑnu nɑ.</verse>
				<verse number="2">N kpɑɑn’i e, i tie Yennu niib nbɑ be i nuu ni nɑ pekpɑɑli, kii guu’b fɑnu, k l dɑɑ tie miɑl kɑɑ. Ŋɑɑn k lii tie i yɑnbuɑt e, nɑn Yennu nbɑ luon biɑnŋ nbɑ, k l biɑ dɑɑ tie likli pɑɑk kɑɑ, ŋɑɑn ii kpɑnŋ i kol kii tuun.</verse>
				<verse number="3">Dɑɑ mɑntk diɑ niib nbɑ k Yennu tul’i k i guu’b nɑ nɑn ninmɔnn, ŋɑɑn te k i binbenŋɑnŋ n wɑnn’b bɑɑ sii be biɑnŋ nbɑ.</verse>
				<verse number="4">K Klistu wun nbɑ tie pekpɑɑbɑt nɑ i tɑnŋ i jen, i sɑɑ lɑ bɑktnɔunŋ nɑɑn foklk nbɑ sii tun nyili.</verse>
				<verse number="5">Nnɑ e mun, yinm nbɑ tie nɑɑsinm nɑn sɑpɑɑnm, ii sɑɑk sɑɑkɑb mɔi, k i kul ɑ n liɑ liɑtl nbɑ tie sikn-n-mɔnŋ, k mɑɑn l diɑn Yennu lolkpel kɑdɑɑɔk ni ɑ: «Yennu kɔn nɑn kɑlnbɑɑndɑnm e, ŋɑɑn goli bin nbɑ sikn b mɔnŋ nɑn bulcint.»</verse>
				<verse number="6">L pɑɑk, siknt i mɔnŋ mɑn Yennu nuu nbɑ mɔk pɑnŋ nɑ tinŋ po, k mɑɑn u tɑn sɑɑ donn’i yuo nbɑ k u luon.</verse>
				<verse number="7">Jiin mɑn lin nbɑ kul muks’i k tul’ɔ, k mɑɑn u bɑkɑ be i ni.</verse>
				<verse number="8">Ii diɑ i mɔnŋ mɑn kii guu fɑnu, k mɑɑn i dɑtɑɑk *Sɑɑtɑn lin k biet nɑn yɑnbɔl nɑ e, k luon wun lɑ suɑ k suol ŋmɑn.</verse>
				<verse number="9">Yetl’ɔ mɑn, ŋɑɑn kii diɑ i yɑdɑ fɑnu, k mɑɑn i mi nɑn i nɑɑ wɑɑs nbɑ be tingbounŋ lɔkl kul po mun di fɑlɑ nɑn yɑɑ di biɑnŋ nbɑ nɑ e.</verse>
				<verse number="10">I fɑlɑ nɑ dinu kɑn wei, k Yennu nbɑ tin’i ninbɑɑɔk k biɑ yiin’i ɑ yin lɑ dontl nbɑ kɑɑ gbennu Klistu ni nɑ, sɑɑ ŋɑnm i binbenŋ, k cie i yɑdɑ, k pukn’i pɑnŋ, k senn’i fiɑkl nbɑ wɑki nɑ pɑɑk.</verse>
				<verse number="11">Ŋuɑ e yen yiikuo kul nɑn yuo nbɑ kɑɑ gbennu. * Amenn.</verse>
				<verse number="12">Siilɑɑs wun nbɑ k n mi nɑn u tie t nɑɑ bik nɑn bɑlmɔni nɑ, ŋuɑ e sonm’n k n diɑn kɑdɑɑɔk nbɑ k fɔk nɑ, ɑ n cie i pɑlɑ, k kpɑɑn’i, ɑ ŋɑnn e tie Yennu ninkpɑbɑɔnŋ nɑn bɑlmɔni. L pɑɑk, ii diɑ’l fɑnu mɑn.</verse>
				<verse number="13">Yiesu mɔtɑɑɔk niib nbɑ be Bɑbiilonn k Yennu din lukt’b nɑn wɑɑ din lukt’i bɑnnu nbɑ nɑ, fuont’i. Mɑɑlk, wun nbɑ tie n bijɑ yɑdɑ pɑɑk nɑ, mun fuont’i.</verse>
				<verse number="14">Ii fuont i lieb kii kpɑnmi mɑn. Mɑnu ii be yinm nbɑ kul tie Klistuyɑb nɑ pɑɑk.</verse>
			</chapter>
		</book>
		<book number="61">
			<chapter number="1">
				<verse number="1">Min Siimɔn Piɑl, wun nbɑ tie Yiesu *Klistu tuontunnɔ nɑn u *tuomi nɑ e dɑ kɑdɑɑɔk nɑ k tien bin nbɑ lɑ yɑdɑ Yennu nbɑ tuun lin nbɑ ŋɑn nɑn t Fietuɑ Yiesu Klistu nɑ buol nɑ, k b yɑdɑ mɑnŋ mun ŋɑn k tul Yennu nɑn t yɑl nbɑ ŋɑn bɑnnu nbɑ nɑ.</verse>
				<verse number="2">Yɑɑ bɑnn Yennu nɑn t Yonmdɑɑnɔ Yiesu nɑ pɑɑk, ninkpɑbɑɔnŋ nɑn mɑnu ii yɑb kii be i pɑɑk.</verse>
				<verse number="3">Yennu yiikuo e tul’t lin nbɑ kul kpɑɑ tɑlɑs ɑ tii mɔk’l kii fit kii be mɑnfuol ni nɑn binbenŋ nbɑ gbuot Yennu nunm nɑ. T lɑ l kul, Yennu nbɑ te k t bɑnn wun nbɑ yiin’t ɑ t mun ii mɔk u dontl nɑn u bulcint nɑ pɑɑk e.</verse>
				<verse number="4">Nnɑ e mun, k u din senn mɔsonjɑɑnɑ k tul’t ɑ t i lɑɑt lin nbɑ k u senn mɔsonn nɑn u sɑɑ tul’t nɑ, k fit nyi lonbiiuk nbɑ be tingbounŋ nɑ ni nɑn l kuun ni, ŋɑɑn kii mɔk u tiɑɔnŋ binbenŋ.</verse>
				<verse number="5">Lin nbɑ nɑ pɑɑk, i yɑbl i mɔnŋ k pukn binbenŋɑnŋ i yɑdɑ pɑɑk mɑn, k biɑ pukn Yennu bɑnnu i binbenŋɑnŋ mɑnŋ pɑɑk,</verse>
				<verse number="6">k biɑ pukn mɔnŋdiɑnu i bɑnnu mɑnŋ pɑɑk, k biɑ pukn suklu i mɔnŋdiɑnu mɑnŋ pɑɑk, k biɑ pukn binbenŋ nbɑ gbuot Yennu nunm i suklu pɑɑk,</verse>
				<verse number="7">k biɑ pukn nɑɑtɑɑnn i binbenŋ nbɑ gbuot Yennu nunm nɑ pɑɑk, k biɑ pukn lonm i nɑɑtɑɑnn mɑnŋ pɑɑk.</verse>
				<verse number="8">Ŋɑnn tie lin nbɑ k i bo sii mɔk, k l i tie k i mɔk’l k l yɑbt, i sɑɑ fit tun Yennu tuonn fɑnu k biɑ bɑnn t Yonmdɑɑnɔ Yiesu Klistu k pukn.</verse>
				<verse number="9">Ŋɑɑn l i tie k suɑ k mɔk’l, u k nyuɑn bɑnfɔkl nɑn juɑnŋ nɑ e, k tɑnm nɑn Klistu din wuul u yɑɑyuo ni biit ɑ.</verse>
				<verse number="10">L pɑɑk, n nɑɑ wɑɑs, i yɑbl kii be binbenŋ nbɑ k Yennu din yiin’i k biɑ lukt’i ɑ i be lenŋ nɑ. K mɑɑn l i tie k i tuun nnɑ i e, i kɑn mi bɑɑ biit ni.</verse>
				<verse number="11">Nnɑ e k Yennu tɑn sɑɑ gɑɑl’i nɑn pɑlpienn t Yonmdɑɑnɔ Yiesu Klistu jiɑɔnŋ nbɑ kɑɑ gbennu nɑ ni.</verse>
				<verse number="12">L pɑɑk, n sii tun k tiɑn’i lɑbɑɑl nɑ po e yuo kul, mɑɑ lek mi nɑn i ponŋ gbɑt’l ɑ, k mi’l fɑnu, k diɑ’l cinm nɑ.</verse>
				<verse number="13">Ŋɑɑn n dukn nɑn l ŋɑn k n ŋɑnm tiɑl’i k fiin i dudukt mɑɑ dɑɑ be n mɑnfuol ni nɑ.</verse>
				<verse number="14">K mɑɑn n mi nɑn l kɑn wei k n sɑɑ nyi n gbɑnɑnt ni nɑn t Yonmdɑɑnɔ Yiesu Klistu nbɑ din yet’n nɑ.</verse>
				<verse number="15">L pɑɑk e te k n yɑɑ n yɑbl n mɔnŋ k lɑ sɔnu nbɑ k i sii tiɑn lɑbɑɑl nɑ po yuo kul ɑ n kuun puolpo.</verse>
				<verse number="16">Setk nɑn mɔni, t din k jii fɑɑk sɔnu ɑmi nisɑɑlk tiɑɔnŋ yɑn ni lɑbɑɑl kɑɑ, k wɑnn’i bɑnnu nbɑ k t Yonmdɑɑnɔ tɑn sɑɑ jen nɑn yiikuo nɑ, ŋɑɑn t din lɑ u yɑbnt nɑn t ninbinɑ e.</verse>
				<verse number="17">T din be nɑn’ɔ e, yuo nbɑ k Bɑɑ Yennu din tul’ɔ sɑnn nɑn dontl. L yuo mɑnŋ e k kunkɔl nyii Yennu nɑ yentsɑɑkɑl nbɑ gɑl yentsɑɑkɑlɑ kul nɑ buol ni k yet ɑ: «N Bilonkɑk e nɑ, wun nbɑ k n nunm gbuo’u nɑ e nɑ.»</verse>
				<verse number="18">T mɔnŋ mɔnŋ din gbɑt kunkɔl mɑnŋ k l nyii *Yendɔunŋ ni, yuo nbɑ k t din be nɑn’ɔ Yennu tiɑɔnŋ juɑl pɑɑk.</verse>
				<verse number="19">Ŋɑnn e mɑntk kɑt wɑnt’t nɑn *Yennu sɔkniinbɑ nbɑ din pɑk Yiesu lɑbɑɑl nɑ po din tie bɑlmɔni e, k l ŋɑn k yin gbiint bɑɑ din yet lin nbɑ nɑ fɑnu. K mɑɑn mɑɑn mɑnŋ tie nɑn fitl nbɑ tien yentu bunbɔnn ni nɑ e, mɔkmɔk nɑn yuo nbɑ k sɑn-nyiɑɔk sɑɑ piin yentl k sɑn-nyiɑɔk ni ŋmɑɑbil n yent i pɑlɑ ni.</verse>
				<verse number="20">Ŋɑɑn lin nbɑ gɑl l kul tie nɑ e: nisɑɑlk kɑɑ k fit wɑnn Yennu sɔkniinbɑ mɑɑn nbɑ be Yennu lolkpel kɑdɑɑɔk ni nɑ pɑɑk nɑn u tiɑɔnŋ pɑnŋ,</verse>
				<verse number="21">k mɑɑn sɔkniinbɑ suɑ kɑɑ k mi dukn u mɔnŋ yɑn ni k pɑk, ŋɑɑn b din piɑk Yennu tiɑɔnŋ mɑɑn e, Foŋɑnm nbɑ din wɑnt’b bɑɑ sii piɑk lin nbɑ nɑ pɑɑk.</verse>
			</chapter>
			<chapter number="2">
				<verse number="1">Ŋɑɑn fɑɑk sɔkniinbɑ din be *Suifnbɑ sinsuuk ni siɑn-yuo k fɑɑk wɑntieb mun biɑ sii be i sinsuuk ni. B sɑɑ lon wuol ni sɔnu k fit bɑɑl nɑn fɑɑk wɑnnu nbɑ sɑɑ buon’i. B set sɑɑ yet wɑntuɑ Yiesu, wun nbɑ din fiel’b nɑ, k b sɑɑ te k Yennu n biil’b yiɑn ɑ.</verse>
				<verse number="2">Niib bonciɑnn sɑɑ wei b binbenŋ nbɑ mɔk fei nɑ. B pɑɑk k niib sɑɑ tien mɔniɑɔk nɑn bɑlmɔni sɔnu nɑ.</verse>
				<verse number="3">B sii mɔk niɑnciɑɔnŋ, k sii kpɑnn’i k ŋmɑb’i nɑn lɑbɑɑl nbɑ nyi b tiɑɔnŋ dudukt ni nɑ. L pɑɑk, l ponŋ wei wɑɑ, k b Bɑlbuulɔ tien siil, ɑ wun bu b buut k l ji kɑn wei k b biilu sɑɑ bɑɑl.</verse>
				<verse number="4">K mɑɑn Yennu din k nyik mɑlɑkɑɑnbɑ nbɑ din tun biit nɑ tubdɑtu. Ŋɑɑn u din lol’b jɑlt k lu’b buotuk nbɑ sumi bonciɑnn k biɑ mɔk muu nbɑ kɑn mi kpien nɑ ni, k b sii be l ni mɔkmɔk nɑn dɑɑl nbɑ k u tɑn sɑɑ bu b buut.</verse>
				<verse number="5">Nnɑ e biɑk, u din k nyik yɑɑyuo ni *dulnyɑ niib nɑ. Ŋɑɑn u din te k nyungbiebiiuk o dii dulnyɑ mɑnŋ, k kpii bin nbɑ kul k tiin’ɔ nɑ. U din fiel Noe, wun nbɑ din muɑntl Yenweiu po, k din fiel u ŋɑɑtieb bɑnlole k pukn u pɑɑk.</verse>
				<verse number="6">Ŋuɑ Yennu biɑ din biil doi nbɑ yi Suodonm nɑn Guomuɔl, k te k b dii muu k kɑb kpɑnt tɑnpent. Lin nbɑ nɑ e tie *siɑlɑ k wɑnt biitdɑnm wɑɑ tɑn sɑɑ dɑt b tubɑ biɑnŋ nbɑ.</verse>
				<verse number="7">U biɑ din tɑn fiel Lɔt, wun nbɑ din tie niŋɑnɔ nɑ. Biit dɑnm nbɑ din tuun b gbɑnɑnt lonbiit biɑnŋ nbɑ nɑ, l din biil ŋuɑ Lɔt pɑl ni bonciɑnn.</verse>
				<verse number="8">Lɔt, jɑŋɑnɔ mɑnŋ, din be b duo ni e, k lɑɑt b biit, k gbiɑ bɑɑ piɑk b mɔbonbiit biɑnŋ nbɑ dɑɑ kul, k l din dɑmi’ɔ u pɑl ni bonciɑnn, k mɑɑn u din tie niŋɑnɔ e.</verse>
				<verse number="9">Ŋɑnn e k Yonmdɑɑnɔ Yennu mi biɑnŋ nbɑ k u sɑɑ fɑt niib nbɑ tiin’ɔ, k nyinn’b muksuk ni, ŋɑɑn dɑt biitdɑnm tubɑ mɔkmɔk nɑn dɑɑl nbɑ k u tɑn sɑɑ bu b buut nɑ.</verse>
				<verse number="10">Bin nbɑ wɑɑ lonbiiuk nbɑ nyii b binbenbiiuk nɑ ni nɑ, k siɑn Yennu yiikuo nɑ, Yennu set sɑɑ dɑt b tubɑ. Fɑɑk wɑntieb nbɑ k n ponŋ piɑk b po nɑ, tie tubkɑngbɑtɑ dɑnm e, k b k tiin suɑ. B k cɔln bin nbɑ be *Yendɔunŋ ni k mɔk *yudɑnt nɑ, ŋɑɑn b suki’b e.</verse>
				<verse number="11">Mɑlɑkɑɑnbɑ set mɔk pɑnŋ k gɑl fɑɑk wɑntieb mɑnŋ, ŋɑɑn b k tɑɑl bin nbɑ be Yendɔunŋ ni, k biɑ k suki’b Yonmdɑɑnɔ tuɑnn.</verse>
				<verse number="12">Ŋɑɑn jɑb nɑ k mɔk dudukt; b nɑɑn nɑn muuk ni bonkob-biit nbɑ be, k niib tɑn sɑɑ suol’b k kpi’b nɑ e. B tuu suki lin nbɑ k b k gbiɑ l pɑɑk e. B tɑn sɑɑ kpi’b nɑn bɑɑ tuu kpi muuk ni bonkob-biit bɑnnu nbɑ nɑ e.</verse>
				<verse number="13">Bɑɑ tuu te k niib n lɑ fɑlɑ nɑ, b nyuɑt mun sii tie fɑlɑ e. Lin nbɑ pent b pɑlɑ ni tie bii tuun b gbɑnɑnt lonbiit yennu ni. Bɑɑ tuu be i sinsuuk ni nɑ, l mɔk fei k biɑ tie bonbiil, k mɑɑn bɑɑ di jiet nɑn’i nɑ, b tuu wɑnt b mɔnŋ b biit pɑɑk.</verse>
				<verse number="14">B goli puob e k duki * boncuncontuonn po kuukuɑ. B k fit tuun biit k l jɑnŋt’b, k dɑɑk bin nbɑ k b yɑdɑ k mɔk pɑnŋ nɑ. Yuo kul b luon nyuɑt e. Setk nɑn mɔni, Yennu mɔpol be b pɑɑk.</verse>
				<verse number="15">B nyik sɔnu nbɑ tuok, ŋɑɑn bot ɑ. B wɑɑ Buosol bijɑ Bɑɑlɑɑnm nbɑ din wɑɑ sɔnu nbɑ nɑ e. U din luon biit nyuɑt e,</verse>
				<verse number="16">ŋɑɑn Yennu din kpil’ɔ u mɔyetu nɑ pɑɑk. U bonŋ set din pɑk nɑn’ɔ nɑn nisɑɑlk kunkɔl k kpil’ɔ k te k sɔkni nɑ nyik u jɑti tuonn mɑnŋ.</verse>
				<verse number="17">Niib mɑnŋ buolu tie nɑn bunbunn nbɑ kɑɑ nyun nɑ e, k b tie nɑn sɑyunŋ nbɑ k wounŋ tuu gɑɑn’ɔ nɑ e. Yennu tɑn sɑɑ jii’b k lu’b bunbɔnciɑɔnŋ ni.</verse>
				<verse number="18">B piɑk kɑlnbɑɑni mɑɑn nbɑ k mɔk nyuɑt e, k tuun nɑn b tiɑɔnŋ lonbiiuk k pii bɑlt ɑ bin suol bin nbɑ fɑt b mɔnŋ niib nbɑ tuun biit nɑ buol ni k l dɑɑ k wei nɑ.</verse>
				<verse number="19">B tuu senn mɔsonn k yet, ɑ b sii mɔk yent-n-mɔnŋ, ŋɑɑn b mɔnŋ tie b gbɑnɑnt lonm nbɑ biil’b nɑ dɑɑbɑ e k be sɔnu nbɑ sɑɑ juont nɑn kuun nɑ ni. Suɑ kul tie lin nbɑ yen’ɔ nɑ dɑɑbl.</verse>
				<verse number="20">Bin nbɑ din fit fɑt b mɔnŋ tingbounŋ nɑ biit nɑ ni, k mɑɑn b din bɑnn t Yonmdɑɑnɔ Yiesu *Klistu nbɑ tie t Fietuɑ nɑ e, l biit i ŋɑnm suol’b k nyɑnn’b, b juontu tɑn sii bi k gɑl b pinpiik nbɑ din tie biɑnŋ nbɑ nɑ wɑɑ.</verse>
				<verse number="21">B i bo i kii mi binbenŋ nbɑ gbuot Yennu nunm, l bo sii sɔ nɑn bɑɑ bɑnn’l ŋɑɑn ji k sɑk Yennu sennu nbɑ k b din gbɑt nɑ.</verse>
				<verse number="22">Bɑɑ tuun lin nbɑ nɑ wɑnt nɑn bɑljokt tie mɔni e ɑ: «Bɔk e tuu ŋmɑt k di u mɔnŋ siit,» k: «Duolk i wul nyun ŋɑɑn u tuu ŋmɑt k gbɑl u mɔnŋ nɑn bɑkl e.»</verse>
			</chapter>
			<chapter number="3">
				<verse number="1">N yuɑsnbɑ, mɑɑ dɑ kɑdɑɑɔk nbɑ k tien’i nɑ ji puki kɑdɑɑt ŋɑnle e nɑ. N diɑn l kɑdɑɑt ŋɑnle kul k tiɑl’i lɑbɑɑl nbɑ k i din gbɑt nɑ po, ɑ yii mɔk dudukŋɑnt.</verse>
				<verse number="2">N luon k yii tiɑn mɑɑn nbɑ k sɔknŋɑnm din pɑk yɑɑyuo ni nɑ, kii biɑ kii tiɑn sennu nbɑ k Yonmdɑɑnɔ, wun nbɑ tie t Fietuɑ nɑ din pɑk, k tinm nbɑ tie u tuomiinbɑ din yet’i nɑ po.</verse>
				<verse number="3">Sinsinn, n luon k yii mi nɑn nisiɑb nbɑ wɑɑ b pɑlɑ lonbiit tɑn sii be dɑɑjuonti ni, k tɑn sii sɑlkt’i,</verse>
				<verse number="4">k yien ɑ: «Yiesu *Klistu nbɑ din senn mɔsonn, ɑ u tɑn sɑɑ jen nɑ, ŋuɑ liɑ ɑɑ? T bɑɑnbɑ nbɑ ponŋ din kpo wɑɑ nɑn dinnɑ, bonsiɑl kul kpɑn tie nɑn lɑɑ ponŋ tuu tie biɑnŋ nbɑ *dulnyɑ pinpiik ni nɑ e.»</verse>
				<verse number="5">L niib k sɑɑk bin tiɑl nɑn Yennu din yet mɑɑn e k nɑn sɑnpɑɑk nɑn tinŋ, k u din nyinn tinŋ nɑ nyun ni k te k l be nyun nɑ sinsuuk ni,</verse>
				<verse number="6">k biɑ din te k nyungbiebiiuk din dii dulnyɑ kpel mɑnŋ k l biil.</verse>
				<verse number="7">Ŋɑɑn ŋuɑ Yennu mɑɑn mɑnŋ e biɑ lek sii diɑ sɑnpɑɑk nɑn tinŋ nbɑ be mɔtɑɑnɑ nɑ mɔkmɔk nɑn yuo nbɑ k u tɑn sɑɑ te k l kul ɑ n di muu, k l dɑɑl u sɑɑ bu nitont buut k biil’b.</verse>
				<verse number="8">Bon-yenn be. I dɑɑ tɑnmt l po. Yonmdɑɑnɔ buol ni ŋɑnin, dɑyenn kuɑ tie nɑn binɑ tusl nɑ e, k binɑ tusl mun tie nɑn dɑyenn nɑ.</verse>
				<verse number="9">L kɑn wei, k Yonmdɑɑnɔ sɑɑ tun k gbien u mɔsonn nɑ. Ŋɑɑn nisiɑb duki nɑn u tɑɑntl e. Ŋɑɑn u mɔk suklu nɑn’i e. U k luon k nisiɑb n kpo kuun nbɑ kɑɑ gbennu, ŋɑɑn u luon k suɑ kul n mɔ kuɑŋɑɑn k lebt binbenŋ e.</verse>
				<verse number="10">Ŋɑɑn Yonmdɑɑnɔ dɑɑl mɑnŋ bɑɑlu tɑn sii tie nɑn nɑn-yukɔ bɑɑlu nɑ e. L dɑɑl mɑnŋ, k sɑnpɑɑk sɑɑ bot nɑn fujɑɑnn, k muu nbɑ di bonciɑnn tɑn sɑɑ di sɑnpɑɑpo bonsiɑl kul, k tingbounŋ nɑ nɑn bonsiɑl kul nbɑ be lenŋ tɑn sɑɑ di muu e k gbenn.</verse>
				<verse number="11">K bont nɑ kul nbɑ tɑn sɑɑ di muu nnɑ nɑ, i dukn suɑ l ŋɑn k yii tie nibuol bee mɑn i? L ŋɑn k yii be binbenŋ nbɑ gbuot Yennu nunm kii biɑ kii tiin’ɔ,</verse>
				<verse number="12">kii guu Yennu dɑɑl mɑnŋ, k yɑbl i mɔnŋ pɑɑk k dɑɑl mɑnŋ n bɑɑl yiɑn. L dɑɑl e k sɑnpɑɑpo tɑn sɑɑ kɑb k biil, k muu nɑ tonu tɑn sɑɑ nɑnn sɑnpɑɑpo bonnɑnkɑɑ.</verse>
				<verse number="13">Ŋɑɑn t guu yuo nbɑ k sɑnpɑpɑɑnn nɑn tinpɑɑnn tɑn sii be nɑn Yennu nbɑ din senn mɔsonn nbɑ nɑ, k lin nbɑ kul tuun lenŋ sii tie nɑn Yennu nbɑ luon bɑnnu nbɑ nɑ e.</verse>
				<verse number="14">N yuɑsnbɑ, yɑɑ guu bonɑ mɑnŋ nɑ pɑɑk, i yɑbl i mɔnŋ pɑɑk kii be binbenŋ nbɑ k Yennu luon, k dɑɑ mɔk biit u buol, k mɑnu i be yinm nɑn ŋuɑ sinsuuk ni.</verse>
				<verse number="15">T Yonmdɑɑnɔ nbɑ di suklu nɑ, u tien niib e yɑɑk, ɑ bin lɑ fielu, nɑn t nɑɑ bilonkɑk Pɔul nbɑ mun dɑɑn diɑn kɑdɑsiɑɔk k tul’i k yet’i nɑn Yennu nbɑ tul’ɔ yɑn biɑnŋ nbɑ.</verse>
				<verse number="16">U kɑdɑɑt kul ni, u tuu diɑn k piɑk l lɑbɑɑl po e. Lɑbɑsiɑ be u kɑdɑɑt nɑ ni k pɑɑl nɑn nilɔ n bɑnn l pɑɑk, k nisiɑb nbɑ k mɔk yɑn k biɑ k mɔk yɑdɑ nbɑ wɑki nɑ, biɑ be. B jikt’l k kpint’l fɑɑk e, nɑn bɑɑ tuu kpint’l Yennu lolkpel kɑdɑɑɔk mɑnŋ pɑɑk boliɑ ni biɑnŋ nbɑ nɑ. Nnɑ e k b bɑɑt nɑn b tiɑɔnŋ biilu.</verse>
				<verse number="17">N yuɑsnbɑ, i ji mi b po. L pɑɑk, i guu i mɔnŋ, k dɑɑ wɑɑ biitdɑnm fɑɑk sɔni mɑnŋ, k yɑbl k dɑɑ bɑɑ.</verse>
				<verse number="18">I ŋɑɑn k t Yonmdɑɑnɔ Yiesu Klistu nbɑ tie t Fietuɑ nɑ, ninkpɑbɑɔnŋ ii be i binbenŋ ni kii puki, k yin mun ŋɑɑn k yɑɑ bɑnn’ɔ bɑnnu nbɑ nɑ n pukn. Ŋuɑ e yen dontl mɔtɑɑnɑ nɑn yuo nbɑ kɑɑ gbennu. * Amenn.</verse>
			</chapter>
		</book>
		<book number="62">
			<chapter number="1">
				<verse number="1">N dɑ kɑdɑɑɔk nɑ k tien’i, ɑ n wɑnn’i wun nbɑ k b yi’u Yennu mɑɑn nbɑ tien niib mɑnfuol nɑ po e. Mɑɑn mɑnŋ ponŋ din be *dulnyɑ pinpiik ni e wɑɑ. T din gbɑt u mɑɑn, k lɑ’u nɑn t ninbinɑ, k got’ɔ nyik nyik k biɑ sii’u nɑn t nii.</verse>
				<verse number="2">Yuo nbɑ k mɑnfuol mɑnŋ din bɑɑl tingbounŋ nɑ ni, t din lɑ’u, k l pɑɑk e te k t muɑntl l *siɑlɑ k tien’i, ɑ mɑnfuol nbɑ kɑɑ gbennu nbɑ din be Bɑɑ buol ni nɑ, u ji fiit’l k wɑnn’t ɑ.</verse>
				<verse number="3">Lin nbɑ k t lɑ k biɑ gbɑt nɑ, t mun muɑntl k tien’i, ɑ yin ji fit tɑɑn nɑn’t mɔtɑɑɔk ni. Bɑlmɔni e setk, t mɔtɑɑɔk ni, t tɑɑnt nɑn Bɑɑ Yennu nɑn u Bijɑ Yiesu *Klistu.</verse>
				<verse number="4">T dɑ lɑbɑɑl mɑnŋ, ɑ tii mɔk pɑlpienn nbɑ kɑɑ pɑɑk e.</verse>
				<verse number="5">Tɔn, mɑɑn nbɑ k t din gbɑt ŋuɑ Yiesu Klistu buol ni k muɑntl k tien’i nɑ, l tie nnɑ e: Yennu tie yentu e, k bunbɔnn kɑɑ u ni.</verse>
				<verse number="6">K t i yɑɑ, ɑ tinm nɑn Yennu mɔk mɔtɑɑɔk, ŋɑɑn be bunbɔnn ni, ŋɑnn t fɑ fɑɑk e, t k tuun Yennu lonm.</verse>
				<verse number="7">Ŋɑɑn l i tie k t wɑɑ yentu sɔnu yuo kul, nɑn Yennu nbɑ be yentu ni biɑnŋ nbɑ nɑ, ŋɑnn t mɔk mɔtɑɑɔk nɑn t lieb, k u Bijɑ Yiesu sɔn e wu t pɑlɑ ni k t ji k mɔk biit.</verse>
				<verse number="8">Tɔn, t i yɑɑ ɑ t k mɔk biit i e, ŋɑnn t kpɑnn t mɔnŋ e, k bɑlmɔni kɑɑ t ni.</verse>
				<verse number="9">Ŋɑɑn t i fiit t biit k tul Yennu, t sɑɑ fit bɑnn nɑn u tie bɑlmɔni dɑɑnɔ k tuun lin nbɑ ŋɑn k sɑɑ nyik t biit k cɑb’t k biɑ sɑɑ nyinn biit buolu kul t ni.</verse>
				<verse number="10">T i yɑɑ ɑ t k tuun biit i e, ŋɑnn nnɑ t tien’ɔ fɑɑk dɑɑnɔ e nɑ, k u mɑɑn mɑnŋ kɑɑ t ni.</verse>
			</chapter>
			<chapter number="2">
				<verse number="1">N wɑɑs, n k luon k yii tuun biit. L pɑɑk e te k n dɑ k tien’i nɑ, ŋɑɑn l i tie k suɑ tun biit, t mɔk sindɑntinnɔ Bɑɑ Yennu buol ni, k ŋuɑ e tie Yiesu *Klistu, wun nbɑ tie niŋɑnɔ nɑ.</verse>
				<verse number="2">Ŋuɑ e ji din tien *mɑlunŋ Yennu buol ni, ɑ Yennu n nyikcɑb t biit. L pɑɑk, Yennu k nyiktcɑbt t biit kuukuɑ kɑɑ, ŋɑɑn u nyiktcɑbt *dulnyɑ munn biit e.</verse>
				<verse number="3">T i diɑ Yennu *senni, ŋɑnn e wɑnn nɑn t set mi’u.</verse>
				<verse number="4">L i tie k suɑ yet ɑ: «N mi’u,» ŋɑɑn biɑ k diɑ u senni, l dɑɑnɔ tie fɑɑk dɑɑnɔ e, k bɑlmɔni kɑɑ u ni.</verse>
				<verse number="5">K biɑ jen ɑ, wun nbɑ cɔln u mɑɑn, ŋuɑ e set luon Yennu nɑn u yɑn kul. K biɑ jen ɑ, dɑɑnɔ nbɑ yɑɑ ɑ u gɑɑ u pɑɑk, sie k u binbenŋ i tie nɑn Yiesu binbenŋ nbɑ din tie biɑnŋ nbɑ nɑ. Ŋɑnn e k u sɑɑ bɑnn nɑn u gɑɑ Yennu pɑɑk.</verse>
				<verse number="6"></verse>
				<verse number="7">N nɑɑ wɑɑlonkɑi, n k dɑ senpɑɑnu kɑɑ k tien’i ni, ŋɑɑn l tie senkpel nbɑ k i din mɔk’l sinsinn nɑ e. Senkpel mɑnŋ tie mɑɑn nbɑ k i ponŋ mi k gbɑt nɑ e.</verse>
				<verse number="8">Ŋɑɑn n set dɑ sennpɑɑnu e k tien’i, l set sennpɑɑnu Klistu ni, k biɑ sii tie sennpɑɑnu i ni. L pɑɑk nyiɑɔk gɑɑl e, k bɑlmɔni yentu ji be.</verse>
				<verse number="9">Wun nbɑ yet, ɑ u be yentu ni, ŋɑɑn mɔk nɑnŋ nɑn u nɑɑ bik nɑ, l dɑɑnɔ set be bunbɔnn ni e.</verse>
				<verse number="10">Dɑɑnɔ nbɑ luon u nɑɑ bik nɑ be yentu ni, k siɑl kɑɑ u ni k sɑɑ te k nilɔ n bɑɑ biit ni.</verse>
				<verse number="11">Ŋɑɑn wun nbɑ nɑn u nɑɑ bik nɑ be bunbɔnn ni e, k u biɑ sonm lintl bunbɔnn ni e k k mi wɑɑ sɑɑ siɑn nbɑ k mɑɑn bunbɔnn nɑ e te k u juɑn.</verse>
				<verse number="12">N wɑɑs, n dɑ tien’i k mɑɑn Yennu nyik cɑb i biit Yiesu sɑnn pɑɑk ɑ.</verse>
				<verse number="13">N dɑ k tien yinm nbɑ tie wɑdɑnm k mɑɑn i mi wun nbɑ ponŋ din be pinpiik ni wɑɑ. Nipɑɑɔnŋ, n dɑ k tien’i k mɑɑn i nyɑnn Klistu dɑtɑɑk nɑ wɑɑ.</verse>
				<verse number="14">Wɑɑs, n dɑ k tien’i k mɑɑn i mi Bɑɑ. Yinm nbɑ tie wɑdɑnm, n dɑ k tien’i k mɑɑn i mi wun nbɑ ponŋ din be pinpiik ni wɑɑ. Nɑɑsinm, n dɑ k tien’i k mɑɑn i mɔk pɑnŋ k Yennu mɑɑn be i ni, k i nyɑnn Klistu dɑtɑɑk nɑ wɑɑ.</verse>
				<verse number="15">I dɑɑ luon tingbounŋ nɑ ŋɑɑtieb sɔnu ɑmi lin nbɑ be tingbounŋ nɑ ni. L i tie k nilɔ luon tingbounŋ nɑ ŋɑɑtieb sɔni i e, u k luon Bɑɑ Yennu.</verse>
				<verse number="16">Lin nbɑ k b lɑɑt tingbounŋ nɑ ni e nɑ: lonbiiuk nbɑ be suɑ kul ni, nɑn niɑn nbɑ k niib mɔk bonɑ nbɑ k b lɑɑt nɑ pɑɑk, nɑn wɑnt-n-mɔnŋ nbɑ nyi mɔktuk ni. Lin nbɑ nɑ kul k nyii Bɑɑ buol ni kɑɑ, ŋɑɑn l tie tingbounŋ yɑl e.</verse>
				<verse number="17">Tingbounŋ nɑ nɑn l lonbiit gbent e, ŋɑɑn wun nbɑ tuun lin nbɑ k Yennu luon nɑ sii tun fo e.</verse>
				<verse number="18">N wɑɑs, dulnyɑ gbennu pel nɑ. I ponŋ mi gbɑt ɑ Klistu Dɑtɑɑk bɑɑt, k mɔtɑɑnɑ, u dɑtɑi bonciɑnn ponŋ bɑɑl nɑ. Ŋɑnn e te k t set mi nɑn dulnyɑ gbennu pel nɑ.</verse>
				<verse number="19">Klistu dɑtɑi mɑnŋ e nyii t ni, ŋɑɑn b k tie t yɑb. B i bo i tie t yɑb i e, tinm nɑn ŋɑnm bo sii lɑkn be, ŋɑɑn b nyik’t ɑ, k l wɑnt nɑn b din k tie t yɑb.</verse>
				<verse number="20">Ŋɑɑn yinm ŋɑnin, i mɔk Foŋɑnm nbɑ k Yiesu Klistu din muɑn i pɑɑk nɑ, k ŋɑnn e te k i kul ɑ mi bɑlmɔni.</verse>
				<verse number="21">Tɔn, l k tie ɑ i k mi bɑlmɔni kɑɑ te k n dɑ k tien’i nɑ, ŋɑɑn l tie yɑɑ ponŋ mi bɑlmɔni mɑnŋ nɑ pɑɑk, k i mi nɑn fɑɑk k nyi l ni.</verse>
				<verse number="22">K ŋmee tie fɑɑk dɑɑnɔ? L tie wun nbɑ yɑɑ, ɑ Yiesu k tie Klistu e. Ŋuɑ e tie Klistu dɑtɑɑk mɑnŋ, k yien Bɑɑ Yennu nɑn u Bijɑ.</verse>
				<verse number="23">Dɑɑnɔ nbɑ yet Bijɑ mɑnŋ, biɑ yet Bɑɑ Yennu e nɑ, ŋɑɑn wun nbɑ piɑk k yien, ɑ u tien Bijɑ mɑnŋ yɑdɑ wɑɑ, Bɑɑ mun be nɑn’ɔ.</verse>
				<verse number="24">Yɑɑ din sint gbɑt mɑɑn nbɑ pinpiik ni nɑ, ii diɑ nnɑ mɑn fɑnu. L i tie k i diɑ’l, i sii be Bijɑ mɑnŋ ni nɑn Bɑɑ ni.</verse>
				<verse number="25">k mɔsonn nbɑ k u senn k tul’t nɑ tie ɑ, t sii be nɑn Yennu e yuo kul.</verse>
				<verse number="26">N dɑ lin nbɑ nɑ k tien’i k ceknt’i k jikt sɑɑ niib nbɑ yɑɑ bin kpɑnn’i nɑ po e.</verse>
				<verse number="27">Ŋɑɑn yinm ŋɑnin, Yiesu sikn Foŋɑnm mɑnŋ i pɑɑk ɑ. Foŋɑnm mɑnŋ nbɑ biɑl be i ni nɑ, i ji kii luon k suɑ n wɑnn’i. K mɑɑn Foŋɑnm mɑnŋ mɔnŋ e wɑnt’i bont kul ɑ, k u wɑnnu mɑnŋ e tie bɑlmɔni wɑnnu, k fɑɑk kɑɑ lenŋ. L pɑɑk, ii sɑɑk Foŋɑnm wɑnnu nɑ kii be Klistu ni.</verse>
				<verse number="28">Tɔn, n wɑɑs, ii biɑl Klistu ni mɑn k tii mɔk pɑlcienn yuo nbɑ k u sɑɑ dɔkt t pɑɑk, k t dɑɑ di fei u buol yuo nbɑ k u tɑn sɑɑ jen nɑ.</verse>
				<verse number="29">I mi nɑn Klistu tuun lin nbɑ ŋɑn, ŋɑɑn l mun biɑ ŋɑn k i bɑnn nɑn dɑɑnsuɑ nbɑ tuun lin nbɑ ŋɑn nɑ tie Yennu bik e.</verse>
			</chapter>
			<chapter number="3">
				<verse number="1">Lek gotl mɑn lonbuolu nbɑ k Bɑɑ Yennu mɑntk luon’t nɑ. U lonm mɑnŋ mɑntk ji sɑɑ yɑbt e, k u yi’t u wɑɑs, k t set tie u wɑɑs e. Tingbounŋ nɑ ŋɑɑtieb k mi’t, k mɑɑn b k mi ŋuɑ Yennu.</verse>
				<verse number="2">N yuɑsnbɑ, mɔtɑɑnɑ t tie Yennu wɑɑs e, ŋɑɑn tɑɑ tɑn sii tie biɑnŋ nbɑ dɑɑ bɔl e. Ŋɑɑn tɑɑ mi lin nbɑ e nɑ: *Klistu i tɑnŋ i dɔkt, t tɑn sii tie nɑn ŋuɑ nɑ e, k mɑɑn t sɑɑ lɑ wɑɑ set tie biɑnŋ nbɑ.</verse>
				<verse number="3">Nilɔ kul nbɑ mɔk dindɑnn nɑn u jenu nɑ, k mɔk biit nɑn Yiesu nbɑ k mɔk biit biɑnŋ nbɑ nɑ.</verse>
				<verse number="4">Dɑɑnsuɑ kul nbɑ tuun biit biil Yennu *senni e. Setk nɑn mɔni, biit tie Yennu senni biilu e.</verse>
				<verse number="5">I mi nɑn Yiesu Klistu din bɑɑl tingbounŋ nɑ ni, ɑ wun nyinn t biit e, k biit kɑɑ u ni.</verse>
				<verse number="6">Wun nbɑ be u ni nɑ k tuun biit. Wun nbɑ tuun biit, k mi lɑ Yiesu k biɑ k mi’u.</verse>
				<verse number="7">N wɑɑs, i dɑɑ sɑɑk k suɑ n kpɑnn’i ni. Dɑɑnɔ nbɑ tuun lin nbɑ ŋɑn Yennu buol ni nɑ, mun tie niŋɑnɔ Yennu buol e nɑn Yiesu nbɑ tie Ŋɑnɔ u buol nɑ.</verse>
				<verse number="8">Wun nbɑ tuun biit, ŋuɑ e tie *Sɑɑtɑn yuɑ k mɑɑn Sɑɑtɑn din piin k tuun biit tingbounŋ pinpiik ninŋ e. Yennu Bijɑ Yiesu set din bɑɑl ɑ wun biil Sɑɑtɑn tuonɑ e.</verse>
				<verse number="9">Wun nbɑ tie Yennu bik, u ji k tuun biit, k mɑɑn yiikuo nbɑ nyii Yennu buol nɑ be u ni, k mɑɑn Yennu tie u Bɑɑ. L pɑɑk k u ji kɑn fit kii tuun biit.</verse>
				<verse number="10">Dɑɑnsuɑ nbɑ k tuun lin nbɑ ŋɑn k tie Yennu bik, k dɑɑnɔ nbɑ k luon u nɑɑ bik biɑ k tie Yennu bik kɑɑ. Nnɑ e k t mi bin nbɑ tie Yennu wɑɑs nɑn bin nbɑ tie Sɑɑtɑn wɑɑs.</verse>
				<verse number="11">L ŋɑn k tii mɔk lonm nɑn t lieb. Ŋɑnn e tie mɑɑn nbɑ k i din gbɑt pinpiik ni nɑ.</verse>
				<verse number="12">L k ŋɑn k tii tuun nɑn Kɑɑen nbɑ din tuun biɑnŋ nbɑ nɑ. Ŋuɑ din tie pol yuɑ e, k din kpii u wɑɑlɔ. Biɑ pɑɑk e te k u din kpii’u? U tiɑɔnŋ tuonɑ din bi ŋɑɑn k u wɑɑlɔ yɑl ŋɑn.</verse>
				<verse number="13">Tɔn, n nɑɑ wɑɑs, l i tie k tingbounŋ nɑ ŋɑɑtieb nɑn’i, i dɑɑ te k l tie’i bɑktnɔunŋ.</verse>
				<verse number="14">T mi nɑn t nyii kuun ni ŋɑɑn kuɑ mɑnfuol ni e, k mɑɑn t luon t nɑɑ wɑɑs. Wun nbɑ k mɔk lonm u pɑl ni nɑ be kuun ni e.</verse>
				<verse number="15">Wun nbɑ mun nɑn u nɑɑ bik nɑ, tie nikpiiluk o, k i mi nɑn mɑnfuol nbɑ kɑɑ gbennu kɑɑ u ni.</verse>
				<verse number="16">Gotl mɑn, Yiesu nbɑ din gɑɑl t pɑɑk k kpo nɑ e wɑnt’t lonm nbɑ tie lin nbɑ, k l kpɑɑ tɑlɑs k tii gɑɑn t nɑɑ wɑɑs pɑɑk kii kpenn.</verse>
				<verse number="17">Dɑɑnɔ nbɑ mɔk, ŋɑɑn lɑ u nɑɑ bik k u k mɔk siɑl, k u bɑkɑ kɑɑ u ni, nlee k u sɑɑ yet ɑ, Yennu lonm be u ni?</verse>
				<verse number="18">N wɑɑs, l k ŋɑn k t lonm i be t mɔi ni nɑn t mɔbonɑ ni kuukuɑ kɑɑ, ŋɑɑn k lii tie bɑlmɔni lonm nbɑ k nilɔ sɑɑ fit lɑ t tuonɑ ni.</verse>
				<verse number="19">Gotl bɑnnu nbɑ k t sɑɑ bɑnn nɑn t wɑɑ bɑlmɔni, nɑn bɑnnu nbɑ k t mɔk pɑlmɑnn Yennu buol.</verse>
				<verse number="20">L i tie k t dudukt tɑl’t, t mi nɑn Yennu cie t dudukt k biɑ mi bonsiɑl kul.</verse>
				<verse number="21">Tɔn, n yuɑsnbɑ, t dudukt i kii wɑnn’t nɑn t mɔk biit, t mɔk pɑlmɑnn Yennu buol,</verse>
				<verse number="22">k t lɑɑt lin nbɑ kul k t mei’ɔ l po k mɑɑn t sɑɑk u senni k tuun lin nbɑ pent u pɑl.</verse>
				<verse number="23">Yennu nbɑ senn lin nbɑ e nɑ: ɑ t tien u Bijɑ Yiesu Klistu yɑdɑ kii luon t lieb nɑn wɑɑ din senn’t senni biɑnŋ nbɑ nɑ.</verse>
				<verse number="24">Wun nbɑ sɑɑk Yennu senni nɑ be u ni k Yennu mun biɑ be u ni. Wɑɑ din tul’t Foŋɑnm nɑ pɑɑk k t mi nɑn u be t ni.</verse>
			</chapter>
			<chapter number="4">
				<verse number="1">N yuɑsnbɑ, i dɑɑ tie nisiɑb kul nbɑ yɑɑ ɑ b mɔk Foŋɑnm nɑ mɑɑn yɑdɑ, ŋɑɑn biknt’b mɑn, k got lɑɑn sei mɑnŋ nyii Yennu buol ni ɑmi siɑl buol e? K mɑɑn fɑɑk sɔkniinbɑ yɑt gbie tingbounŋ nɑ wɑɑ.</verse>
				<verse number="2">Gotl mɑn bɑnnu nbɑ k i sɑɑ fit bɑnn nɑn nilɔ mɔk Foŋɑnm. Wun nbɑ kul yet, ɑ Yiesu Klistu din kpɑnt nisɑɑlk e, ŋuɑ e mɔk Siek nbɑ nyii Yennu penŋ.</verse>
				<verse number="3">Ŋɑɑn wun nbɑ kul yet ɑ lin nbɑ nɑ k tie mɔni k jiin Yiesu po nɑ, k mɔk Siek nbɑ nyii Yennu penŋ. L dɑɑnɔ siek tie *Klistu Dɑtɑɑk yɑl e. I ponŋ din gbɑt nɑn Klistu Dɑtɑɑk bɑɑt, k mɔtɑɑnɑ u ponŋ set be tingbounŋ nɑ ni.</verse>
				<verse number="4">N wɑɑs, yinm tie Yennu yɑb e. I kɔn k nyɑnn fɑɑk sɔkniinbɑ wɑɑ. K mɑɑn siek nbɑ be i ni nɑ mɔk pɑnŋ k gɑl siek nbɑ be niib nbɑ tie *dulnyɑ nɑ yɑb ni nɑ.</verse>
				<verse number="5">Fɑɑk sɔkniinbɑ nɑ e tie tingbounŋ nɑ yɑb. L pɑɑk e te k b piɑk tingbounŋ nnɑ mɑɑn, k tingbounŋ nɑ yɑb fiin b po.</verse>
				<verse number="6">Ŋɑɑn tinm ŋɑnin tie Yennu yɑb e, k bin nbɑ mi Yennu, ŋɑnm e fiin t mɑɑn po. Ŋɑɑn bin nbɑ k tie Yennu yɑb, b k fiin t mɑɑn po. Ŋɑnn e te k t bɑnt bɑlmɔni Siek nɑn fɑɑk Siek.</verse>
				<verse number="7">N yuɑsnbɑ, tii luon t lieb mɑn, k mɑɑn lonm nyii Yennu penŋ e, k wun nbɑ mɔk lonm nɑ, tie Yennu bik e k biɑ mi’u.</verse>
				<verse number="8">Wun nbɑ k mɔk lonm u k mi Yennu, k mɑɑn Yennu tie lonm e.</verse>
				<verse number="9">Gotl bɑnnu nbɑ k Yennu wɑnn’t u lonm. U din tun u Bijɑyenml tingbounŋ nɑ ni, ɑ tin lɑ mɑnfuol u pɑɑk.</verse>
				<verse number="10">Lonm nbɑ tie lonm nɑn bɑlmɔni tie nnɑ e: l k tie ɑ tinm kɑɑ din luon Yennu, ŋɑɑn ŋuɑ e din luon tinm, k tun u Bijɑ, ɑ u *mɑlunŋ pɑɑk tin lɑ t biit nyikcɑbu.</verse>
				<verse number="11">N yuɑsnbɑ, Yennu nbɑ luon’t biɑnŋ nbɑ nɑ, l kpɑɑ tɑlɑs k tii mun ii luon t lieb nnɑ.</verse>
				<verse number="12">Suɑ k mi lɑ Yennu, ŋɑɑn t i luon lieb i e, Yennu be t ni, k u lonm tuun t ni nɑn bɑlmɔni.</verse>
				<verse number="13">Gotl bɑnnu nbɑ k t mi nɑn t be Yennu ni k u biɑ be t ni. U din tul’t Foŋɑnm e.</verse>
				<verse number="14">K t din lɑ k biɑ muɑntl, ɑ Bɑɑ din tun u Bijɑ, ɑ Bijɑ mɑnŋ ii tie tingbounŋ nɑ ŋɑɑtieb Fietuɑ.</verse>
				<verse number="15">L i tie k suɑ yet, ɑ Yiesu tie Yennu Bijɑ, Yennu be u ni, k u mun biɑ be Yennu ni.</verse>
				<verse number="16">K t mɔnŋ mɔnŋ mun bɑnn Yennu nbɑ luon’t biɑnŋ nbɑ, k biɑ tien yɑdɑ nɑn u set luon’t. Yennu tie lonm e, k dɑɑnɔ nbɑ be lonm nɑ ni, ŋuɑ e be Yennu ni, k Yennu mun biɑ be u ni.</verse>
				<verse number="17">L i tie k lonm be t ni nɑn bɑlmɔni, t sii mɔk pɑlcienn buut dɑɑl, k mɑɑn t binbenŋ dulnyɑ ni tie nɑn Yiesu yɑl nɑ e.</verse>
				<verse number="18">T i mɔk lonm, jijiet sii kɑɑ. L i tie k lonm mɑntk be nɑn mɔni mɔni, jijiet kɑn lɑ yɑɑk kii be t ni. L i tie k nilɔ mɔk jijiet, u k mɔk lonm nɑn bɑlmɔni, k mɑɑn tubdɑtu pɑɑk e k t tuu jie.</verse>
				<verse number="19">Ŋɑɑn tinm ŋɑnin, t mɔk lonm k mɑɑn Yennu e din sint mɔk lonm nɑn tinm.</verse>
				<verse number="20">Dɑɑnɔ nbɑ yɑɑ ɑ u luon Yennu, ŋɑɑn biɑ nɑn u nɑɑ bik, u tie fɑɑk dɑɑnɔ e. L i tie k u k luon u nɑɑ bik nbɑ k u lɑɑt’ɔ nɑ, nlee k u sii luon Yennu nbɑ k u k lɑɑt’ɔ nɑ?</verse>
				<verse number="21">Sennu nbɑ k Klistu senn e nɑ: wun nbɑ luon Yennu, sie k u luon u nɑɑ bik.</verse>
			</chapter>
			<chapter number="5">
				<verse number="1">Wun nbɑ kul tien yɑdɑ nɑn Yiesu tie *Klistu nɑ, l dɑɑnɔ tie Yennu bik e. K dɑɑnɔ nbɑ luon nisuɑ, u biɑ sii luon nilɔ mɑnŋ wɑɑs e.</verse>
				<verse number="2">L i tie k t luon Yennu k tuun u *senni nbɑ wɑnt bɑnnu nbɑ, ŋɑnn e wɑnt nɑn t luon u wɑɑs,</verse>
				<verse number="3">k l ii biɑ kii tie k t diɑ u senni, ŋɑnn e wɑnt nɑn t luon’ɔ, k u senni mɑnŋ k pɑɑl,</verse>
				<verse number="4">k mɑɑn Yennu wɑɑs kul sɑɑ fit nyɑnn *dulnyɑ wɑɑ. Tɑɑ tien yɑdɑ nɑ pɑɑk e, k t nyɑnn dulnyɑ.</verse>
				<verse number="5">K ŋmee sɑɑ fit nyɑnn dulnyɑ? Wun nbɑ tien yɑdɑ nɑn Yiesu tie Yennu Bijɑ kuukuɑ.</verse>
				<verse number="6">Ŋuɑ Yiesu Klistu e tie wun nbɑ din bɑɑl nɑn nyun nɑn sɔn. U din k bɑɑl nɑn nyun kuukuɑ kɑɑ, ŋɑɑn u din bɑɑl nɑn sɔn mun biɑk. K Foŋɑnm tie siɑlɑɑdɑɑnɔ, k mɑɑn Foŋɑnm tie bɑlmɔni e.</verse>
				<verse number="7">Tɔn, bonɑ ŋɑntɑ e be k tie *siɑlɑ,</verse>
				<verse number="8">Foŋɑnm nɑn nyun nɑn sɔn, k l bonɑ ŋɑntɑ mɑnŋ kul tɑɑn tie *siɑlɑ mɑnŋ.</verse>
				<verse number="9">T gɑɑn niib *siɑlɑ, ŋɑɑn Yennu siɑlɑ e ŋɑn k cie niib yɑl k mɑɑn l tie siɑlɑ nbɑ k Yennu tien k jiin u Bijɑ mɑnŋ po.</verse>
				<verse number="10">Wun nbɑ tien Yennu Bijɑ mɑnŋ yɑdɑ, ŋuɑ e mɔk Yennu siɑlɑ mɑnŋ u pɑl ni, k wun nbɑ k tien u siɑlɑ mɑnŋ yɑdɑ, u tien’ɔ fɑɑk dɑɑnɔ e nɑ, k mɑɑn u k tien yɑdɑ nɑn siɑlɑ nbɑ k Yennu tien u Bijɑ po nɑ tie mɔni.</verse>
				<verse number="11">Yennu siɑlɑ mɑnŋ tie nnɑ e, u tul’t mɑnfuol nbɑ kɑɑ gbennu, k mɑnfuol mɑnŋ nyi u Bijɑ Yiesu ni e.</verse>
				<verse number="12">Wun nbɑ mɔk Yennu Bijɑ nɑ, ŋuɑ e mun mɔk mɑnfuol mɑnŋ, ŋɑɑn wun nbɑ k mɔk Yennu Bijɑ mɑnŋ, u k mɔk l mɑnfuol.</verse>
				<verse number="13">N dɑ kɑdɑɑɔk nɑ k tien yinm nbɑ tien Yennu Bijɑ sɑnn yɑdɑ, k mɑɑn n luon k i bɑnn nɑn i mɔk mɑnfuol nbɑ kɑɑ gbennu.</verse>
				<verse number="14">Gotl lin nbɑ te k t mɔk pɑlcienn Yennu tuɑnn. T mi nɑn t i miɑl’ɔ lin nbɑ tɑɑ nɑn wɑɑ luon lin nbɑ nɑ po, u gɑɑn t miɑlu.</verse>
				<verse number="15">K t i mi nɑn u gɑɑn t miɑlu, tɑɑ miɑl’ɔ lin nbɑ kul po nɑ, t mi nɑn t ponŋ gɑɑl lin nbɑ k t mei’ɔ l po nɑ wɑɑ.</verse>
				<verse number="16">Suɑ i lɑɑt u nɑɑ bik k u tuun biit nbɑ kɑn bɑɑl nɑn kuun, l dɑɑnɔ ii mei Yennu u pɑɑk, k Yennu sɑɑ tul biitdɑɑnɔ mɑnŋ mɑnfuol. Nɑ tie mɔni k tul bin nbɑ yɑɑ biit k bɑɑt nɑn kuun. Ŋɑɑn bisiɑt be, k bɑɑt nɑn kuun, k n k yɑɑ yii mei Yennu kii tien bin nbɑ tuun l biit buolu kɑɑ.</verse>
				<verse number="17">Tuonɑ kul nbɑ k ŋɑn lek tie biit e, ŋɑɑn bisiɑt be k kɑn bɑɑl nɑn kuun.</verse>
				<verse number="18">T mi nɑn bin nbɑ tie Yennu wɑɑs ji k tuun biit, k mɑɑn Yennu Bijɑ Yiesu guu’b, k Klistu dɑtɑɑk kɑn tien’m siɑl.</verse>
				<verse number="19">K t mi nɑn tinm tie Yennu yɑb e, k tingbounŋ nɑ ŋɑɑtieb kul nɑ be Klistu dɑtɑɑk yiikuo ni.</verse>
				<verse number="20">T mi nɑn Yennu Bijɑ din bɑɑl tingbounŋ nɑ ni, k tɑn tul’t yɑn, ɑ tii bɑnt bɑlmɔni Yennu. T be u ni u Bijɑ Yiesu Klistu nɑ pɑɑk e, k ŋuɑ e tie bɑlmɔni Yennu k biɑ tie mɑnfuol nbɑ kɑɑ gbennu.</verse>
				<verse number="21">N wɑɑs, I dɑɑ mɑnn pɑtɑ.</verse>
			</chapter>
		</book>
		<book number="63">
			<chapter number="1">
				<verse number="1">Min nbɑ tie jɑɑnti sɑɑkuɑ nɑ e, dɑ kɑdɑɑɔk nɑ k tien puo nbɑ k Yennu lukt’ɔ nɑ, nɑn u wɑɑs. N luon’i nɑn bɑlmɔni, k l k tie min kuukuɑ kɑɑ luon’i ni, ŋɑɑn bin nbɑ kul nbɑ mi bɑlmɔni nɑ, b mun biɑ luon’i,</verse>
				<verse number="2">k mɑɑn bɑlmɔni be t ni k biɑ sii tun be nɑn yuo nbɑ kɑɑ gbennu.</verse>
				<verse number="3">Bɑɑ Yennu nɑn u Bijɑ Yiesu *Klistu ii mɔk ninkpɑbɑɔnŋ nɑn nyikcɑbu nɑn’t, k biɑ tul’t mɑnu, ɑ tii mɔk lin nbɑ nɑ kul, bɑlmɔni nɑn lonm sɔnu ni.</verse>
				<verse number="4">N dɑɑn mɔk pɑlpienn bonciɑnn nɑn mɑɑ dɑɑn lɑ ɑ wɑsiɑt nbɑ k b wɑɑ bɑlmɔni nbɑ k Bɑɑ Yennu senn’t nɑ.</verse>
				<verse number="5">Cɑnnɑɑ, n mei’ɑ, ŋɑɑnt k t kul i luon t lieb. Lin nbɑ nɑ k tie sennpɑɑnu kɑɑ k n diɑn’ɑ ni, ŋɑɑn l tie sennu nbɑ k t din dɔnŋ gbiɑ l po pinpiik ni.</verse>
				<verse number="6">Lonm tie tii sɑɑk Yennu *senni e, k sennu nbɑ k i din dɔnŋ gbiɑ l po pinpiik ni nɑ wɑɑ, tie k i wɑɑ lonm sɔnu.</verse>
				<verse number="7">Kpinkpɑnni dɑnm bonciɑnn ponŋ bɑɑl k yɑt sɑɑn siɑl po kul tingbounŋ nɑ ni wɑɑ, bin nbɑ yɑɑ, ɑ ŋɑnm k tien yɑdɑ, ɑ b mɑl Yiesu nisɑɑlk e. Wun nbɑ tuun l buolu tie kpinkpɑnni dɑɑnɔ, k biɑ tie Yiesu dɑtɑɑk.</verse>
				<verse number="8">L pɑɑk, ii cek mɑn, k tɑn dɑɑ kɔnŋt t tuonn nyuɑt, ŋɑɑn tɑn lɑ nyuɑt nbɑ yɑb.</verse>
				<verse number="9">Dɑɑnsuɑ nbɑ k gɑɑn Yiesu Klistu wɑnnu bonŋɑnn ŋɑɑn puki u mɔnŋ yɑl, u k gɑɑl Yennu, ŋɑɑn wun nbɑ sɑɑk wɑnnu mɑnŋ k k nyikt, Bɑɑ nɑn Bijɑ kul be u ni.</verse>
				<verse number="10">L i tie k dɑɑnsuɑ nbɑ bɑɑl i buol ni, k k wɑnt wɑnnu mɑnŋ, i dɑɑ gɑɑn’ɔ i ŋei ni, k biɑ tɑɑn dɑɑ yien’ɔ, ɑ u nyinu po</verse>
				<verse number="11">k mɑɑn wun nbɑ fuont’ɔ, u mɔnŋ tɑɑnt dɑɑnɔ mɑnŋ biit po e nɑ.</verse>
				<verse number="12">N mɔk mɔbonɑ bonciɑnn k luon k n diɑn k tul’i, ŋɑɑn n k luon k n diɑn kɑdɑɑɔk ni kɑɑ k tul’i ni, ŋɑɑn n mɔk dindɑnn nɑn n sɑɑ bɑɑl k gɔn’i, k tin pɑk nɑn lieb mɔi ni, k tii mɔk pɑlpienn nɑn mɔni.</verse>
				<verse number="13">A niipuo wun nbɑ k Yennu gɑnn’ɔ nɑ, u wɑɑs fuont’ɑ.</verse>
			</chapter>
		</book>
		<book number="64">
			<chapter number="1">
				<verse number="1">Min nbɑ tie jɑɑnti sɑɑkuɑ nɑ e, dɑ kɑdɑɑɔk nɑ k tien n yuɑk Gɑius nbɑ k n luon’ɔ bonciɑnn nɑ.</verse>
				<verse number="2">N yɔmɔnŋ, n bo luon nɑn fii be lɑɑfiɑ ni, k ɑ bonɑ kul i ŋɑn nɑn lɑɑ ŋɑn bɑnnu nbɑ fin nɑn Yennu sinsuuk ni nɑ.</verse>
				<verse number="3">N dɑɑn lɑ pɑlpienn bonciɑnn nɑn t nɑɑ wɑsiɑt nbɑ dɑɑn bɑɑl nnɑ, k tɑn yet’n fɑɑ wɑɑ bɑlmɔni fɑnu biɑnŋ nbɑ nɑ, nɑn fɑɑ tuu wɑɑ’l fɑnu nɑ.</verse>
				<verse number="4">Siɑl k penn n pɑl ni k mɑntk bɑɑl mɑɑ gbɑt ɑ n wɑɑs wɑɑ bɑlmɔni nɑ.</verse>
				<verse number="5">N yuɑk, fɑɑ sonmt t nɑɑ wɑɑs nbɑ tie sɑɑnm biɑnŋ nbɑ nɑ, ɑ tuun lin nbɑ k bɑlmɔni sɔnu wɑnt’ɑ.</verse>
				<verse number="6">B dɑɑn pɑk ɑ bulcint mɑnŋ po *Klistu mɔtɑɑɔk niib sinsuuk ni. N bɑln’mɑ e, fii sonmt’b kii ŋɑnmt b sɔnu bɑnnu nbɑ sɑɑ penn Yennu pɑl.</verse>
				<verse number="7">Setk nɑn mɔni, b dɑɑn sɑɑn sɔnu Yonmdɑɑnɔ sɑnn pɑɑk k k gɑɑl sonmsiɑl bin nbɑ k tie Klistuweilɑ nɑ buol ni.</verse>
				<verse number="8">L pɑɑk, l kpɑɑ tɑlɑs e k tinm Klistuweilɑ ii gɑɑn l nibuolu sɑɑɔnŋ. Nnɑ e k t nuu sii be tuonn nbɑ k b tuun k tien bɑlmɔni muɑntu nɑ ni.</verse>
				<verse number="9">N ponŋ mi diɑn bɑlsɑi nnɑ k tul Klistu mɔtɑɑɔk niib nbɑ be ɑ buol ni nɑ, ŋɑɑn k Diotlef nbɑ luon wun pul u mɔnŋ nijɑɑnn nɑ yien n mɔb.</verse>
				<verse number="10">L pɑɑk, mi i tɑnŋ i bɑɑl, n sɑɑ fiit lin nbɑ kul k u tun, nɑn bonbisiɑl nɑn fɑɑk nbɑ k u pɑk k jiin t po nɑ. Ŋɑɑn biit mɑnŋ nbɑ k u tun nɑ, l lek k jɑnŋ’ɔ. U biɑ tuu yet wun gɑɑl t nɑɑ wɑɑs nbɑ tuu tɑn bɑɑl u buol ni, k biɑ k luon k u lieb ii gɑɑn’m, k tuu bel nyinn bin nbɑ gɑɑl sɑɑnm mɑnŋ sɑɑɔnŋ nɑ Klistu mɔtɑɑɔk niib sinsuuk ni.</verse>
				<verse number="11">N yuɑk, dɑɑ toki suɑ biit, ŋɑɑn kii tuun lin nbɑ ŋɑn. Wun nbɑ tuun bonŋɑnn, u tie Yennu yuɑ e, ŋɑɑn wun nbɑ tuun biit, u k mi Yennu.</verse>
				<verse number="12">Suɑ kul piɑk Demetlius, k u benu nɑ e biɑ wɑnt nɑn u wɑɑ bɑlmɔni, k t mɔnŋ mun piɑk’ɔ, k ɑ mun mi nɑn t set tie bɑlmɔni dɑnm e.</verse>
				<verse number="13">N biɑ mɔk mɑɑn bonciɑnn k luon k n pɑk k tul’ɑ, ŋɑɑn n k luon k n diɑn kɑdɑɑɔk ni kɑɑ k tul’ɑ ni.</verse>
				<verse number="14">Ŋɑɑn n mɔk dindɑnn nɑn l kɑn wei k n tɑn sɑɑ bɑɑl k lɑ’ɑ, k tin tɑn pɑk nɑn lieb mɔi ni.</verse>
				<verse number="15">Mɑnu ii be ɑ pɑɑk. T yuɑsnbɑ fuont’ɑ. T yuɑsnbɑ nbɑ mun biɑ be ɑ buol ni nɑ, ɑ fuont b suɑ kul.</verse>
			</chapter>
		</book>
		<book number="65">
			<chapter number="1">
				<verse number="1">Min Suud wun nbɑ tie Yiesu *Klistu tuontunnɔ, k biɑ tie Sɑɑk ninjɑ nɑ e dɑ kɑdɑɑɔk nɑ k tien niib nbɑ k Bɑɑ Yennu yiin’m k luon’m, k Yiesu Klistu guu’b nɑ.</verse>
				<verse number="2">Yennu n tin’i ninbɑɑɔk k tul’i mɑnu nɑn lonm bonciɑnn.</verse>
				<verse number="3">N yuɑsnbɑ, n ninbinn dɑɑn mɔn nɑn k n diɑn kɑdɑɑɔk k tul’i k sɑɑn gɑɑn fielu nbɑ tie t kul yɑl nɑ po. Ŋɑɑn mɔtɑɑnɑ l ji kpɑɑ tɑlɑs k n diɑn k cie i pɑlɑ. I yɑbl i mɔnŋ kii diɑ yɑdɑ nbɑ k Yennu din tul u niib kul tɑɑl yonm kuɑ nɑ.</verse>
				<verse number="4">K mɑɑn nibiit din kuɑ i sinsuuk ni wuol ni e, k lebtl Yennu ninkpɑbɑɔnŋ lɑbɑɑl, ɑ bin bɔl b gbɑnɑnt lonbiiuk tuonɑ nɑ. B yet bin wei Yiesu Klistu, wun nbɑ kuukuɑ tie t yudɑɑnɔ nɑn Yonmdɑɑnɔ nɑ. L wei wɑɑ, k b tubdɑtu ponŋ diɑn Yennu lolkpel kɑdɑɑɔk ni.</verse>
				<verse number="5">Mɑɑ yɑɑ n yet’i lin nbɑ nɑ, i ponŋ gbɑt l kul ɑ, k mi’l fɑnu, ŋɑɑn n luon k n tiɑl’i l po e. Yonmdɑɑnɔ din fɑt u niib k nyinn’b dɑɑbs ni Ejipt tinŋ ni, ŋɑɑn l puolpo u din kpii bin nbɑ din k tien’ɔ yɑdɑ nɑ wɑɑ.</verse>
				<verse number="6">Ii tiɑn mɑlɑkɑɑnbɑ nbɑ din k diɑ yiikuo nbɑ k Yennu din tul’b nɑn l sɔnu, k biɑ din yɑɑt k nyik b binbebuol nɑ po. Yennu bɑɑn’m bɑnt nbɑ sii be nɑn yuo nbɑ kɑɑ gbennu nɑ k lu’b sɑlk buotsunsunŋ nbɑ bɔn ni, k guu dɑgbenŋl nbɑ k u sɑɑ bu b buut nɑ.</verse>
				<verse number="7">Ii biɑk kii tiɑn doi nbɑ k b yi Suodonm nɑn Guomuɔl nɑ nɑn digbɑnɑ nbɑ kpiɑ l doi nɑ po mɑn. L doi niib din tuun tuonbiit nnɑ e. B din be yɑnɑ yɑnɑ nnɑ e, k duɑ nɑn lin nbɑ kuɑ. B tubdɑtu tie muu nbɑ di yuo nbɑ kɑɑ gbennu e mɔtɑɑnɑ, ŋɑnm e tie nyinn k tul’i.</verse>
				<verse number="8">L nibuolu mun biɑ be i sinsuuk ni k tuun nɑn l doi ni niib nɑ. B duki fɑɑk bont po e, k wɑɑ b gbɑnɑnt niɑnbiit. B k cɔln Yomdɑɑnɔ yiikuo, k biɑ suki yɑbnt mɑlɑkɑɑnbɑ.</verse>
				<verse number="9">Miisiɑl nbɑ din tie mɑlɑkɑɑnbɑ sɑɑkuɑ nɑ, din k tun nnɑ. Ŋɑɑn u din kɔn nɑn *Sɑɑtɑn e Muois gbɑnɑnt pɑɑk. Ŋɑɑn kɔnn mɑnŋ ni, u din k sukl’ɔ k pɑk k biil’ɔ, ŋɑɑn u din yet ɑ: «Yonmdɑɑnɔ n ŋmɑnn ɑ tubl.»</verse>
				<verse number="10">Ŋɑɑn l nibiit ŋɑnin suki lin nbɑ k b k bɑn e. Bɑɑ mi lin nbɑ, nɑn muuk ni bonkobt nbɑ k mɔk dudukt nɑ, sɑɑ nɑn’m biilu e.</verse>
				<verse number="11">Pɑlbiil be b pɑɑk. K mɑɑn b wei Kɑɑen sɔnu nɑ wɑɑ. Likli pɑɑk e k b k tɔkn sɔnu nbɑ tuok nɑ nɑn Bɑɑlɑɑnm nbɑ din tun biɑnŋ nbɑ nɑ. B biɑ yet Yennu mɔb nɑn Kole nbɑ din tun biɑnŋ nbɑ nɑ e k l biil’b.</verse>
				<verse number="12">Ŋɑnm e jɑkn jiet nbɑ k yinm Klistuweilɑ di nɑ. B bɑkɑ be b ni kuukuɑ e, k b k tiin fei. B tie nɑn sɑnpɑgbɑnt nbɑ k wounŋ gɑɑn’n k l k bɑɑt nɑn sɑɑk nɑ e. B tie nɑn tiini nbɑ k luon luɑnɑ l lonm yuo nɑ e, b kpo e k sɑɑ tɔl, k mɑɑn b jiinɑ kul fikt, k b kuol ɑ.</verse>
				<verse number="13">B tie nɑn mɔkgbenŋl nyunpɑnɑ nbɑ fi k pukl nɑn jɑknt nɑ e. B biɑ tie nɑn ŋmɑɑbilɑ nbɑ tuu ŋɑbl k lin nɑ e, k bunbɔnciɑɔnŋ nbɑ kɑɑ gbennu be k guu’b.</verse>
				<verse number="14">Enɔk, wun nbɑ wɑɑ Adɑn yɑɑbuonɑ bɑnlole ni nɑ din sɔkn k yet b po ɑ: «T Yonmdɑɑnɔ nɑn u mɑlɑkŋɑnm tusɑ tusɑ bɑɑt,</verse>
				<verse number="15">ɑ wun bu nifosɑɑlk kul buut, k biil bin nbɑ k tiin’ɔ nɑ b biit pɑɑk, nɑn b mɔyetu pɑɑk, nɑn bɑɑ piɑk biil Yennu nɑ pɑɑk.»</verse>
				<verse number="16">B tie bunbulmi dɑnm e, k b nunm k mi gbuo. B tuun b mɔnŋ lonbiit nbɑ wɑnt’b bɑnnu nbɑ e, k piɑk nɑn pɑlbifɑɑnt, k koln niib ɑ bin lɑ siɑl.</verse>
				<verse number="17">N yuɑsnbɑ, i tiɑn mɑn mɑɑn nbɑ k t Yonmdɑɑnɔ Yiesu Klistu tuomiinbɑ din yet nɑ.</verse>
				<verse number="18">B din yet ɑ: «Dɑɑjuonti dɑɑ mɑnŋ ni, niib tɑn sii lɑɑ’i, k wɑɑ b mɔnŋ mɔnŋ gbɑnɑnt lonbiit.»</verse>
				<verse number="19">L nibuolu e bɑɑt nɑn bɔktu i sinsuuk ni. B gbɑnɑnt lonm kuukuɑ e diɑ’b, k Foŋɑnm kɑɑ b ni.</verse>
				<verse number="20">Ŋɑɑn n yuɑsnbɑ, i cie i pɑlɑ mɑn, i yɑdɑ nbɑ nyii Yennu tiɑɔnŋ buol ni nɑ pɑɑk, kii mei Yennu Foŋɑnm yiikuo ni,</verse>
				<verse number="21">kii tie niib nbɑ be Yennu lonm ni, kii guu yuo nbɑ k t Yonmdɑɑnɔ Yiesu Klistu sɑɑ tul’i mɑnfuol nbɑ kɑɑ gbennu, u ninbɑtinu pɑɑk nɑ.</verse>
				<verse number="22">I tin bin nbɑ k b dudukt lɑnŋ nɑ ninbɑɑɔk,</verse>
				<verse number="23">k suol’b k nyinn’b muu ni. Lieb mun, i tin’m ninbɑɑɔk, k biɑ kii tiin’m jɑŋmɑɑni, ŋɑɑn kii nɑn b biit binbenŋ, kii sɑɑ kii nɑn, nɑn b tiɑt nbɑ mɔk b lonbiit dɔuk nɑ.</verse>
				<verse number="24">Yennu ii guu’i k i dɑɑ bɑɑ, k bɑɑl nɑn’i u tuɑnn yentsɑɑkɑl ni, k i dɑɑ mɔk biit, ŋɑɑn kii mɔk pɑlpienn bonciɑnn.</verse>
				<verse number="25">Ŋuɑ nbɑ tie Yen-yenɔ kuɑ k fiel’t t Yonmdɑɑnɔ Yiesu Klistu pɑɑk nɑ, u yen dontl nɑn yɑbnt nɑn yiikuo nɑn *yudɑnt, yuo nbɑ din gɑl nɑ, nɑn mɔtɑɑnɑ, nɑn yuo nbɑ kɑɑ gbennu. * Amenn.</verse>
			</chapter>
		</book>
		<book number="66">
			<chapter number="1">
				<verse number="1">Mɑɑn nbɑ k Yiesu *Klistu din fiit nɑ diɑn kɑdɑɑɔk nɑ ni e. Yennu din tul’ɔ mɑɑn mɑnŋ ɑ wun wɑnn u tuontunnɑ lin nbɑ sɑɑ tien l i yɑnn wɑɑn. Klistu din tun u *mɑlɑkɑ u tuontunnɔ Sɑn buol ni, ɑ wun yet’ɔ mɑɑn mɑnŋ kul.</verse>
				<verse number="2">Sɑn din muɑnt lin nbɑ k u din lɑ nɑ kul k l tie mɑɑn nbɑ nyii Yennu buol ni, nɑn bɑlmɔni nbɑ k Yiesu Klistu din fiit k wɑnn’ɔ nɑ.</verse>
				<verse number="3">Wun nbɑ lii mɑɑn nbɑ nyii Yennu buol ni, k be kɑdɑɑɔk nɑ ni, pɑlpienn tie u yɑl e, k bin nbɑ gbiɑ mɑɑn mɑnŋ k sɑɑk’l, pɑlpienn tie b yɑl e mun, k mɑɑn yuo pel, ɑ k lin nbɑ sɑɑ tun nɑ n tun.</verse>
				<verse number="4">Min Sɑn, min e dɑ kɑdɑɑɔk nɑ, k tien jiɑnti ŋɑnlole nbɑ be Asii tinŋ ni nɑ. Yennu n tul’i yetŋɑnm k biɑ tul’i mɑnu, ŋuɑ nbɑ be, k din be, k biɑ bɑɑt nɑ. U sei ŋɑnlole nbɑ be u nɑɑngbounŋ tuɑnn nɑ,</verse>
				<verse number="5">nɑn Yiesu Klistu n tul’i l bonɑ. Ŋuɑ Yiesu e tie siɑlɑɑdɑɑnɔ nɑn mɔni. U tie bikpelk e, k biɑ din fiil kpienm sinsuuk ni. U biɑ tie tingbounŋ kpɑnbɑlɑ Kpɑnbɑl e. Yiesu Klistu luon’t k biɑ din nyinn tinm t biit ni nɑn u sɔn.</verse>
				<verse number="6">U din te k t tie Yennu nɑɑn ni niib, k biɑ te k t tie mɑnntieb ɑ tii tuun kii tien u Bɑɑ Yennu. Ŋuɑ Yiesu e yen *yudɑnt nɑn yiikuo yuo kul ɑ. * Amenn.</verse>
				<verse number="7">Gotl mɑn, ŋuɑ e be sɑnpɑgbɑnt ni k bɑɑt nɑ. Suɑ kul ninbinɑ tɑn sɑɑ lɑ’u nɑn bin nbɑ din ŋmuu’u nɑ, k tingbounŋ nɑ nibuolu kul tɑn sɑɑ bui u pɑɑk. L sɑɑ tien nnɑ wɑɑ. Amenn</verse>
				<verse number="8">Yonmdɑɑnɔ Yennu, nbɑ mɔk yiikuo kul, k be, k din be, k biɑ tɑn sii be yuo nbɑ kɑɑ gbennu nɑ, ŋuɑ e yien ɑ: «Min e tie Alfɑ nɑn Omeegɑ.»</verse>
				<verse number="9">Min e tie Sɑn, i nɑɑ bik nɑ, k mɑɑ be Klistu ni nɑ, n tɑɑ nɑn’i k di fɑlɑ, k biɑ be Yennu nɑɑn ni, k guu nɑn suklu. Mɑɑ din lin k muɑntl Yennu mɑɑn nɑn Yiesu *siɑlɑ nɑ, k b din jii’n k sɑɑn nɑn’n Pɑɑtmuos tinŋ nbɑ k nyun lint’l nɑ ni.</verse>
				<verse number="10">L din tie Yonmdɑɑnɔ dɑɑl k Foŋɑnm fiil n ni, k n gbɑt kunkɔpɑɑll n puolpo k l bui nɑn kɑtkɑɑk nɑ.</verse>
				<verse number="11">Kunkɔl mɑnŋ yet ɑ: «Diɑnt lin nbɑ k ɑ lɑɑt nɑ k tien kɑdɑɑɔk ni, k nɑkn k tul Klistu mɔtɑɑɔk niib nbɑ be digbɑnɑ ŋɑnlole nɑ ni. Bin nbɑ be Efes nɑn Simiilinn nɑn Pelgɑnm nɑn Tiɑtiil nɑn Sɑɑlt nɑn Fiilɑdelfi nɑn Lɑodiise nɑ.»</verse>
				<verse number="12">K n ŋmɑnt k yɑɑ n got wun nbɑ piɑk k tien’n nɑ. Ŋɑnn e k n lɑ sɑlmɑ fitɑ ŋɑnlole k l sie.</verse>
				<verse number="13">K suɑ be l sinsuuk ni k nɑɑn nɑn nisɑɑlk nɑ, k liɑ liɑtfuouk k l tɑn siit u tɑɑbilɑ, k sɑlmɑ gbɑnn buob u nyɑɑɔk ni,</verse>
				<verse number="14">k u yut pien nɑn gungunt nɑ, k u ninbinɑ nɑɑn nɑn mupienu nɑ. K u tɑɑ nyili nɑn kut nbɑ k b tuu yɑkn muu pɑɑk k lin nɑnn k nyili biɑnŋ nbɑ nɑ. K kunkɔl guɑl nɑn kpenu ni nyunmɔnn nbɑ tuu kuon biɑnŋ nbɑ nɑ.</verse>
				<verse number="15">K u tɑɑ nyili nɑn kut nbɑ k b yi’l blɔns nɑ, k u kunkɔl guɑl nɑn kpenu ni nyunmɔnn nbɑ tuu kuon biɑnŋ nbɑ nɑ.</verse>
				<verse number="16">K u kub ŋmɑɑbilɑ ŋɑnlole u niidiitu ni, k juk-bɑnjiɑk nbɑ di mɔliemi tɑnt nyii u mɔb ni, k u nunpo yien nɑn yennu nbɑ tuu yien yensuuk ni nɑ.</verse>
				<verse number="17">Mɑɑ lɑ’u yuo nbɑ k n bɑɑ duɑl u tuɑnn nɑn kpiemɔ nɑ. K u jii u niidiitu k yii n pɑɑk, ŋɑɑn yet ɑ: «Dɑɑ tiin jɑŋmɑɑni. Min e tie bont kul ɑ pinpiik nɑn l gbennu.</verse>
				<verse number="18">N tie Fuotɔ nɑ e. N din kpo wɑɑ, k n ji fo k sii fo nɑn yuo nbɑ kɑɑ gbennu, k n mɔk yiikuo kuun nɑn kpientinŋ pɑɑk.</verse>
				<verse number="19">L pɑɑk, diɑnt lin nbɑ k ɑ lɑ mɔtɑɑnɑ nɑn lin nbɑ tun mɔtɑɑnɑ nɑn lin nbɑ tɑn sɑɑ tun yuo nbɑ wɑɑ.</verse>
				<verse number="20">Ŋmɑɑbilɑ ŋɑnlole nbɑ k ɑ lɑ n niidiitu ni nɑ nɑn sɑlmɑ fitɑ ŋɑnlole nɑ wuol ni pɑɑk tie nnɑ e: ŋmɑɑbilɑ ŋɑnlole nɑ e tie n mɔtɑɑɔk niib nbɑ be digbɑnɑ ŋɑnlole nɑ mɑlɑkɑɑnbɑ, k fitɑ ŋɑnlole nɑ mun tie n mɔtɑɑɔk niib nbɑ be digbɑnɑ ŋɑnlole mɑnŋ nɑ.»</verse>
			</chapter>
			<chapter number="2">
				<verse number="1">«Diɑnt k tul Efes jɑɑnti *mɑlɑkɑ ɑ: ‹Wun nbɑ diɑ ŋmɑɑbilɑ ŋɑnlole u niidiitu ni k biɑ sonm fitɑ ŋɑnlole sinsuuk ni nɑ lɑbɑɑl e nɑ:</verse>
				<verse number="2">N mi ɑ tuonɑ po nɑn fɑɑ yɑbl k tuun tuonŋɑnɑ biɑnŋ nbɑ nɑ, k mi ɑ suklu po. N biɑ mi nɑn ɑ k luon nibiit nbɑ tuun lin nbɑ. A din bikn bin nbɑ yɑɑ ɑ b tie tuomiinbɑ ŋɑɑn k k tie nɑ, k mi nɑn b tie fɑidɑnm e.</verse>
				<verse number="3">A mɔk suklu k biɑ dii fɑlɑ, ŋɑɑn ɑ k nyik’n.</verse>
				<verse number="4">Ŋɑɑn gotl lin nbɑ k n tɑɑl’ɑ l pɑɑk: ɑ ji k luon’n nɑn fɑɑ din dɔnŋ luon’n sinsinn biɑnŋ nbɑ nɑ.</verse>
				<verse number="5">Tiɑt fɑɑ din tuu be biɑnŋ nbɑ nɑ ŋɑɑn ji tɑn lebt k nyik’l nɑ. Mɔ kuɑŋɑɑn k lebt binbenŋ ŋɑɑn kii tuun tuonɑ nbɑ k ɑ din tuun sinsinn nɑ. L i tie k ɑ k mɔ kuɑŋɑɑn k lebt binbenŋ, n sɑɑ bɑɑl ɑ buol ni k nyinn ɑ fitl lɑɑ tuu be siɑn nbɑ nɑ.</verse>
				<verse number="6">Ŋɑɑn fɑɑ tuun lin nbɑ k l ŋɑn e nɑ. A k luon Niikolɑiitnbɑ nbɑ tuun lin nbɑ nɑ, nɑn mɑɑ mun k luon biɑnŋ nbɑ nɑ e.›</verse>
				<verse number="7">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ. «Wun nbɑ nyɑnn nyɑnnu nɑ, ŋuɑ e k n sɑɑ cɑb’ɔ wun di tiik nbɑ tien niib mɑnfuol k be Yennu gɔktuk ni nɑ luɑnɑ.»</verse>
				<verse number="8">«Diɑnt k tul Simiilinn jɑɑnti mɑlɑkɑ ɑ: ‹Wun nbɑ din sint, k biɑ tɑn sɑɑ juont, k din kpo k biɑ fiil kuun ni nɑ lɑbɑɑl e nɑ:</verse>
				<verse number="9">N mi ɑ fɑlɑ po, k biɑ mi nɑn ɑ tie nɑndɑɑnɔ e, ŋɑɑn mɔmɔnm, ɑ tie mɔktɔ e, k n mi nɑn nisiɑb piɑk k biil ɑ sɑnn, k biɑ yɑɑ ɑ b tie *Suifnbɑ e, ŋɑɑn k k tie nnɑ. B tie *Sɑɑtɑn mɔtɑɑɔk niib e.</verse>
				<verse number="10">A dɑɑ tiin jɑŋmɑɑni nɑn fɑlɑ nbɑ bɑɑt ɑ pɑɑk nɑ. Sɑɑtɑn sɑɑ kuɑn i siɑb dɑnsɑlk ni k bikn’m. I tɑn sɑɑ lɑ muksuk fɑlɑ k sɑɑ diɑn dɑɑ piik. Ii wɑɑ n mɔb, k l i lek i tie kuun i e, k n tɑn sɑɑ pi’ɑ mɑnfuol foklk.›</verse>
				<verse number="11">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ. «Wun nbɑ nyɑnn nyɑnnu mɑnŋ, u kɑn lɑ kuun nbɑ pukn munle nɑ.»</verse>
				<verse number="12">«Diɑnt k tul Pelgɑnm jɑɑnti mɑlɑkɑ ɑ: ‹Gotl lɑbɑɑl nbɑ nyii wun nbɑ mɔk juk-bɑnjiɑk nbɑ di mɔliemi nɑ buol ni e nɑ:</verse>
				<verse number="13">N mi nɑn siɑn nbɑ k ɑ kɑl nɑ tie siɑn nbɑ k Sɑɑtɑn nɑɑngbounŋ nɑ be. A set wɑɑ n mɑɑn. B din tɑn kpii Antiipɑɑs nbɑ din tie n siɑlɑɑdɑɑnɔ nɑn bɑlmɔni nɑ, ɑ mɔnŋ duo nbɑ k Sɑɑtɑn be nɑ ni e. L yuo, ɑ din k nyik yɑdɑ nbɑ k ɑ tien’n nɑ.</verse>
				<verse number="14">Ŋɑɑn ɑ mɔk biit ŋɑnle nnɑ e k n sɑɑ tɑɑl’ɑ: ɑ mɔk nisiɑb nbɑ wɑɑ Bɑɑlɑɑnm wɑnnu. Ŋuɑ e din wɑnn Bɑlɑk bɑnnu nbɑ k u sɑɑ jɑnm Islɑɑeltieb ɑ bin biil Yennu *senni k di pɑtɑ nɑnt k biɑ tun boncuncontuonɑ.</verse>
				<verse number="15">Nnɑ e biɑk ɑ mɔk nisiɑb nbɑ wɑɑ Niikolɑiitnbɑ wɑnnu.</verse>
				<verse number="16">L pɑɑk, mɔ kuɑŋɑɑn k lebt binbenŋ. Nnɑ i kɑɑ, l i yɑnn wɑɑn, n sɑɑ bɑɑl nɑn juk-bɑnjiɑk nbɑ tɑntl k nyi n mɔb ni nɑ, k kɔn nɑn niib nɑ.›</verse>
				<verse number="17">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ. «Wun nbɑ nyɑnn nyɑnnu nɑ, ŋuɑ e k n sɑɑ tul’ɔ jiet nbɑ k b bɔl ɑ k l sɑnn yi mɑnn nɑ, k n biɑ sɑɑ tul’ɔ tɑnpienn nbɑ k sɑnpɑɑnn diɑn l pɑɑk k suɑ k mi’l nɑ, sie fin nbɑ gɑɑl’l nɑ kuukuɑ.»</verse>
				<verse number="18">«Diɑnt k tul Tiɑtiil jɑɑnti mɑlɑkɑ ɑ: ‹Lɑbɑɑl nɑ nyii Yennu Bijɑ nbɑ k u ninbinɑ nɑɑn nɑn mupienu nɑ, k u tɑɑ nyili nɑn kut nbɑ k b yi’l blɔns nɑ.</verse>
				<verse number="19">N mi ɑ tuonɑ po, k biɑ mi ɑ lonm nɑn ɑ yɑdɑ nɑn tuonɑ nbɑ k ɑ tuun k tien Yennu niib, nɑn fɑɑ mɔk suklu biɑnŋ nbɑ, k biɑ mi nɑn ɑ tuonɑ nbɑ k ɑ tuun k tien lieb nɑ po.</verse>
				<verse number="20">Ŋɑɑn ɑ biit nbɑ k n sɑɑ tɑɑl’ɑ l pɑɑk tie nnɑ e: fɑɑ sɑk k puo nbɑ k b yi’u Sesɑɑbel k u yi u mɔnŋ Yennu sɔkni nɑ i be i buol ni. U wɑnnu ni e k u kpɑnn n tuontunnɑ, ɑ bii tuun boncuncontuonɑ kii di jiet nbɑ tie pɑtɑ yɑl.</verse>
				<verse number="21">N tul’ɔ yuo ɑ wun mɔ kuɑŋɑɑn k lebt binbenŋ k nyik u cunconsn, ŋɑɑn u k sɑɑk.</verse>
				<verse number="22">L pɑɑk, n sɑɑ jii’u k lu’u fɑlɑ gɑdo pɑɑk, k l i tie k bin nbɑ conm nɑn’ɔ nɑ k mɔ kuɑŋɑɑn k lebt binbenŋ k nyi biit mɑnŋ ni, n sɑɑ kuɑn’m fɑlgbenŋl ni,</verse>
				<verse number="23">k n biɑ sɑɑ kpi u wɑɑs, k nnɑ e k Yiesu mɔtɑɑɔk niib kul sii mi nɑn n tie wun nbɑ mi nisɑɑli dudukt, k biɑ mi lin nbɑ be b pɑlɑ ni, k n tɑn sɑɑ pɑ suɑ kul u tuonɑ nyuɑt nbɑ tie biɑnŋ nbɑ.</verse>
				<verse number="24">‹Ŋɑɑn yinm nbɑ be Tiɑtiil k k wɑɑ puo mɑnŋ wɑnnu, k biɑ k wɑɑ lin nbɑ k siɑb yi’l Sɑɑtɑn wuol ni lɑbɑɑl nɑ, n yien yinm e, ɑ n kɑn jinn’i jik-kpiɑtliɑ.</verse>
				<verse number="25">Ŋɑɑn ii diɑ mɑn lin nbɑ k i mɔk nɑ fɑnu mɔkmɔk nɑn yuo nbɑ k n tɑn sɑɑ bɑɑl nɑ.</verse>
				<verse number="26">Wun nbɑ nyɑnn nyɑnnu nɑ, k tuun mɑɑ luon lin nbɑ k kɑn nyik, n sɑɑ tul’ɔ yiikuo nbɑ k n gɑɑl n Bɑɑ buol ni nɑ buolu, u sii mɔk tingbounŋ nɑ tini kul yiikuo. U yiikuo sii tie nɑn kut pɑtu nɑ e, k u sɑɑ fɑɑ’b k bil’b nɑn bɑɑ fɑɑ bobɑ k yie biɑnŋ nbɑ nɑ.</verse>
				<verse number="27">N biɑ sɑɑ cɑb l dɑɑnɔ sɑn-nyɑfɑɑl ŋmɑɑbil.› »</verse>
				<verse number="28">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ.»</verse>
			</chapter>
			<chapter number="3">
				<verse number="1">«Diɑnt k tul Sɑɑlt jɑɑnti *mɑlɑkɑ ɑ: ‹Lɑbɑɑl nɑ nyii wun nbɑ mɔk Yennu Sei ŋɑnlole nɑn ŋmɑɑbilɑ ŋɑnlole nɑ buol e. N mi ɑ tuonɑ po, k biɑ mi nɑn niib duki ɑ ɑ fo, ŋɑɑn k ɑ kpo wɑɑ.</verse>
				<verse number="2">Fiit k yɑbl k lin nbɑ tenn ɑ buol ni dɑɑ kpenn k gbent, k mɑɑn tuonɑ nbɑ k ɑ tuun nɑ k gbuot Yennu nunm.</verse>
				<verse number="3">Ii tiɑn tumiu nbɑ k ɑ din gbɑt k biɑ din gɑɑl nɑ. Ii diɑ’l kii biɑ kii mɔ kuɑŋɑɑn kii lebtl binbenŋ. L i tie k ɑ k fiil, n sɑɑ bɑɑl ɑ buol ni nɑn nɑn-yukɔ nbɑ tuu bɑɑl biɑnŋ nbɑ nɑ e, k ɑ kɑn bɑnn n bɑɑlu yuo.</verse>
				<verse number="4">Ŋɑɑn nisiɑb be Sɑɑld k b tiɑt k kuɑ jɑknt. Ŋɑnm e sɑɑ liɑ tɑpieni k ŋɑnm nɑn min ii sonm, k mɑɑn bɑɑ ŋɑn nɑn’n nɑ pɑɑk.</verse>
				<verse number="5">Wun nbɑ nyɑnn nyɑnnu mɑnŋ nɑ, u tɑn sɑɑ liɑ tɑpieni nɑ, k n tɑn kɑn piin u sɑnn mɑnfopɑɑnn dɑnm kɑdɑɑɔk nɑ ni, k n tɑn sɑɑ yet n Bɑɑ nɑn u mɑlɑkɑɑnbɑ nɑ pɑɑnu ni ɑ l dɑɑnɔ tie n yuɑ e.›</verse>
				<verse number="6">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ.»</verse>
				<verse number="7">«Diɑnt k tul Fiilɑdelfi jɑɑnti mɑlɑkɑ ɑ: ‹Gotl, lɑbɑɑl nɑ nyii wun nbɑ tie Ŋɑnɔ, k biɑ tie Bɑlmɔni dɑɑnɔ nɑ buol e, k u diɑ kpɑnbɑl Dɑɑfiid pienu k lin nbɑ k u luot nɑ, suɑ kɑn fit luon, k lin nbɑ kul k u luon nɑ, suɑ kɑn fit luot.</verse>
				<verse number="8">N mi ɑ tuonɑ po. Gotl, n senn gɑnn nbɑ yɑɑ e, ɑ tuɑnn k suɑ kɑn fit luon. N mi nɑn ɑ k mɔk pɑnŋ, ŋɑɑn ɑ sɑk n mɑɑn nɑ k dɑɑ kpet nɑn mɔbonn ɑ.</verse>
				<verse number="9">Gotl, bin nbɑ tie *Sɑɑtɑn mɔtɑɑɔk niib, fɑidɑnm nbɑ yɑɑ ɑ b tie *Suifnbɑ ŋɑɑn k k tie nɑ, n sɑɑ te k bin bɑɑl k tɑn gbɑɑn ɑ tuɑnn po, k bɑnn nɑn n set luon’ɑ.</verse>
				<verse number="10">K mɑɑn fɑɑ sɑk n mɑɑn k mɔk mintl nɑ pɑɑk, n sɑɑ diɑ’ɑ bonŋɑnn k ɑ tɑn kɑn kuɑ bonbiil nbɑ bɑɑt tingbounŋ nɑ kul pɑɑk, ɑ lin bikn tingbounŋ nɑ niib nɑ ni.</verse>
				<verse number="11">N sɑɑ bɑɑl mɔtɑɑnɑ. I diɑ lin nbɑ k ɑ mɔk nɑ fɑnu k suɑ tɑn dɑɑ fiɑl ɑ nɑɑn foklk.</verse>
				<verse number="12">Wun nbɑ nyɑnn nyɑnnu nɑ, n sɑɑ tien’ɔ n Yennu jɑɑnti ŋɑsɑɑkɑk ni jɑɑntɑlk, k u ji kɑn nyi lenŋ. K n biɑ sɑɑ diɑn n Yennu sɑnn u pɑɑk, k diɑn n Yennu duo sɑnn u pɑɑk, k biɑ diɑn n mɔnŋ sɑnpɑɑnn nɑ u pɑɑk. Yennu duo mɑnŋ e tie Selusɑɑlenm pɑɑnn nbɑ sɑɑ nyi *Yendɔunŋ ni Yennu buol ni nɑ, k tɑn sik tinŋ nɑ ni.› »</verse>
				<verse number="13">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ.»</verse>
				<verse number="14">«Diɑnt k tul Lɑodiise jɑɑnti mɑlɑkɑ ɑ: ‹Lɑbɑɑl nɑ nyii wun nbɑ sɑnn yi * Amenn nɑ buol e, k u tie bɑlmɔni siɑlɑɑdɑɑnɔ k ɑ fit tien u mɑɑn nɑ yɑdɑ. Ŋuɑ e tie Yennu nɑɑmi nɑ kul ɑ yudɑɑnɔ:</verse>
				<verse number="15">N mi ɑ tuonɑ po. A k mei, k biɑ k ton. N bo sii luon k fii tie l yenn e.</verse>
				<verse number="16">L pɑɑk, fɑɑ k ton k biɑ k mei nɑ, n sɑɑ siil’ɑ n mɔb ni.</verse>
				<verse number="17">A yien ɑ, ɑ tie mɔktɔ e k mɔk lin nbɑ kul k ɑ luon, ɑ k siɑl kɑn pɔt’ɑ ni. Ŋɑɑn ɑ k mi fɑɑ mɔk pɑlbiil nɑn ninbɑɑɔk biɑnŋ nbɑ. A tie nɑndɑɑnɔ e, k sonm yɑnn, k tie juɑnŋ.</verse>
				<verse number="18">L pɑɑk, n kpɑɑn’ɑ e, bɑɑt n buol k dɑɑ sɑlmɑ nbɑ k b kuɑn muu ni k nyinn l jɑknt nɑ k set lɑ mɔktuk, k biɑ dɑɑ tɑpieni k dɔkn ɑ fei nɑ, k biɑ dɑɑ kpɑn k bɑnŋ ɑ ninbinɑ nɑ kii lɑɑt.</verse>
				<verse number="19">Bin nbɑ kul k n luon’m nɑ, n kpɑɑn’m kpɑɑni k dɑɑl b tubɑ. L pɑɑk, ɑ dɑɑ jeln, ŋɑɑn mɔ kuɑŋɑɑn k lebt binbenŋ.</verse>
				<verse number="20">Nnɑlɑ, n sie tɑnmɔb nɑ ni k kpɑɑn gɑnn. Wun nbɑ gbɑt n kunkɔl k luot gɑnn mɑnŋ, n sɑɑ kuɑ, k min nɑn ŋuɑ sɑɑ lɑkn di.</verse>
				<verse number="21">Wun nbɑ nyɑnn nyɑnnu nɑ, n sɑɑ tul’ɔ yiikuo k wun tɑn lɑkn kɑl nɑn’n n nɑɑngbounŋ nɑ pɑɑk nɑn mɑɑ nyɑnn nyɑnnu kul k lɑkn kɑl nɑn n Bɑɑ u nɑɑngbounŋ nɑ pɑɑk biɑnŋ nbɑ nɑ.’»</verse>
				<verse number="22">«Wun nbɑ mɔk tubɑ, wun gbiint lin nbɑ k Foŋɑnm nɑ yien k tien jiɑnti nɑ.»</verse>
			</chapter>
			<chapter number="4">
				<verse number="1">L puolpo k n biɑ lɑ *Yendɔunŋ ni gɑnn k l yɑɑ, k n gbɑt kunkɔl nbɑ k n ponŋ gbɑt nɑ k l biɑ piɑk k tien’n k nɑɑn nɑn kɑtkɑɑk nbɑ tuu mɔ biɑnŋ nbɑ nɑ, k kunkɔl mɑnŋ yet ɑ: «Don nnɑ k n wɑnn’ɑ lin nbɑ sɑɑ tun l puolpo.»</verse>
				<verse number="2">L tɑɑkpɑɑk ni k Foŋɑnm nɑ fiil n ni, k n lɑ k suɑ kɑl nɑɑngbounŋ pɑɑk Yendɔunŋ ni,</verse>
				<verse number="3">k u nunpo nyili nɑn tɑnɑ nbɑ k b yi jɑsp nɑn sɑldoenn nɑ, k nɑɑtuoluk buɑn k lint nɑɑngbounŋ nɑ, k l nyili nɑn tɑnn nbɑ k yi’l emeluod.</verse>
				<verse number="4">K nɑɑngbɑnt piinle nɑn ŋɑnnɑ duɑ k lint nɑɑngbounŋ nɑ. K sɑɑkɑb piinle nɑn bɑnnɑ liɑ tɑpieni k yil sɑlmɑ fokli k kɑl nɑɑngbɑnt piinle nɑn ŋɑnnɑ mɑnŋ pɑɑk.</verse>
				<verse number="5">K sɑnyiknti nyi nɑɑngbounŋ mɑnŋ ni nɑn fuut nɑn sɑtiɑni. K fitɑ ŋɑnlole lɑkn di nɑɑngbounŋ nɑ tuɑnn. Ŋɑnn e tie Yennu Sei ŋɑnlole nɑ.</verse>
				<verse number="6">K siɑl nɑɑn nɑn mɔkgbenŋl nɑ k duɑ nɑɑngbounŋ nɑ tuɑnn k tie nɑn miɑnu nbɑ nyili biɑnŋ nbɑ nɑ. K bonfuɑ bɑnnɑ be nɑɑngbounŋ nɑ sinsuuk ni k biɑ lint nɑɑngbounŋ mɑnŋ, k mɔk ninbinɑ bonciɑnn b nunpo nɑn b puolpo kul.</verse>
				<verse number="7">Sinsinn bonfuol nɑ nɑɑn nɑn yɑnbɔl nɑ e, k wun nbɑ wɑɑ munle ni nɑ mun nɑɑn nɑn nɑɑjɑk nɑ, k wun nbɑ wɑɑ muntɑ ni nɑ nunpo nɑɑn nɑn nifosɑɑlk nunpo nɑ, k wun nbɑ wɑɑ munnɑ ni nɑ mun nɑɑn nɑn kɔnbɑkpel nbɑ yuuk nɑ.</verse>
				<verse number="8">K bonfuɑ bɑnnɑ nɑ kul mɔk kpinkpɑnt ŋɑnluob-luob, k biɑ mɔk ninbinɑ bonciɑnn b gbɑnɑnt kul po nɑn b nuɑk ni. K yennu ni nɑn nyiɑɔk kul b k nyikt *yɑni yinu. B yiin ɑ: « *Ŋɑnɔ, Ŋɑnɔ, Ŋɑnɔ tie Yonmdɑɑnɔ Yennu nbɑ mɔk yiikuo kul ɑ, k din be, k biɑ be mɔtɑɑnɑ, k biɑ tɑn sii be nɑn yuo nbɑ kɑɑ gbennu nɑ.»</verse>
				<verse number="9">Yuo kul bonfuɑ ŋɑnnɑ nɑ i tɑnŋ i yiin yɑni k dontl k jiɑntl k tien wun nbɑ kɑl nɑɑngbounŋ nɑ pɑɑk k be mɔkmɔk nɑn mɔkmɔk nɑ niipuouk,</verse>
				<verse number="10">l yuo e k sɑɑkɑb piinle nɑn bɑnnɑ nɑ tuu bɑɑ k gbɑɑn wun nbɑ kɑl nɑɑngbounŋ mɑnŋ pɑɑk tuɑnn, k puki wun nbɑ be mɔkmɔk nɑn mɔkmɔk nɑ. B biɑ tuu yit b fokli nɑ e k bil nɑɑngbounŋ nɑ tuɑnn ŋɑɑn yien ɑ:</verse>
				<verse number="11">«T Yonmdɑɑnɔ Yennu, l jɑnŋ nɑn tin tul’ɑ *yudɑnt, k tul’ɑ bɑɑkl nɑn yiikuo wɑɑ, k mɑɑn fin e din nɑn bont kul ɑ. A nɑɑɔnŋ mɑnŋ kul be k mɔk mɑnfuol, k mɑɑn ɑ din luon nnɑ.»</verse>
			</chapter>
			<chapter number="5">
				<verse number="1">Ŋɑnn e, k n biɑ lɑ k suɑ kɑl nɑɑngbounŋ nɑ pɑɑk k diɑ kɑdɑpuɑbl u niidiitu ni, k kɑdɑɑɔk mɑnŋ mɔk diɑni l nunpo nɑn l puolpo, k b tɑbn l ŋmii boɑ ŋɑnlole ni.</verse>
				<verse number="2">K n lɑ *mɑlɑkɑ nbɑ mɔk pɑnŋ k u muɑntl nɑn kunkɔsɑɑkɑl ɑ: «Ŋmee jɑnŋ nɑn wun pɔbt kɑdɑpuɑbl nɑ k tɑbt’l i?»</verse>
				<verse number="3">Ŋɑɑn k suɑ kɑɑ *Yendɔunŋ ni ɑmi tingbounŋ nɑ ni ɑmi kpientinŋ, k sɑɑ fit pɔbt kɑdɑpuɑbl nɑ k got l nuɑk ni.</verse>
				<verse number="4">L yuo k n bui nɑn nyin-nyuut k mɑɑn suɑ nbɑ kɑɑ k jɑnŋ nɑn wun pɔbt kɑdɑpuɑbl nɑ k got l nuɑk ni nɑ.</verse>
				<verse number="5">Ŋɑnn e k sɑɑkɑb nɑ yenɔ yet’n ɑ: «Dɑɑ bui. Gotl wun nbɑ tie Suudɑ buolu ni Yɑnbɔl nbɑ tie kpɑnbɑl * Dɑɑfiid yɑɑbuonn nɑ. Ŋuɑ nyɑnn nyɑnnu k fit tɑbt yiit ŋɑnlole nɑ k pɔbt kɑdɑpuɑbl mɑnŋ.»</verse>
				<verse number="6">K n lɑ Pebik k u sie nɑɑngbounŋ nɑ buol k bonfuɑ bɑnnɑ nɑ nɑn sɑɑkɑb nɑ sie k lint’ɔ. Pebik nɑ tie nɑn pebik nbɑ k b kpii’u nɑ e, k mɔk yinɑ ŋɑnlole nɑn ninbinɑ ŋɑnlole nbɑ tie Yennu sei ŋɑnlole nbɑ k u tun’m tingbounŋ nɑ kul ni nɑ.</verse>
				<verse number="7">K Pebik nɑ sɑɑn k sɑɑ gɑɑl kɑdɑpuɑbl nɑ dɑɑnɔ nbɑ kɑl nɑɑngbounŋ nɑ pɑɑk niidiitu ni.</verse>
				<verse number="8">Wɑɑ gɑɑl kɑdɑpuɑbl nɑ yuo nbɑ k bonfuɑ bɑnnɑ nɑ nɑn sɑɑkɑb piinle nɑn bɑnnɑ nɑ gbɑɑn u tuɑnn, k b kul ɑ diɑ biɑt nɑn sɑlmɑ kɔbi, k bonnunubt nbɑ k b tuu jokt muu k l tie Yennu niib miɑlu nɑ gbie kɔbi mɑnŋ ni.</verse>
				<verse number="9">K b yiin yɑnpɑɑnŋ k tien Pebik nɑ k yien ɑ: «A set jɑnŋ nɑn fɑn gɑɑl kɑdɑpuɑbl nɑ k tɑbt l yiit nɑ, k mɑɑn ɑ din kpo e k jii ɑ sɔn k dɑɑ niib k tul Yennu. Niib mɑnŋ nyii buolu kul ni, nɑn mɑbuolu kul ni, nɑn nibuolu kul ni, nɑn tini kul niib ni.</verse>
				<verse number="10">A biɑ te k b tie ɑ nɑɑn ni niib, bin nbɑ tie mɑnntieb, ɑ bin tun Yennu tuonɑ, k b sii yen tingbounŋ nɑ tieb.»</verse>
				<verse number="11">L puolpo biɑk k n got k lɑ mɑlɑkɑɑnbɑ tusɑ tusɑ tusɑ, k biɑ gbɑt b kunkɔlɑ, k b ŋɑɑ lint nɑɑngbounŋ nɑ nɑn bonfuɑ bɑnnɑ nɑ nɑn sɑɑkɑb nɑ.</verse>
				<verse number="12">K b yien nɑn kunkɔsɑɑkɑl ɑ: «Pebik nbɑ k b din kpii’u nɑ, ŋuɑ e jɑnŋ nɑn wun gɑɑl yiikuo nɑn mɔktuk nɑn yɑn nɑn pɑnŋ nɑn bɑɑkl nɑn dontl nɑn pɑku.»</verse>
				<verse number="13">K lin nbɑ kul k Yennu din nɑn nɑ, lin nbɑ be sɑnpɑɑpo nɑn lin nbɑ be tingbounŋ nɑ ni nɑn lin nbɑ be kpientinŋ nɑn lin nbɑ be mɔkgbenŋl ni, b kul yien ɑ: «Pɑku nɑn bɑɑkl nɑn dontl nɑn yiikuo kul ii be wun nbɑ kɑl nɑɑngbounŋ nɑ pɑɑk nɑ nɑn Pebik nɑ pɑɑk nɑn yuo nbɑ kɑɑ gbennu.»</verse>
				<verse number="14">K bonfuɑ bɑnnɑ nɑ sɑk k yet ɑ: « * Amenn.» K sɑɑkɑb nɑ kul gbɑɑn k jiɑntl’ɔ.</verse>
			</chapter>
			<chapter number="6">
				<verse number="1">L puolpo k n lɑ k Pebik nɑ tɑbt yiit ŋɑnlole nɑ yenn, k n gbɑt bonfuɑ bɑnnɑ nɑ yenɔ kunkɔl k l tie nɑn sɑtiɑni nɑ k yiin ɑ: «Bɑɑt.»</verse>
				<verse number="2">K n got k lɑ tɑnpienŋ, k wun nbɑ jɑk u pɑɑk nɑ diɑ tɑdɑɑɔk, k b tul’ɔ nɑɑnfoklk, k u nyii, k tie pɑnŋ dɑɑnɔ, ɑ wun kɔn k nyɑnn bonsiɑl kul.</verse>
				<verse number="3">K Pebik nɑ biɑ tɑbt yiit nbɑ pukn ŋɑnle nɑ, k n gbɑt bonfuol nbɑ pukn bɑnle nɑ kunkɔl k u yiin ɑ: «Bɑɑt.»</verse>
				<verse number="4">Ŋɑnn e k n lɑ tɑnmɔnŋ nyii k set, k b tul wun nbɑ jɑk’ɔ nɑ yiikuo ɑ wun bɑɑl nɑn tɑb tingbounŋ kul po k te k niib i kpi b lieb, k b biɑ kubn’ɔ juk-bɑnjɑgbenŋl.</verse>
				<verse number="5">K Pebik mɑnŋ biɑ tɑbt yiit nbɑ pukn ŋɑntɑ nɑ, k n biɑ gbɑt k bonfuol nbɑ pukn bɑntɑ nɑ yiin ɑ: «Bɑɑt.» K n biɑ lɑ k tɑnbɔnŋ sie lenŋ, k wun nbɑ jɑk’ɔ nɑ diɑ lin nbɑ k b biki bonɑ kpɑiu nɑ u nuu ni.</verse>
				<verse number="6">K n gbɑt fuut k l tie nɑn kunkɔl nɑ k nyii bonfuɑ bɑnnɑ nɑ ni k yien ɑ: « * Ble cilu tie denie, k ɔls cilu ŋɑntɑ mun tie denie, ŋɑɑn dɑɑ biil kpɑn nɑn dɑmunŋ nɑ.»</verse>
				<verse number="7">K Pebik nɑ tɑbt yiit nbɑ pukn ŋɑnnɑ nɑ, k n gbɑt kunkɔl k l nyii bonfuol nbɑ pukn bɑnnɑ nɑ ni, k u yiin ɑ: «Bɑɑt.»</verse>
				<verse number="8">Ŋɑnn e k n lɑ tɑnpienwuwul, k wun nbɑ jɑk’ɔ nɑ sɑnn tie Kuun, k Kpientinŋ mun wɑɑ u puol, k Yennu tul’b yiikuo ɑ bin kpi tingbounŋ nɑ niib bɔktu tɑɑl munnɑ ni yenn, ɑ bin kpi’b nɑn juk-bɑnjiɑk nɑn kon nɑn yiɑlu, k biɑ te k tingbounŋ nɑ bonkob-biit n kpi’b.</verse>
				<verse number="9">K Pebik nɑ biɑ tɑbt yiit nbɑ pukn ŋɑnŋmu nɑ, k n lɑ k bin nbɑ k b din kpii’b Yennu mɑɑn nɑn b bɑlmɔni *siɑlɑ pɑɑk nɑ sei, k l be binbintl nɑ nyɑkl,</verse>
				<verse number="10">k yikn sɑnpɑɑpo k yien ɑ: «T Yonmdɑɑnɔ, fin nbɑ tie niŋɑnɔ k biɑ tie bɑlmɔni dɑɑnɔ, l sɑɑ wei nlee wɑɑ, k ɑ tɑn bu tingbounŋ nɑ niib nɑ buut k dɑt b tubɑ, bɑɑ kpii’t nɑ pɑɑk i?»</verse>
				<verse number="11">Ŋɑnn e k b tul b kul liɑtfopieni, ŋɑɑn yet’b ɑ bin guul wɑɑn nɑn yuo nbɑ k b tuontunlieb nɑn b nɑɑ wɑɑs nbɑ k niib sɑɑ kpi’b nɑ n kpo gbenn.</verse>
				<verse number="12">K n lɑ k Pebik nɑ tɑbt yiit nbɑ pukn ŋɑnluob nɑ, k tinŋ jekl bonciɑnn, k yennu bɔnn cinm nɑn kuun cincenbounŋ nɑ, k ŋmɑɑlk munn mɔnn nɑn nyunmɔnt nɑ.</verse>
				<verse number="13">K ŋmɑɑbilɑ nyii sɑnpɑɑpo k bɑɑ tinŋ ni nɑn wounŋ nbɑ tuu fikt k ninŋ tiik nbɑ k b yi *fiigie, k u luɑnɑ tuu bɑɑ biɑnŋ nbɑ nɑ.</verse>
				<verse number="14">K sɑnpɑɑk pɔbn pɔbn nɑn puɑbt nɑ k bot, k juɑt kul nɑn gbingbɑnɑ nbɑ k nyun lint’l nɑ cɑɑt cɑɑt siɑn nbɑ k l tuu be nɑ.</verse>
				<verse number="15">Ŋɑnn e k tingbounŋ nɑ kpɑnbɑlɑ nɑn nijɑɑnɑ nɑn sejenm yudɑnm nɑn mɔktɑ nɑn yiikuo dɑnm nɑn nibuolu kul, dɑɑbɑ nɑn bin nbɑ yen b mɔnŋ, k b kul ciɑl ciɑl k kuɑ tɑnkɔlt nɑn tɑnfiɑt ni,</verse>
				<verse number="16">k b yien juɑt nɑn tɑnɑ ɑ: «Bɑɑn t pɑɑk k piin’t k bɔl’t k fɔkt nɑn’t wun nbɑ kɑl nɑɑngbounŋ pɑɑk nɑ nunpo k biɑ fɔkt nɑn’t nɑn Pebik nɑ wutuol nɑ.</verse>
				<verse number="17">k mɑɑn wun nbɑ kɑl nɑɑngbounŋ nɑ pɑɑk nɑ nɑn Pebik nɑ wutuol dɑgbenŋl dɑɑl mɑnŋ bɑɑl nɑ, k suɑ kɑɑ k sɑɑ set b wutuol mɑnŋ tuɑnn po.»</verse>
			</chapter>
			<chapter number="7">
				<verse number="1">L puolpo k n lɑ *mɑlɑkɑɑnbɑ bɑnnɑ k b sie tingbounŋ nɑ lokɑ ŋɑnnɑ nɑ ni, k diɑ wounŋ nbɑ nyi lokɑ kul nɑ ni, ɑ l dɑɑ dɑ tinŋ ni ɑmi mɔkgbenŋl ni ɑmi tisiɑk pɑɑk.</verse>
				<verse number="2">L yuo k n lɑ mɑlɑkluɑ k u nyii yendopo k diɑ dɔuk nbɑ tie mɑnfodɑɑnɔ Yennu yɑl nɑ, k yikn nɑn kunkɔsɑɑkɑl k yien mɑlɑkɑɑnbɑ bɑnnɑ nbɑ k Yennu tul’b yiikuo ɑ bin biil tingbounŋ nɑn mɔkgbenŋl nɑ,</verse>
				<verse number="3">ɑ: «I dɑɑ biil tingbounŋ nɑn mɔkgbenŋl nɑn tiini mɑn, sie k b tɑn dɔk t Yennu niib b yugbiɑ pɑɑk sinsinn.»</verse>
				<verse number="4">K n gbɑt bin nbɑ k b dɔk’b nɑn Yennu dɔuk nɑ kɑnn, k b tie niib tusɑ kobk nɑn tusɑ piinnɑ nɑn tusɑ ŋɑnnɑ (144.000), bin nbɑ nyii Islɑɑel nibuolu kul ni:</verse>
				<verse number="5">k b dɔk Suudɑ buolu ni niib, tusɑ piik nɑn ŋɑnle (12.000), Luubenn buolu ni, tusɑ piik nɑn ŋɑnle (12.000), Gɑɑd buolu ni, tusɑ piik nɑn ŋɑnle (12.000),</verse>
				<verse number="6">Asel buolu ni, tusɑ piik nɑn ŋɑnle (12.000), Neftɑɑli buolu ni, tusɑ piik nɑn ŋɑnle (12.000), Mɑnɑɑse buolu ni, tusɑ piik nɑn ŋɑnle (12.000),</verse>
				<verse number="7">Siimeɔn buolu ni, tusɑ piik nɑn ŋɑnle (12.000), Leefi buolu ni, tusɑ piik nɑn ŋɑnle (12.000), Isɑɑkɑɑl buolu ni, tusɑ piik nɑn ŋɑnle (12.000),</verse>
				<verse number="8">Sɑɑbuulɔn buolu ni, tusɑ piik nɑn ŋɑnle (12.000), Suosiɑf buolu ni, tusɑ piik nɑn ŋɑnle (12.000), Bensɑɑmen buolu ni mun k b dɔk niib tusɑ piik nɑn ŋɑnle (12.000).</verse>
				<verse number="9">L puolpo e k n got k lɑ nibulciɑɔnŋ k b kɑɑ kɑnn, k nyii tini kul ni, nɑn buolu kul ni, nɑn nibuolu kul ni, nɑn mɑbuolu kul ni, k b sie nɑɑngbounŋ nɑ nɑn Pebik nɑ tuɑnn po k liɑ liɑtfopieni, k diɑ diɑ biɑbfɑɑt b nii ni,</verse>
				<verse number="10">k b yikn nɑn kunkɔsɑɑkɑlɑ k yien ɑ: «T fielu nyi t Yennu nbɑ kɑl nɑɑngbounŋ nɑ pɑɑk nɑ nɑn Pebik nɑ buol e.»</verse>
				<verse number="11">K mɑlɑkɑɑnbɑ nɑ kul set k lint nɑɑngbounŋ nɑ nɑn sɑɑkɑb nɑ nɑn bonfuɑ bɑnnɑ nɑ, k bɑɑ finfɑbɑ nɑɑngbounŋ nɑ tuɑnn k jiɑntl Yennu,</verse>
				<verse number="12">k yien ɑ: « * Amenn, pɑku nɑn dontl nɑn yɑn nɑn niipuouk tulu nɑn bɑɑkl nɑn yiikuo nɑn pɑnŋ tie Yennu yɑl e mɔkmɔk nɑn yuo nbɑ kɑɑ gbennu. Amenn.»</verse>
				<verse number="13">K sɑɑkɑb nɑ yenɔ boi’n ɑ: «K bin nbɑ liɑ liɑtfopieni nɑ tie lɑnm e, k b nyii lee?»</verse>
				<verse number="14">K n jiin k yet’ɔ ɑ: «N Yonmdɑɑnɔ, fin e mi.» K u yet’n ɑ: «Niib nɑ nyii fɑlgbenŋl nɑ ni e, k b wuul b liɑtfɔkt nɑ Pebik nɑ sɔn ni k l ji pien.</verse>
				<verse number="15">L pɑɑk e, k b sie Yennu nɑɑngbounŋ nɑ tuɑnn k tuun tien’ɔ nyiɑɔk nɑn yennu ni u jɑɑnti ŋɑsɑɑkɑk nɑ ni, k ŋuɑ Yennu nbɑ kɑl nɑɑngbounŋ nɑ pɑɑk nɑ sii be nɑn’m, k biɑ sii guu’b,</verse>
				<verse number="16">ɑ k kon nɑn nyun-nyuklu kɑn mi suol’b, k yennu tonu ɑmi tongbeŋsiɑl kɑn mi k tonŋ b gbɑnu.</verse>
				<verse number="17">K mɑɑn Pebik nbɑ be nɑɑngbounŋ nɑ buol nɑ sii tie b pekpɑɑlk, k sɑɑ ciɑn’m sɑɑn nɑn’m nyunbuul nbɑ tien mɑnfuol nɑ ni, k Yennu sɑɑ fiɑl b nyin-nyuut kul.»</verse>
			</chapter>
			<chapter number="8">
				<verse number="1">Pebik nɑ nbɑ tɑbt yiit nbɑ pukn ŋɑnlole nɑ, l yuo e k *Yendɔunŋ ni ŋmin sulm, k l tien nɑn miit piintɑ nɑ.</verse>
				<verse number="2">L puolpo e k n lɑ *mɑlɑkɑɑnbɑ bɑnlole nbɑ sie Yennu tuɑnn nɑ, k u tul’b kɑtkɑi ŋɑnlole.</verse>
				<verse number="3">Mɑlɑkluɑ nɑ diɑ sɑlmɑ senŋ nbɑ k b wubnt bonnunubt lenŋ nɑ, k sɑɑn sɑɑ set binbintl nɑ tuɑnn. K b tul’ɔ bonnunubt bonciɑnn, ɑ wun pukn Yennu niib kul miɑlu nɑ ni k jii pɑɑn sɑlmɑ binbintl nbɑ sie nɑɑngbounŋ nɑ tuɑnn po nɑ, k tul Yennu.</verse>
				<verse number="4">K bonnunubt nɑ munyuut nɑn Yennu niib nɑ miɑlu nyii mɑlɑkɑ nbɑ sie Yennu tuɑnn nɑ nii ni k do sɑnpɑɑpo.</verse>
				<verse number="5">K mɑlɑkɑ nɑ jii sɑlmɑ senŋ nɑ k muɑl muu binbintl nɑ pɑɑk k gbien senŋ nɑ k kpɑɑl muɑn tingbounŋ nɑ ni. K sɑɑk tiɑn, k fuut fu, k sɑnyiknti nyiki, k tinŋ dɑnm.</verse>
				<verse number="6">K mɑlɑkɑɑnbɑ bɑnlole nbɑ diɑ kɑtkɑi ŋɑnlole nɑ tien siil nɑn bin peb kɑtkɑi nɑ.</verse>
				<verse number="7">Sinsinn mɑlɑkɑ nɑ nbɑ pebl u kɑtkɑɑk nɑ, k sɑkɑɑnɑ nɑn muu k l ŋmɑt nɑn sɔn k mɔ tingbounŋ nɑ ni, k tingbounŋ nɑ bɔktu tɑɑl muntɑ nɑ yenn dii muu, k tiini bɔktu tɑɑl muntɑ mun dii muu, k mɔmɑɑsɑ kul dii muu.</verse>
				<verse number="8">Mɑlɑkɑ nbɑ wɑɑ munle ni nɑ nbɑ pebl u kɑtkɑɑk nɑ, k b lu siɑl k l nɑɑn nɑn jɔgbenŋl nbɑ di muu nɑ, k l tɑn bɑɑ tingbounŋ mɔkgbenŋl ni, k mɔkgbenŋl nɑ bɔktu muntɑ yenn kpɑnt sɔn,</verse>
				<verse number="9">k lin nbɑ be mɔkgbenŋl nyun nɑ ni bɔktu tɑɑl muntɑ nɑ yenn kpo kpo, k ŋɑlnt nbɑ pɑɑ mɔkgbenŋl nyun nɑ pɑɑk nɑ, k l bɔktu tɑɑl muntɑ ni yenn kul biil.</verse>
				<verse number="10">Mɑlɑkɑ nbɑ wɑɑ muntɑ ni nɑ nbɑ pebl u kɑtkɑɑk nɑ, k ŋmɑɑbil gbenŋl nbɑ di k nɑɑn nɑn muu nɑ nyii sɑnpɑɑpo k tɑn bɑɑ kpeni nɑn nyunbuɑ nbɑ be tingbounŋ nɑ ni l bɔktu tɑɑl muntɑtɑ yenn ni.</verse>
				<verse number="11">(Ŋmɑɑbil nɑ sɑnn din yi «Bontonn.») K nyun nɑ bɔktu tɑɑl muntɑ yenn kpɑnt ton, k niib bonciɑnn nbɑ nyuu nyun nɑ kpo, k mɑɑn nyun nɑ nbɑ ton nɑ pɑɑk.</verse>
				<verse number="12">Mɑlɑkɑ nbɑ wɑɑ munnɑ ni nɑ nbɑ pebl u kɑtkɑɑk nɑ, k yennu nɑn ŋmɑɑlk nɑn ŋmɑɑbilɑ l ciɑn-yenni tɑɑl muntɑ nɑ ni yenn yenn bɔnn. K yennu nɑn ŋmɑɑlk nɑn ŋmɑɑbilɑ yentu nɑ l ciɑn-yenni tɑɑl muntɑ bɔnn. K yentu nbɑ tuu yien yennu ni nɑ, k l ciɑn-yenŋ tɑɑl muntɑ ni ji k yien, k l mun tie nnɑ e nɑn nyiɑɔk.</verse>
				<verse number="13">L yuo k n got k lɑ kɔnbɑkpel k u yuuk sɑnpɑgbɑnt ni, k yikn nɑn kunkɔsɑɑkɑl ɑ: «Pɑlbiil be, pɑlbiil be, mɑlɑkɑɑnbɑ bɑntɑ nbɑ biɑl nɑ i tɑnŋ i pebl kɑtkɑi nɑ, k l mɔni nɑ bui, pɑlbiil tɑn sii be tingbounŋ nɑ niib pɑɑk.»</verse>
			</chapter>
			<chapter number="9">
				<verse number="1">*Mɑlɑkɑ nbɑ wɑɑ munŋmu ni nɑ nbɑ pebl u kɑtkɑɑk nɑ, k n lɑ ŋmɑɑbil nbɑ nyii sɑnpɑɑpo k tɑn bɑɑ tingbounŋ nɑ ni, k b tul’ɔ buotuk nbɑ sumi bonciɑnn k kɑɑ telk nɑ pienu.</verse>
				<verse number="2">K ŋmɑɑbil nɑ luot buotsunsunŋ nɑ, k munyuut nyii lenŋ k tie nɑn musɑɑkɑu munyuut nɑ, k l munyuut nɑ dɔkn yennu, k tingbounŋ nɑ bɔnn.</verse>
				<verse number="3">K tuɑli nyii munyuut nɑ ni k sik tingbounŋ nɑ ni, k b tul’b tonu nɑn nɑni nbɑ mɔk tonu tingbounŋ nɑ ni biɑnŋ nbɑ nɑ.</verse>
				<verse number="4">K Yennu yet’b ɑ b dɑɑ biil muɑt nɑn bonbulkɑlɑ nɑn tiini, ɑ ŋɑɑn bii muks niib nbɑ k mɔk Yennu dɔkt b yugbiɑ pɑɑk nɑ,</verse>
				<verse number="5">k u tul’b mɔb ɑ b dɑɑ kpi niib mɑnŋ, ɑ ŋɑɑn te k bin di fɑlɑ k sɑɑ diɑn ŋmɑɑli ŋɑnŋmu, ŋɑɑn b i jun nilɔ l tonu sii tie nɑn nɑnŋ tonu nɑ e.</verse>
				<verse number="6">L yuo mɑnŋ, l nibuolu sɑɑ lon kuun ŋɑɑn kɑn lɑ. B biɑ tɑn sii luon bin kpo, ŋɑɑn kuun sɑɑ ciɑl ŋɑɑn nyik’b e.</verse>
				<verse number="7">K tuɑli nɑ tie nɑn tɑɑni nbɑ tien siil ɑ bin tuok tɑb nɑ e, k yil lin nbɑ nɑɑn nɑn sɑlmɑ fokli nɑ b yulɑ pɑɑk, k b nunpo nɑɑn nɑn nifosɑɑlk nunpo nɑ,</verse>
				<verse number="8">k b yut nɑɑn nɑn puob yut nɑ, k b nyɑnɑ nɑɑn nɑn yɑnbɔlɑ nyɑnɑ nɑ.</verse>
				<verse number="9">K b liɑ nɑɑgbɑnkɔnŋɑ k l nɑɑn nɑn kut nɑ k dɔkn b pɑlɑ pɑɑk, k b kpinkpɑnt fu fuut nɑn tɔb tɑɑni nbɑ tuu tien siil k dɑɑl tolt k tuokt tɔb nɑ.</verse>
				<verse number="10">K b mɔk juɑ k l mɔk pieni nɑn nɑni yɑl nɑ, k b juɑ mɑnŋ e k b sɑɑ jii k muks nifosɑɑli k sɑɑ diɑn ŋmɑɑli ŋɑnŋmu nɑ.</verse>
				<verse number="11">K mɑlɑkɑ nbɑ guu buotsunsunŋ mɑnŋ tie b kpɑnbɑl, k Hebluonbɑ mɑɑn ni b yi’u Abɑɑdɔn, k Glek mɑɑn ni b yi’u Apoliɔn. (Sɑnn mɑnŋ pɑɑk tie «Biiltuɑ.»)</verse>
				<verse number="12">Sinsinn pɑlbiil nɑ gɑl ɑ, ŋɑɑn pɑlbiil munle biɑ wɑɑ puol.</verse>
				<verse number="13">Mɑlɑkɑ nbɑ wɑɑ munluob ni nɑ nbɑ pebl u kɑtkɑɑk nɑ, k n gbɑt k kunkɔl nyii sɑlmɑ binbintl nbɑ sie Yennu tuɑnn po nɑ, l lɔti ŋɑnnɑ nɑ ni,</verse>
				<verse number="14">k kunkɔl nɑ yet mɑlɑkɑ nbɑ wɑɑ munluob nɑ ni k diɑ kɑtkɑɑk nɑ, ɑ wun lot mɑlɑkɑɑnbɑ bɑnnɑ nbɑ k b lol’b kpengbenŋl nbɑ k b yi Eflɑɑt nɑ kpinŋ k ŋɑɑ’b,</verse>
				<verse number="15">k u luot mɑlɑkɑɑnbɑ bɑnnɑ nɑ k ŋɑɑ’b. Yennu e din diɑ’b, k u ponŋ din senn l yuo nɑn l dɑɑl nɑn l ŋmɑɑlk nɑn l binn, ɑ bin fit kpi nifosɑɑli bɔktu tɑɑl muntɑ nɑ yenn,</verse>
				<verse number="16">k n gbɑt k b yien sejenm nbɑ tie tɑnjɑklɑ nɑ kɑnn, k l tie tusɑ-tusl fuunu kobi ŋɑnle.</verse>
				<verse number="17">K n yelntu mɑnŋ ni k n lɑ tɑɑni nɑn b tɑnjɑklɑ nɑ k b tie nnɑ e: k tɑnjɑklɑ nɑ liɑ nɑɑgbɑnkɔnŋɑ nbɑ dɔkn b pɑlɑ pɑɑk, k l mɔn nɑn muu nɑ k biɑ tie nɑn bonbɔnwuwulɑ nɑ, k biɑ mɔn nɑn sɑlwuutl nɑ, k tɑɑni nɑ yulɑ nɑɑn nɑn yɑnbɔlɑ yulɑ nɑ, k muu nɑn munyuut nɑn sɑlwuutɑ nyi b mɔi ni.</verse>
				<verse number="18">L bonbiɑ ŋɑntɑ, muu nɑn munyuut nɑn sɑlwuutɑ nbɑ nyi tɑɑni nɑ mɔi ni nɑ kpii nifosɑɑli bɔktu tɑɑl muntɑ nɑ yenn.</verse>
				<verse number="19">Tɑɑni mɑnŋ pɑnŋ be b mɔi ni nɑn b juɑ ni e, k b juɑ nɑ nɑɑn nɑn wɑi nɑ e, k mɔk yulɑ k b diɑ junt niib.</verse>
				<verse number="20">K niib nbɑ biɑl k bonbiil mɑnŋ k kpii’b nɑ din k nyik bɑɑ jiɑntl nɑlnbiit nɑn pɑtɑ nbɑ k b tien nɑn sɑlmɑ nɑn likli kut nɑn kut nbɑ k b yi blɔns nɑn tɑnɑ nɑn ciceli nbɑ k nyɔi k biɑ k gbiɑ, k biɑ kɑn fit sonm nɑ.</verse>
				<verse number="21">Niib mɑnŋ biɑ k nyik b nikpinu nɑn b jɑbɑ bunu nɑn b boncuncontuonɑ nɑn b nɑn-yuk tuonɑ.</verse>
			</chapter>
			<chapter number="10">
				<verse number="1">L yuo k n biɑ lɑ mɑlɑksuɑ k u mɔk yiikuo k nyii *Yendɔunŋ ni k siik, k gbɑb sɑnpɑgbounŋ nɑn cincenn nɑ, k nɑɑtuoluk buɑn k lint u yul pɑɑk, k u nunpo nɑɑn nɑn yennu nɑ, k u tɑɑ nɑɑn nɑn mupienu nɑ.</verse>
				<verse number="2">K u diɑ kɑdɑbik nnɑ u nuu ni k l pɔbt, k u diitu tɑɑl tuɑ mɔkgbenŋl pɑɑk, k u gɑnŋ tɑɑl mun sie tinŋ ni,</verse>
				<verse number="3">k u tiɑn nɑn kunkɔsɑɑkɑl nɑn yɑnbɔl nbɑ tuu yikn biet biɑnŋ nbɑ nɑ. Wɑɑ tiɑn gbenn yuo nbɑ nɑ, k sɑtiɑni ŋɑnlole mun tiɑn k jiin.</verse>
				<verse number="4">Sɑtiɑni mɑnŋ puolpo, k n tien siil ɑ n diɑn, ŋɑɑn gbɑt kunkɔsiɑl k l nyii Yendɔunŋ ni k yet, ɑ n bɔl sɑtiɑni ŋɑnlole nbɑ yet mɑɑn nbɑ nɑ, lii be n ni, k dɑɑ dɑ.</verse>
				<verse number="5">Ŋɑnn e k *mɑlɑkɑ nbɑ k n lɑ’u k u sie mɔkgbenŋl nɑ pɑɑk nɑn tinŋ ni nɑ donn u niidiitu sɑnpɑɑpo,</verse>
				<verse number="6">k pol nɑn Yennu nbɑ tun be mɔkmɔk nɑn mɔkmɔk nɑ, wun nbɑ din nɑn sɑnpɑɑk nɑn bonɑ kul nbɑ be l ni, tinŋ nɑn bonɑ kul nbɑ be l ni, nɑn mɔkgbenŋl nɑn bonɑ kul nbɑ be l ni nɑ, k yet ɑ: «L biɑl yuo wɑɑnm-nnɑ e,</verse>
				<verse number="7">ŋɑɑn mɑlɑkɑ nbɑ wɑɑ bɑnlole nɑ ni i tɑnŋ i pebl u kɑtkɑɑk nɑ dɑɑl nbɑ, Yennu tɑn sɑɑ tun lin nbɑ k u senn wuol ni nɑn wɑɑ din yet k tul u sɔkniinbɑ nbɑ tie u tuontunnɑ biɑnŋ nbɑ nɑ.»</verse>
				<verse number="8">K kunkɔl nbɑ k n gbɑt k l nyii Yendɔunŋ ni k piɑk tien’n nɑ, biɑ piɑk k tien’n ɑ: «I sɑɑ gɑɑl kɑdɑbik nbɑ pɔbt k be mɑlɑkɑ nbɑ sie mɔkgbenŋl nɑn tinŋ ni nɑ nuu ni.»</verse>
				<verse number="9">Ŋɑnn e k n sɑɑn mɑlɑkɑ nɑ buol k tɑn boi’ɔ ɑ wun tul’n kɑdɑbik mɑnŋ, k u yet ɑ: «Gɑɑt k ŋmɑn. A nuɑk ni l sii ton e, ŋɑɑn ɑ mɔb ni l sii mɑn nɑn siɑt nɑ e.»</verse>
				<verse number="10">Ŋɑnn e k n gɑɑl kɑdɑbik mɑnŋ k ŋmɑn, k l mɑn nɑn siɑt nɑ n mɔb ni, ŋɑɑn lɑɑ sik n puol ni k l ji ton.</verse>
				<verse number="11">Ŋɑnn e k b yet’n ɑ: «L kpɑɑ tɑlɑs nɑn fɑn ŋɑnm k sɔkn Yennu mɑɑn k jiin nibuolu bonciɑnn nɑn tingbounŋ nɑ yent bonciɑnn nɑn mɑbuolu bonciɑnn nɑn kpɑnbɑlɑ bonciɑnn po.»</verse>
			</chapter>
			<chapter number="11">
				<verse number="1">Ŋɑnn e k suɑ tul’n biknu pɑtu k yet’n ɑ: «Fiit k sɑɑn k sɑɑ bikn Yennu jɑɑnti ŋɑsɑɑkɑk nɑn l binbintl, k biɑ kɑn bin nbɑ jiɑntl Yennu lenŋ mɑnŋ,</verse>
				<verse number="2">ŋɑɑn fɑn nyik dundounŋ k dɑɑ biki l yɑbnt, k mɑɑn n jii ŋɑnn e k tul bin nbɑ k tie *Suifnbɑ nɑ, k b tɑn sɑɑ ŋmɑɑ k lint Yennu duo ni ŋmɑɑli piinnɑ nɑn ŋɑnle.</verse>
				<verse number="3">N tɑn sɑɑ te k n siɑlɑɑdɑnm bɑnle n liɑ bɔtuot, k n sɑɑ tul’b yiikuo k bii sɔknt Yennu mɑɑn kii tien niib k sɑɑ jɑnŋ dɑɑ tusl nɑn kobi ŋɑnle nɑn piinluob.»</verse>
				<verse number="4">Siɑlɑ dɑnm bɑnle nɑ e tie tiini nbɑ k b yi *oliifienbɑ ŋɑnle nɑn fitɑ ŋɑnle nbɑ sie Yonmdɑɑnɔ nbɑ yen tingbounŋ nɑ tuɑnn po.</verse>
				<verse number="5">K suɑ i tɑnŋ i luon wun tul’b dɑnŋ, muu nyi b mɔi ni k tɑn di b dɑtɑi mɑnŋ. Wun nbɑ kul luon wun tul’b dɑnŋ, nnɑ e k b sɑɑ kpi’u.</verse>
				<verse number="6">B biɑ mɔk yiikuo k sɑɑ suol sɑɑk, k sɑɑk kɑn bɑɑ yuo nbɑ k b sɔknt Yennu mɑɑn nɑ, k biɑ mɔk yiikuo k sɑɑ te k nyun n kpɑnt sɔn, k biɑ sɑɑ fit te k fɑlbiiuk n bɑɑ tingbounŋ nɑ ni yuo kul nbɑ k b luon.</verse>
				<verse number="7">Yuo nbɑ k b tɑn sɑɑ gbenn b *siɑlɑ tuonɑ nɑ, bonkobsiɑɔk nbɑ be buotsunsunŋ nbɑ kɑɑ telk nɑ sɑɑ nyi k tuok’b nɑn tɔb, k nyɑnn’b ŋɑɑn kpi’b.</verse>
				<verse number="8">K b gbɑnɑnt tɑn sii duɑ dogbenŋl sɔnjok ni, siɑn nbɑ k b din kpɑɑ Yonmdɑɑnɔ dɑpunpunn pɑɑk nɑ, k duo nɑ mɔk sɑnjɔi ŋɑnle k l tie Suodonm ɑmi Ejipt.</verse>
				<verse number="9">K niib nbɑ nyii nibuolu kul ni nɑn buolu kul ni nɑn mɑbuolu kul ni, nɑn tini kul niib ni nɑ, tɑn sɑɑ tikl k got b gbɑnɑnt dɑmunɑ ŋɑntɑ nɑn dɑjinn, k tɑn kɑn cɑb k bin pii b gbɑnɑnt mɑnŋ.</verse>
				<verse number="10">Tingbounŋ nɑ niib sii mɔk pɑlpienn bonciɑnn niib bɑnle nɑ kuun pɑɑk, k b sɑɑ jeln k pi b lieb piini, k mɑɑn sɔkniinbɑ bɑnle nɑ dɑɑn te k tingbounŋ nɑ niib dii fɑlɑ bonciɑnn.</verse>
				<verse number="11">K dɑɑ ŋɑntɑ nɑn dɑjinn nɑ nbɑ gɑl, k fuon nbɑ tien mɑnfuol nɑ nyii Yennu buol k bɑɑl kuɑ’b, k b fiil set, k jɑŋmɑɑni bonciɑnn suol bin nbɑ lɑ’b nɑ.</verse>
				<verse number="12">L yuo nɑ k sɔkniinbɑ bɑnle nɑ gbɑt kunkɔsiɑl k l nyii sɑnpɑɑpo k yet’b ɑ: «Don mɑn nnɑ nɑ.» L yuo e k b duo sɑnpɑɑpo k kuɑ sɑnpɑgbounŋ ni, k b dɑtɑi nɑ sie ŋɑɑn goli.</verse>
				<verse number="13">L tɑɑkpɑɑk ni k tinŋ dɑnm bonciɑnn, k dogbenŋl mɑnŋ ciɑnu tɑɑl piik ni yenn biil, k niib tusɑ ŋɑnlole kpo tinŋ mɑnŋ dɑnmu ni, k jɑŋmɑɑni suol bin nbɑ biɑl nɑ, k b donn *Yendɔunŋ ni Yennu sɑnn.</verse>
				<verse number="14">Gotl mɑn, pɑlbiil nbɑ pukn munle nɑ gɑl ɑ, ŋɑɑn pɑlbiil nbɑ pukn muntɑ nɑ sɑɑ bɑɑl mɔtɑɑnɑ.</verse>
				<verse number="15">*Mɑlɑkɑ nbɑ wɑɑ munlole ni nɑ pebl u kɑtkɑɑk nɑ, k kunkɔsɑɑkɑlɑ yien Yendɔunŋ ni ɑ: «Tingbounŋ nɑ nɑɑn kul kpɑnt t Yonmdɑɑnɔ Yennu nɑn u *Klistu yɑl ɑ, k u sɑɑ diɑ’b mɔkmɔk nɑn yuo nbɑ kɑɑ gbennu.»</verse>
				<verse number="16">K sɑɑkɑb piinle nɑn bɑnnɑ nbɑ kɑl b nɑɑngbɑnt pɑɑk Yennu tuɑnn nɑ, k b bɑɑ finfɑbɑ k ji jiɑntl Yennu,</verse>
				<verse number="17">k yien ɑ: «T Yonmdɑɑnɔ Yennu, wun nbɑ mɔk yiikuo kul, wun nbɑ biɑ be, k din tun be nɑ, t tien’ɑ niipuouk, k mɑɑn ɑ jii ɑ yiikuogbenŋl k ji piin k yen tingbounŋ nɑ.</verse>
				<verse number="18">K tingbounŋ yent kul niib donn wutuol, k ɑ mɔnŋ wutuol mun duo. K yuo bɑɑl nɑn k ɑ bu bin nbɑ kpo nɑ buut, k tul ɑ tuontunnɑ nbɑ tie ɑ sɔkniinbɑ nɑ b nyuɑt, nɑn ɑ niib kul nbɑ cɔln ɑ sɑnn, bin nbɑ tie nijɑɑnɑ nɑn nitɑli kul, k yuo biɑ bɑɑl nɑn k ɑ biil bin nbɑ biil tingbounŋ nɑ.»</verse>
				<verse number="19">Ŋɑnn e k Yennu jɑɑnti ŋɑsɑɑkɑk nbɑ be Yendɔunŋ ni nɑ luot, k lɑkl nbɑ k Yennu *senni be l ni nɑ be dieok nɑ ni. K sɑnyiknti nyikntl, k sɑtiɑni tiɑn nɑn fuut, k tinŋ dɑnm, k sɑkɑɑnɑ nbɑ gbenŋ bonciɑnn bɑɑ.</verse>
			</chapter>
			<chapter number="12">
				<verse number="1">L puolpo k nyingbenŋl dɔkt sɑnpɑɑpo, k puo gbɑb yennu nɑn cincenn nɑ, k sie ŋmɑɑlk pɑɑk, k yil ŋmɑɑbilɑ piik nɑn ŋɑnle nɑn foklk nɑ,</verse>
				<verse number="2">k puo mɑnŋ mɔk puol k bui mɑtyiɑlu.</verse>
				<verse number="3">Ŋɑnn e k nyinliel biɑ dɔkt sɑnpɑɑpo, k timunt nnɑ sie k mɔk yulɑ ŋɑnlole nɑn yinɑ piik, k nɑɑnfokli ŋɑnlole yil u yulɑ ŋɑnlole nɑ pɑɑk.</verse>
				<verse number="4">K u jii u juol k dɑt ŋmɑɑbilɑ nɑ bɔktu ŋɑntɑ ni yenn k nyinn’l sɑnpɑɑpo k lu’l tingbounŋ nɑ ni, k ji sie puo nbɑ mɔ mɑtyiɑlu nɑ tuɑnn, k guu ɑ, wun mɑl gbenn ɑ, k wun ji ŋmɑn sɑnpɑntk nɑ.</verse>
				<verse number="5">K puo mɑnŋ tɑn mɑl bonjɑk nbɑ sii diɑ kut dɑnml kii yen i buolu kul nɑn pɑnŋ, k b nyiiɑl bik nɑ k sɑɑn nɑn’ɔ Yennu buol, u nɑɑngbounŋ pɑɑk.</verse>
				<verse number="6">K puo nɑ mun ciɑl k sɑɑn pɑɑnpieonŋ ni siɑn nbɑ k Yennu tien siil k guun’ɔ nɑ, k sii dint’ɔ k sɑɑ diɑn dɑɑ tusl nɑn kobi ŋɑnle nɑn piinluob.</verse>
				<verse number="7">Ŋɑnn e k tɔb fiil *Yendɔunŋ ni. K *mɑlɑkɑ wun nbɑ k u sɑnn yi Miisiɑl nɑ, k ŋuɑ nɑn u mɑlɑklieb kɔn k tuokt timunt nɑ nɑn u mun yɑɑ mɑlɑkɑɑnbɑ nɑ,</verse>
				<verse number="8">k b nyɑnn timunt nɑn u mɑlɑkɑɑnbɑ nɑ, k k cɑb’b ɑ bii be Yendɔunŋ ni.</verse>
				<verse number="9">K b jii timunt nɑ k lu’u nɑn-yel po. U ponŋ tuu tie wɑɑɔk nbɑ tuu be e wɑɑ, k u sɑnn yi Sɑnbiiltuɑ ɑmi *Sɑɑtɑn, k tuu kpɑnn tingbounŋ nɑ tieb kul nɑ. K b nyinn ŋuɑ nɑn u mɑlɑkɑɑnbɑ k lu’b tingbounŋ nɑ ni.</verse>
				<verse number="10">L yuo k n gbɑt kunkɔsɑɑkɑl sɑnpɑɑpo k l yien ɑ: «Mɔtɑɑnɑ, Yonmdɑɑnɔ Yennu fielu nɑn u yiikuo nɑn u nɑɑn nɑn u *Klistu yiikuo bɑɑl nɑ, k mɑɑn wun nbɑ tuu tɑɑl t nɑɑ wɑɑs Yennu tuɑnn, yennu nɑn nyiɑɔk nɑ, b ji nyinn’ɔ k lu’u wɑɑ.</verse>
				<verse number="11">Pebik nɑ sɔn nɑn u lɑbɑmɑnn nbɑ k b muɑntl nɑ pɑɑk e k b nyɑnn nyɑnnu, k b din yit b mɑnfuol sɑlk e k gɑɑl kuun.</verse>
				<verse number="12">L pɑɑk, yinm nbɑ be Yendɔunŋ ni nɑ, ii mɔk mɑn pɑlpienn. Ŋɑɑn tingbounŋ nɑ niib nɑn bin nbɑ be mɔkgbenŋl ni ŋɑnin, pɑlbiil be b pɑɑk, k mɑɑn Sɑɑtɑn sik b pɑɑk nɑn wutogbenŋl, wɑɑ mi nɑn u yuo ji k yɑb nɑ pɑɑk.»</verse>
				<verse number="13">*Timunt nɑ nbɑ bɑnn nɑn b jii’u k lu tingbounŋ nɑ ni nɑ, k u ji wɑɑ puo nbɑ mɑl bonjɑk nɑ, ɑ wun suol’ɔ.</verse>
				<verse number="14">K b jii kɑnbɑgbenŋl kpinkpɑnt ŋɑnle k tul puo nɑ, ɑ wun yukl k sɑɑn muuk ni kii sɑɑ kii be siɑn nbɑ k b sii dint’ɔ k jɑnŋ binɑ ŋɑntɑ nɑn binjinn k wɑɑɔk nɑ ji dɑɑ fit k so’u.</verse>
				<verse number="15">K timunt nɑ puut nyunpɑnɑ puo nɑ pɑɑk k l nɑɑn nɑn mɔkl ni nyun nɑ, ɑ nyun nɑ n di’u,</verse>
				<verse number="16">ŋɑɑn k tinŋ sonm puo nɑ k yɑɑt ŋɑɑn jiin mubn nyun nbɑ nyii timunt mɔb ni nɑ pɑɑk.</verse>
				<verse number="17">K timunt nɑ wutuol duo nɑn puo nɑ bonciɑnn, k u sɑɑn ɑ wun sɑɑ kɔn nɑn puo nɑ yɑɑbuonɑ nbɑ biɑl k wɑɑ Yennu *senni k diɑ Yiesu lɑbɑmɑnn nɑ,</verse>
				<verse number="18">ŋɑɑn sɑɑn sie mɔk-kpinŋ.</verse>
			</chapter>
			<chapter number="13">
				<verse number="1">K n lɑ k muuk ni bonkobuk nyii mɔkgbenŋl ni, k mɔk yinɑ piik nɑn yulɑ ŋɑnlole, k nɑɑnfokli piik yil u yinɑ piik nɑ pɑɑk, k sɑnn nbɑ suki Yennu nɑ diɑn u yulɑ nɑ pɑɑk.</verse>
				<verse number="2">K muuk ni bonkobuk nbɑ k n lɑ nɑ nɑɑn nɑn nɑɑmuuk nɑ, k mɔk tɑɑnyɑlgbenŋɑ, k u mɔb nɑɑn nɑn yɑnbɔl mɔb nɑ. K timunt nɑ tul muuk ni bonkobuk nɑ u mɔnŋ pɑnŋ nɑn u nɑɑngbounŋ nɑn u yiikuo nbɑ yɑb.</verse>
				<verse number="3">K n lɑ k l nɑɑn nɑn dɑnŋ nbɑ jɑnŋ nɑn kuun be bonkobuk nɑ yuyenn pɑɑk, ŋɑɑn k u lek pɑɑk ɑ, k l ji bɑkt tingbounŋ nɑ tieb kul, k b ji wɑɑ’u,</verse>
				<verse number="4">b din jiɑntl timunt nɑ, k mɑɑn u jii u yiikuo k tul muuk ni bonkobuk nɑ k yien ɑ: «Ŋmee tie nɑn muuk ni bonkobuk nɑ? Ŋmee sɑɑ fit kɔn nɑn muuk ni bonkobuk mɑnŋ i?»</verse>
				<verse number="5">K b cɑb muuk ni bonkobuk nɑ ɑ wuu piɑk nɑn jɑpɑɑt kii suki Yennu, k biɑ cɑb’ɔ yiikuo nbɑ k u sii tuun k sɑɑ diɑn ŋmɑɑli piinnɑ nɑn ŋɑnle.</verse>
				<verse number="6">K u piin k piɑk suki Yennu nɑn u sɑnn nɑn siɑn nbɑ k u be nɑ, nɑn bin nbɑ kul be *Yendɔunŋ ni.</verse>
				<verse number="7">K b biɑ cɑb’ɔ yiikuo ɑ wun kɔn nɑn Yennu niib k nyɑnn’b, k biɑ cɑb’ɔ yiikuo k u sɑɑ yent buolu kul nɑn nibuolu kul nɑn mɑbuolu kul nɑn tini kul niib.</verse>
				<verse number="8">Niib kul nbɑ be tingbounŋ nɑ ni, k b sɑnɑ din k diɑn mɑnfuol kɑdɑɑɔk ni yuo nbɑ k *dulnyɑ dɑɑ din kɑɑ nɑ, b sɑɑ jiɑnt muuk ni bonkobuk nɑ. Mɑnfuol kɑdɑɑɔk nɑ tie Pebik nbɑ k b din kpii’u nɑ yɑl e.</verse>
				<verse number="9">Wun nbɑ mɔk tubɑ, wun gbiint.</verse>
				<verse number="10">Wun nbɑ tie sɑɑ kuɑ dɑnsɑlk, u set sɑɑ kuɑ dɑnsɑlk ɑ. K wun nbɑ mun k b sɑɑ kpi’u nɑn *juk -bɑnjiɑk, b sɑɑ kpi’u wɑɑ. L pɑɑk, l ŋɑn k Yennu niib i mɔk mintl k tien’ɔ yɑdɑ fɑnu.</verse>
				<verse number="11">L puolpo k n biɑ lɑ muuk ni bonkobluɑ k u nyii tinŋ ni k mɔk yinɑ ŋɑnle nbɑ nɑɑn nɑn Pebik yinɑ nɑ, ŋɑɑn k u piɑk k u kunkɔl nɑɑn nɑn timunt kunkɔl nɑ,</verse>
				<verse number="12">k u sie muuk ni bonkobsinsinn nɑ tuɑnn po, k jii muuk ni bonkobsinsinn mɑnŋ yiikuo nbɑ yɑb nɑ, k muks tingbounŋ nɑ tieb kul, ɑ bii jiɑntl muuk ni bonkobsinsinn nbɑ lɑ dɑnŋ nbɑ yɑɑ lin kpi’u k u tɑn pɑɑk nɑ.</verse>
				<verse number="13">K muuk ni bonkobuk nbɑ pukn bɑnle nɑ biɑ tun bɑktnɔunŋ nyinɑ, k te k muu nɑ nyii sɑnpɑɑpo k sik tinŋ ni, k niib nɑ lɑ nɑn b ninbinɑ.</verse>
				<verse number="14">K bɑɑ cɑb’ɔ k u tuun bɑktnɔunŋ nyinɑ nɑ muuk ni bonkobsinsinn tuɑnn nɑ, k u kpɑnn tingbounŋ nɑ tieb, k yet’b ɑ bin mɑɑ pɑtl k lii nɑɑn muuk ni bonkobuk nbɑ lɑ juk-bɑnjiɑk dɑnŋ ŋɑɑn tɑn k kpo nɑ.</verse>
				<verse number="15">K b cɑb muuk ni bonkobuk nbɑ pukn bɑnle nɑ yiikuo k u fuont k tien pɑtl nbɑ nɑɑn nɑn muuk ni bonkobsinsinn nɑ, k pɑtl mɑnŋ tɑn fit piɑk k te k b kpi bin nbɑ k sɑk ɑ bin jiɑnt’ɔ nɑ.</verse>
				<verse number="16">K muuk ni bonkobuk mɑnŋ biɑ muks niib kul, bin nbɑ tie nitɑli nɑn bin nbɑ tie nijɑɑnɑ, mɔktɑ nɑn fɑlɑ dɑnm, dɑɑbɑ nɑn yent-n-mɔnŋ dɑnm, ɑ wun dɔk b niidiitu ɑmi b yugbiɑ pɑɑk.</verse>
				<verse number="17">L i tie k dɔuk nɑ kɑɑ nilɔ pɑɑk, u k fit dɑɑ siɑl ɑmi k kɔi siɑl, k dɔuk nɑ tie muuk ni bonkobuk nɑ sɑnn ɑmi u sɑnn nɑnml.</verse>
				<verse number="18">Lin nbɑ nɑ tie yɑnfɑntl yɑl e. Wun nbɑ kul mɔk yɑn, wun dukn bɑnn k muuk ni bonkobuk mɑnŋ nɑnml pɑɑk, k nɑnml mɑnŋ tie jɑsuɑ sɑnn e, k l nɑnml tie kobi ŋɑnluob nɑn piinluob nɑn ŋɑnluob.</verse>
			</chapter>
			<chapter number="14">
				<verse number="1">Ŋɑnn e k n got k lɑ Pebik nɑ k u sie juɑl nbɑ k b yil *Siiɔn nɑ pɑɑk, k niib tusɑ kobk nɑn tusɑ piinnɑ nɑn tusɑ ŋɑnnɑ, bin nbɑ mɔk u sɑnn nɑn u Bɑɑ sɑnn b yugbiɑ pɑɑk, k b lɑkn k sie nɑn’ɔ.</verse>
				<verse number="2">K n gbɑt k kunkɔl nyii *Yendɔunŋ ni k fu nɑn siɑɔk kpenu nɑ, k biɑ nɑɑn nɑn sɑtiɑnpɑɑli nbɑ tuu tiɑn biɑnŋ nbɑ nɑ, k biɑ nɑɑn nɑn bɑfɑɑlɑ nbɑ tuu fɑɑ b biɑt k l mɔ biɑnŋ nbɑ nɑ.</verse>
				<verse number="3">K niib tusɑ kobk nɑn tusɑ piinnɑ nɑn tusɑ ŋɑnnɑ mɑnŋ sie nɑɑngbounŋ nɑn bonfuɑ bɑnnɑ nɑ nɑn sɑɑkɑb nɑ tuɑnn po, k yiin yɑnpɑɑni nbɑ k suɑ k fit tumi, sie niib mɑnŋ nbɑ k Yennu dɑɑ’b tingbounŋ nɑ ŋɑɑtieb ni kuukuɑ.</verse>
				<verse number="4">Ŋɑnm e tie jɑb nbɑ k kuɑ boncunconsn jɑknt ni k k mi duɑ nɑn puo, ŋɑnm e wɑɑ Pebik nɑ k sɑɑ siɑn nbɑ kul k u sɑɑ. Ŋɑnm e tie bin nbɑ k Yennu dɑɑ’b nisɑɑli sinsuuk ni k tie sinsinn *mɑlunŋ k tul Yennu nɑn Pebik nɑ.</verse>
				<verse number="5">Fɑɑk k nyi b mɔi ni k suɑ biɑ k fit tɑɑl’b.</verse>
				<verse number="6">K n biɑ lɑ mɑlɑkluɑ k u yuuk sɑnpɑɑpo k diɑ lɑbɑmɑnn nbɑ kɑɑ gbennu ɑ wun muɑntl k tul tingbounŋ nɑ tieb: tini kul niib, nɑn buolu kul, nɑn mɑbuolu kul, nɑn nibuolu kul,</verse>
				<verse number="7">k u yet nɑn kunkɔsɑɑkɑl ɑ: «Ii tiin mɑn Yennu kii biɑ kii dontl u sɑnn, k mɑɑn yuo nbɑ k u sɑɑ bu niib buut nɑ bɑɑl ɑ. Ii jiɑntl ŋuɑ Yennu nbɑ din nɑn sɑnpɑɑk nɑn tingbounŋ nɑ nɑn mɔkgbenŋl nɑn nyuntonɑ kul nɑ.»</verse>
				<verse number="8">K mɑlɑkluɑ wei k pukn sinsinn yuɑ nɑ pɑɑk k yien ɑ: «Dogbenŋl Bɑbiilonn nɑ bɑɑ wɑɑ. U boncunconsn te k nibuolu kul kuɑ jɑknt ni k tul’b dɑmunŋ nbɑ pɑɑl nɑ k b nyuu k yib k wɑɑt.»</verse>
				<verse number="9">K *mɑlɑkɑ nbɑ pukn bɑntɑ nɑ wɑɑ b pɑɑk k yien nɑn kunkɔsɑɑkɑl ɑ: «Wun nbɑ kul jiɑntl muuk ni bonkobuk nɑ nɑn u nɑɑɔnŋ nɑ, k mɔk b dɔuk u yugbiɑl pɑɑk ɑmi u nuu ni,</verse>
				<verse number="10">l dɑɑnɔ sɑɑ nyu Yennu wutuol nbɑ tie nɑn dɑpɑɑln nbɑ k u muɑn k tien dɑŋmɑnbɑnŋ ni k nyun kɑɑ lenŋ nɑ. L dɑɑnɔ biɑ tɑn sɑɑ lɑ fɑlɑ muu nbɑ k sɑlwuutɑ di nɑn’n nɑ ni, Yennu mɑlɑkɑɑnbɑ nɑn Pebik nɑ tuɑnn po.</verse>
				<verse number="11">K b muksuk mɑnŋ munyuut sɑɑ do sɑnpɑɑpo nɑn yuo nbɑ kɑɑ gbennu. Fuon kɑɑ yennu ni k boi nyiɑɔk, k tul bin nbɑ jiɑntl muuk ni bonkobuk nɑ nɑn u nɑɑɔnŋ nɑn wun nbɑ kul mɔk u dɔuk nbɑ tie u sɑnn b pɑɑk nɑ.»</verse>
				<verse number="12">L pɑɑk, l ŋɑn k Yennu niib nbɑ sɑɑk u *senni k tien Yiesu yɑdɑ nɑ ii mɔk suklu.</verse>
				<verse number="13">K n biɑ gbɑt kunkɔl k l nyii Yendɔunŋ ni k yien ɑ n diɑn mɑɑn nɑ, ɑ: «Mɔtɑɑnɑ k jikt sɑɑ, pɑlpienn be dɑnm nbɑ kpo Yonmdɑɑnɔ ni nɑ pɑɑk.» K Foŋɑnm nɑ sɑk ɑ: «Mɔmɔnm, b sɑɑ lɑ fuon b tuongbenŋɑ pɑɑk, k mɑɑn b tuonɑ nyuɑt e nɑ.»</verse>
				<verse number="14">K n biɑ got k lɑ sɑnpɑgbɑnpieonŋ, k suɑ kɑl l pɑɑk k nɑɑn nisɑɑlk, k yil sɑlmɑ foklk, k diɑ gɔtuk nbɑ di nɑ u nuu ni.</verse>
				<verse number="15">K mɑlɑkluɑ nyii Yennu jɑɑnti ŋɑsɑɑkɑk ni k yien nɑn kunkɔsɑɑkɑl k tien wun nbɑ kɑl sɑnpɑgbounŋ nɑ pɑɑk nɑ ɑ: «Jiin ɑ gɔtuk nɑ k jɑɑn tingbounŋ nɑ, l jɑɑnu mɑnŋ yuo e nɑ, k mɑɑn l kul biel ɑ.»</verse>
				<verse number="16">K wun nbɑ kɑl sɑnpɑgbounŋ nɑ pɑɑk nɑ jii u gɔtuk nɑ k gɑɑn tingbounŋ pɑɑk, k jɑɑn tingbounŋ nɑ.</verse>
				<verse number="17">K mɑlɑkluɑ mun nyii Yennu jɑɑnti ŋɑsɑɑkɑk nbɑ be Yendɔunŋ ni k mun diɑ gɔtuk nbɑ di.</verse>
				<verse number="18">L yuo k mɑlɑkɑ nbɑ tie muu sɑɑkuɑ nɑ nyii binbintl nɑ buol ni k yien nɑn kunkɔsɑɑkɑl k tien mɑlɑkɑ nbɑ diɑ gɔtuk nbɑ di nɑ ɑ: «Jiin ɑ gɔtuk nbɑ di nɑ k siɑ tingbounŋ nɑ tilonti nbɑ k b yi *fiinyɑ nɑ luɑnɑ, k mɑɑn luɑnɑ mɑnŋ kul mɔnn ɑ.»</verse>
				<verse number="19">K mɑlɑkɑ nɑ jii u gɔtuk nɑ k siɑl tingbounŋ nɑ tiluɑnɑ nɑ, k jii luɑnɑ mɑnŋ k tien gbieok nbɑ k b ŋmɑki luɑnɑ l ni k nyun nyi nɑ. Gbieok nɑ tie Yennu wutogbenŋl nyinn nɑ e.</verse>
				<verse number="20">K b ŋmɑkl luɑnɑ nɑ duo nɑ kpinŋ, k sɔn nyii siɑn nbɑ k b ŋmɑki luɑnɑ nɑ k pukl kiiluomiɑtɑ kobi ŋɑntɑ k l sumiu sɑɑ bɑɑl nilɔ yiɑk ɑ.</verse>
			</chapter>
			<chapter number="15">
				<verse number="1">L yuo k n lɑ bɑktnɔunŋ nyinn nbɑ gbenŋ *Yendɔunŋ ni, k *mɑlɑkɑɑnbɑ bɑnlole diɑ bonbiil buolu tɑɑl munlole nbɑ tenn puol k Yennu sɑɑ wɑnn u wutuol l ni k gbenn.</verse>
				<verse number="2">K n lɑ siɑl k l nɑɑn nɑn miɑnu k tie nɑn mɔkgbenŋl nɑ, k ŋmɑt nɑn muu, k n biɑ lɑ bin nbɑ kɔn k nyɑnn muuk ni bonkobuk nɑ nɑn u nɑɑɔnŋ nɑ nɑn u sɑnn kɑnn nɑ, k b sie k kpiɑ mɔkgbenŋl nbɑ nɑɑn miɑnu nɑ k diɑ biɑt nbɑ k Yennu tul’b nɑ,</verse>
				<verse number="3">k b yiin yɑnŋ nbɑ k Yennu tuontunnɔ Muois din yiin nɑ nɑn Pebik nɑ yɑnŋ ɑ: «T Yonmdɑɑnɔ Yennu nbɑ mɔk yiikuo kul, ɑ tuonɑ tie bɑktnɔunŋ tuonjɑɑnɑ nbɑ yɑɑl ŋɑɑn lit’t, ɑ sɔni tuok k biɑ tie bɑlmɔni. Fin e tie nibuolu kul Kpɑnbɑl.</verse>
				<verse number="4">Yonmdɑɑnɔ, ŋmee be k kɑn tin’ɑ k biɑ kɑn dont ɑ sɑnn i? K mɑɑn ɑ tuonŋɑnɑ nyii pɑɑnu ni wɑɑ. Nibuolu kul tɑn sɑɑ bɑɑl k jiɑnt’ɑ, k mɑɑn ɑ bɑlmɔni tuonɑ nyii pɑɑnu ni wɑɑ.»</verse>
				<verse number="5">L puolpo e k n biɑ lɑ k Yennu jɑɑnti ŋɑsɑɑkɑk nbɑ be Yendɔunŋ ni nɑ, k l luot, k Yennu tuntuok lɑnbounŋ be lenŋ.</verse>
				<verse number="6">K mɑlɑkɑɑnbɑ bɑnlole nbɑ diɑ bonbibuolu ŋɑnlole nɑ nyii Yennu jɑɑnti ŋɑsɑɑkɑk ni, k liɑ tɑpieni nbɑ kɑɑ jɑknsiɑt i k biɑ nyili, k jii cincenlolɑ k lol b nyɑɑt ni.</verse>
				<verse number="7">K bonfuɑ bɑnnɑ nɑ yenɔ jii sɑlmɑ seni ŋɑnlole k tul mɑlɑkɑɑnbɑ bɑnlole nɑ, k Yennu nbɑ be nɑn yuo nbɑ kɑɑ gbennu nɑ wutuol gbie l seni ni,</verse>
				<verse number="8">k Yennu yentsɑɑkɑl nɑn u yiikuo te k munyuut gbie u jɑɑnti ŋɑsɑɑkɑk nɑ, k suɑ ji k fit kuɑ lenŋ nɑn yuo nbɑ k bonbibuolu ŋɑnlole nbɑ k mɑlɑkɑɑnbɑ bɑnlole diɑ nɑ n tɑn gbenn.</verse>
			</chapter>
			<chapter number="16">
				<verse number="1">L puolpo k n biɑ gbɑt k kunkɔsɑɑkɑl nyii Yennu jɑɑnti ŋɑsɑɑkɑk nɑ ni, k piɑk tien *mɑlɑkɑɑnbɑ bɑnlole nɑ ɑ: «Jiin seni ŋɑnlole nbɑ gbie nɑn Yennu wutuol nɑ k kpɑɑl muɑn tingbounŋ nɑ ni.»</verse>
				<verse number="2">K sinsinn mɑlɑkɑ nɑ sɑɑn k sɑɑ kpɑɑl lin nbɑ be u senŋ ni nɑ k muɑn tingbounŋ nɑ ni, k nɑlɑ nbɑ b k yiɑl bonciɑnn suol bin nbɑ mɔk bonkobuk nɑ dɔuk k biɑ jiɑntl u nɑɑɔnŋ nɑ.</verse>
				<verse number="3">K mɑlɑkɑ nbɑ pukn bɑnle nɑ mun kpɑɑl lin nbɑ be u senŋ ni nɑ k muɑn mɔkgbenŋl ni, k nyun nɑ kpɑnt k nɑɑn nɑn kpiemɔ sɔn nɑ, k bonfuɑ nbɑ kul be mɔkgbenŋl nyun nɑ ni kpo.</verse>
				<verse number="4">K mɑlɑkɑ nbɑ pukn bɑntɑ nɑ mun kpɑɑl lin nbɑ be u senŋ ni nɑ k muɑn kpeni nɑn nyunbuɑ ni k l nyun nɑ kpɑnt sɔn.</verse>
				<verse number="5">L puolpo, k n gbɑt mɑlɑkɑ nbɑ tie nyun sɑɑkuɑ nɑ yien ɑ: «T Yonmdɑɑnɔ, *Ŋɑnɔ, wun nbɑ be, k biɑ din tun be nɑ, ɑ buut nɑ bunu tie lin nbɑ tuɑk sɔnu e,</verse>
				<verse number="6">k mɑɑn niib kpii ɑ niib nɑn ɑ sɔkniinbɑ, k ɑ jii sɔn k tul’b ɑ bin nyu. Ŋɑnn e jɑnŋ nɑn’m.»</verse>
				<verse number="7">K n biɑ gbɑt k kunkɔl nyii binbintl nɑ buol k yien ɑ: «T Yonmdɑɑnɔ Yennu nbɑ mɔk yiikuo kul, ɑ buutnbɑ nbɑ k ɑ bu nɑ tie mɑmɔnm e, k tie lin nbɑ tuɑk sɔnu.»</verse>
				<verse number="8">K mɑlɑkɑ nbɑ pukn bɑnnɑ nɑ kpɑɑl lin nbɑ be u senŋ ni nɑ k muɑn yennu pɑɑk ŋɑɑn cɑb’ɔ yiikuo, ɑ l tonu nɑ n ŋɑnm funn niib k yekt’b nɑn muu nɑ.</verse>
				<verse number="9">K yennu nɑ ŋɑnm yekt’b nɑn muu nɑ, k b ji suki Yennu nbɑ mɔk bonbiil nɑ yiikuo nɑ sɑnn, ŋɑɑn k b lek k sɑk nɑn bin mɔ kuɑŋɑɑn k lebt binbenŋ k tul’ɔ *yudɑnt.</verse>
				<verse number="10">K mɑlɑkɑ nbɑ pukn bɑnŋmu nɑ kpɑɑl lin nbɑ be u senŋ ni nɑ k muɑn bonkobuk nɑ nɑɑngbounŋ pɑɑk, k nɑɑn mɑnŋ yent kul kpɑnt bunbɔnn, k niib nyiitl b nyɑnɑ tont nɑ pɑɑk,</verse>
				<verse number="11">k biɑ suki Yennu nbɑ be *Yendɔunŋ ni nɑ, k mɑɑn b tont nɑn b nɑlɑ nɑ pɑɑk, ŋɑɑn biɑ k sɑk nɑn bin mɔ kuɑŋɑɑn k lebt binbenŋ b tuonɑ pɑɑk.</verse>
				<verse number="12">K mɑlɑkɑ nbɑ pukn bɑnluob nɑ mun kpɑɑl lin nbɑ be u senŋ ni nɑ k muɑn kpengbenŋl nbɑ k b yi’l Eflɑɑt nɑ ni, k l nyun nɑ fuɑl k tul sɔnjok, k kpɑnbɑlɑ nbɑ be yendopo nɑ fit gɑl puot.</verse>
				<verse number="13">K n lɑ nɑlnbiit bɑntɑ k b nɑɑn nɑn pɔntɑ nɑ k nyii timunt nɑ nɑn bonkobuk nɑ nɑn fɑɑk sɔkni nɑ mɔi ni.</verse>
				<verse number="14">B tie pol sei nbɑ tuun bɑktnɔunŋ tuonɑ e k lin tingbounŋ nɑ ni kpɑnbɑlɑ buol, k tiki’b ɑ bin tuok tɑb nɑ, Yennu wun nbɑ mɔk yiikuo kul dɑgbenŋl dɑɑl mɑnŋ.</verse>
				<verse number="15">Yonmdɑɑnɔ yet ɑ: «Gbiintl mɑn. N bɑɑt nɑn nɑn-yukɔ nbɑ tuu bɑɑl biɑnŋ nbɑ nɑ e. Pɑlpienn be dɑɑnɔ nbɑ k guɑnt ŋɑɑn nyɔi nɑ pɑɑk, k diɑ u tiɑt k kɑn sonm yɑnn, k niib kɑn lɑ u fei.»</verse>
				<verse number="16">K nɑlnbiit nɑ tikl kpɑnbɑlɑ nɑ k sɑɑn nɑn’m siɑn nbɑ k Islɑɑeltieb yi Almɑɑgedɔn nɑ.</verse>
				<verse number="17">K mɑlɑkɑ nbɑ pukn bɑnlole nɑ mun kpɑɑl lin nbɑ be u senŋ ni nɑ k muɑn wɑn ni, k kunkɔsɑɑkɑl nyii nɑɑngbounŋ nbɑ be Yennu jɑɑnti ŋɑsɑɑkɑk ni nɑ k yet ɑ: «L tun ɑ.»</verse>
				<verse number="18">K sɑnyiknti nyikntl, k fuut bonciɑnn be, k sɑtiɑni tiɑn fu, k tinŋ jekl bonciɑnn. L tinŋ jeklu buolu k mi jekl kɑɑ wɑɑ lɑɑ nyii yuo nbɑ k Yennu din nɑn nifosɑɑli, k mɑɑn lɑɑ jekl bonciɑnn biɑnŋ nbɑ nɑ.</verse>
				<verse number="19">K dogbenŋl nɑ bɔkt tɑɑl muntɑ, k nibuolu kul digbɑnɑ bɑɑ. Yennu tiɑl dogbenŋl Bɑbiilonn nɑ po, k tul’ɔ u dɑŋmɑnbɑnŋ k l gbie nɑn dɑmunŋ nbɑ tie u wutogbenŋl nɑ.</verse>
				<verse number="20">Digbɑnɑ nbɑ k nyun lint’l nɑ kul ɑ ciɑl, k b ji k fit lɑ juɑt kul ɑ.</verse>
				<verse number="21">K sɑkɑɑnɑ nbɑ gbenŋ k l yenn kpɑi tie nɑn nɑɑl nɑ nyii sɑnpɑɑpo k tɑn bɑɑ niib pɑɑk, k b suki Yennu sɑkɑɑngbenŋɑ nbɑ bɑɑ b pɑɑk nɑ pɑɑk k mɑɑn l din tie fɑlgbenŋl.</verse>
			</chapter>
			<chapter number="17">
				<verse number="1">Tɔn, k *mɑlɑkɑɑnbɑ bɑnlole nbɑ diɑ seni ŋɑnlole nɑ yenɔ bɑɑl n buol ni k yet’n ɑ: «Bɑɑt nɑ, mɑn wɑnn’ɑ puocunconbiiuk nbɑ kɑl kpeni bonciɑnn nyun pɑɑk nɑ tubdɑtu nbɑ tɑn sii tie biɑnŋ nbɑ.</verse>
				<verse number="2">Tingbounŋ nɑ kpɑnbɑlɑ conm nɑn’ɔ, k tingbounŋ nɑ niib nyuu u dɑmunŋ nbɑ tie boncunconsn nɑ k yib.»</verse>
				<verse number="3">K Foŋɑnm nɑ sik n pɑɑk k mɑlɑkɑ nɑ jii’n k sɑɑn nɑn’n muuk ni, k n lɑ puo k u jɑk muuk ni bonkobmɔnŋ pɑɑk, k sɑnbiit nbɑ suki Yennu sɑnn nɑ diɑn lint muuk ni bonkobuk mɑnŋ gbɑnɑnt kul po, k bonkobuk mɑnŋ mɔk yulɑ ŋɑnlole nɑn yinɑ piik.</verse>
				<verse number="4">K puo nɑ liɑ tɑmɔnt k b jii sɑlmɑ, nɑn tɑnɑ nbɑ nyili, nɑn lin nbɑ yɑɑ dɑɑuk pɑɑl k b yi pelil nɑ k tien wɑɑ tuu tuutuutɑ nbɑ, nɑn wɑɑ liɑ lɑɑni nbɑ, nɑn bɑni nbɑ k u pil nɑ. K u diɑ sɑlmɑ senŋ nbɑ k u * boncuncontuonn jɑknt, nɑn lin nbɑ kul k ŋɑn nɑ gbie lenŋ.</verse>
				<verse number="5">K sɑnn nbɑ k suɑ k mi l pɑɑk diɑn u yugbiɑl pɑɑk k l tie: «Dogbenŋl Bɑbiilonn, puocunconnɑ nɑn bin nbɑ tuun lin nbɑ b tingbounŋ nɑ ni nɑ nɑɑ.»</verse>
				<verse number="6">K n lɑ k puo nɑ nyuu Yennu niib sɔn nɑn bin nbɑ tie Yiesu siɑlɑɑdɑnm nɑ sɔn k yib. Mɑɑ lɑ’u nnɑ mɑnŋ k l bɑkt’n bonciɑnn.</verse>
				<verse number="7">K mɑlɑkɑ nɑ boi’n ɑ: «Bee k l yɑɑl ŋɑɑn lit’ɑ ni? N sɑɑ wɑnn’ɑ puo nɑ nɑn bonkobuk nbɑ k u jɑk k l mɔk yulɑ ŋɑnlole nɑn yinɑ piik nɑ pɑɑk nbɑ tie biɑnŋ nbɑ:</verse>
				<verse number="8">Bonkobuk nbɑ k ɑ lɑ nɑ din fo siɑn-yuo, ŋɑɑn ji k fo, ŋɑɑn sɑɑ nyi buotsunsunŋ nbɑ kɑɑ telk nɑ ni k do, k sɑɑ sɑɑn siɑn nbɑ k b sɑɑ biil’ɔ nɑ buol. K l sɑɑ bɑkt niib nbɑ be tingbounŋ nɑ ni, k b sɑnɑ k diɑn mɑnfuol kɑdɑɑɔk ni yuo nbɑ k *dulnyɑ dɑɑ din k kɑɑ nɑ, k mɑɑn bonkobuk mɑnŋ din fo, ŋɑɑn ji k fo, ŋɑɑn biɑ tɑn sii fo.</verse>
				<verse number="9">«Lin nbɑ nɑ luon yɑn nɑn bɑnnu e. Yulɑ ŋɑnlole nɑ tie juɑt ŋɑnlole nbɑ k puo nɑ kɑl l pɑɑk nɑ e, k biɑ tie kpɑnbɑlɑ bɑnlole:</verse>
				<verse number="10">k bɑnŋmu ji kɑɑ, k yenɔ tie kpɑnbɑl mɔtɑɑnɑ, k luɑ dɑɑ k dii nɑɑn; ŋɑɑn u tɑnŋ i dii nɑɑn, u yuo nɑ kɑn wei.</verse>
				<verse number="11">Bonkobuk nbɑ din fo k ji k fo nɑ pukn kpɑnbɑlɑ bɑnlole nɑ pɑɑk, k wɑɑ bɑnniin ni. U mun tɑn sɑɑ sɑɑn siɑn nbɑ k b sɑɑ biil’ɔ nɑ buol.</verse>
				<verse number="12">«K yinɑ piik nbɑ k ɑ lɑ nɑ tie kpɑnbɑlɑ piik, ŋɑɑn b dɑɑ k dii nɑɑn nɑ, ŋɑɑn ŋɑnm nɑn bonkobuk nɑ tɑn sɑɑ lɑkn di nɑɑn k sɑɑ wei wɑɑnm-nnɑ.</verse>
				<verse number="13">B piik nɑ tɑn sɑɑ tɑɑn mɔb k jii b pɑnŋ nɑn b yiikuo nɑ k tul bonkobuk nɑ,</verse>
				<verse number="14">k b tɑn sɑɑ kɔn nɑn Pebik nɑ, ŋɑɑn Pebik nɑ sɑɑ nyɑnn’b, k mɑɑn u tie yonmdɑnm kul Yonmdɑɑnɔ nɑn kpɑnbɑlɑ kul Kpɑnbɑl, k u *puolpoweitieb nbɑ k u yiin’m k lukt’b, k b diɑ bɑlmɔni wɑnnu nɑ, b mun sɑɑ nyɑnn’b.»</verse>
				<verse number="15">Ŋɑnn e k mɑlɑkɑ nɑ biɑ yet’n ɑ: «Nyun nbɑ k ɑ lɑ k puocunconn kɑl l pɑɑk nɑ tie nibuolu buolu nɑn nigbounŋ nɑn tingbounŋ yent nɑn mɑbuolu kul niib e.</verse>
				<verse number="16">Yinɑ piik nbɑ k ɑ lɑ nɑ, ŋɑnm nɑn bonkobuk nɑ sii nɑn puocunconn nɑ, k b sɑɑ liɑt u tiɑt kul k nyik’ɔ yɑnn, k sɑɑ pɑt u gbɑnɑnt k ŋmɑn, ŋɑɑn juo’u lin nbɑ tenn nɑ muu.</verse>
				<verse number="17">K mɑɑn Yennu tien dudukt b pɑlɑ ni, ɑ bii tuun wɑɑ luon lin nbɑ k b tɑɑn mɔyonm k jii b nɑɑngbounŋ yiikuo k tul bonkobuk nɑ mɔkmɔk nɑn Yennu mɑɑn mɑnŋ nbɑ tɑn sɑɑ gbie.</verse>
				<verse number="18">Puo nbɑ k ɑ lɑ nɑ mun tie dogbenŋl nbɑ tie tingbounŋ nɑ kpɑnbɑlɑ yudɑɑnɔ.»</verse>
			</chapter>
			<chapter number="18">
				<verse number="1">L puolpo k n biɑ lɑ mɑlɑksuɑ k u nyii *Yendɔunŋ ni k siik, k mɔk yiikuo bonciɑnn, k u yentu ŋɑnm yent tingbounŋ nɑ lokl kul po.</verse>
				<verse number="2">U yien nɑn kunkɔsɑɑkɑl ɑ: «Dogbenŋl Bɑbiilonn nɑ bɑɑ wɑɑ, l set bɑɑ wɑɑ. U ji kpɑnt siɑn nbɑ k polɑ kuɑ lenŋ k nɑlnbiit kul nɑn nuɑnbiit kul nbɑ mɔk sinsint bɔl b mɔnŋ lenŋ.</verse>
				<verse number="3">K mɑɑn u te k nibuolu kul nyuu u boncunconsn dɑɑn k l nɑɑn nɑn u tul’b dɑmunŋ nbɑ pɑɑl k b nyuu k yib k wɑɑt, k tingbounŋ kpɑnbɑlɑ conm nɑn’ɔ, k tingbounŋ nɑ kpinkpentɑ kpɑnt mɔktɑ u niɑnbiiuk nbɑ mɑntk yɑbt nɑ pɑɑk.»</verse>
				<verse number="4">Ŋɑnn e k n biɑ gbɑt kunkɔsɑɑkɑl k l nyii Yendɔunŋ ni k yien ɑ: «N niib, nyint i mɔnŋ mɑn duo nɑ ni, ɑ i dɑɑ lɑknt tuun tuonbiit nɑn’ɔ, k bonbiil nbɑ k u sɑɑ lɑ u biit pɑɑk nɑ dɑɑ tɑɑbt’i ni,</verse>
				<verse number="5">k mɑɑn duo nɑ biit nɑ yɑb k duo bonciɑnn k bɑɑl sɑnpɑgbɑnt ɑ, k Yennu tiɑn u biit mɑnŋ po.</verse>
				<verse number="6">Tɔn, tient k jiin’ɔ nɑn wɑɑ tuu tie biɑnŋ nbɑ nɑ, k pɑ jiin’ɔ u biit pɑnn tɑɑl munle, k gbien u senŋ nɑn dɑmunŋ nbɑ k u din tul’i, k l pɑnŋ ii yɑb tɑɑl munle.</verse>
				<verse number="7">Tient’ɔ muksuk nɑn pɑlbiil k lin jɑnŋ nɑn dontl nɑn mɔktuk nbɑ k u din tul u mɔnŋ nɑ. U yien u pɑl ni ɑ: ‹N kɑl k tie puo nbɑ tie kpɑnbɑl. N k tie pɑkuɑk kɑɑ, k n kɑn mi lɑ kuun pɑlbiil.›</verse>
				<verse number="8">L pɑɑk e, bonbiil nbɑ tie u yɑl nɑ, k tie kuun nɑn l pɑlbiil nɑn kon nɑ tɑn sɑɑ suol’ɔ dɑyenn kuɑ ni, k duo mɑnŋ n di muu, k mɑɑn Yonmdɑɑnɔ Yennu nbɑ bu nɑn’ɔ nɑ tie yiikuo dɑɑnɔ e.»</verse>
				<verse number="9">Tingbounŋ nɑ kpɑnbɑlɑ nbɑ conm nɑn’ɔ k di u mɑnt nɑ, b i tɑnŋ i lɑ u muu dinu munyuut nɑ, b tɑn sɑɑ bui k fɑbn u pɑɑk.</verse>
				<verse number="10">B tɑn sii tiin jɑŋmɑɑni u fɑlɑ nɑ pɑɑk, k sie bɑnfɔkl ɑ k ji yien ɑ: «Abɑ, dogbenŋl nɑ. Abɑ, Bɑbiilonn, duo nbɑ mɔk pɑnŋ nɑ, yuo wɑɑnm-nnɑ jɑnŋ nɑn ɑ tubdɑtu wɑɑ.»</verse>
				<verse number="11">K tingbounŋ nɑ kpinkpentɑ tɑn sɑɑ bui k fɑbn u pɑɑk, k mɑɑn suɑ nbɑ k dɑɑ b tiɑt nɑ pɑɑk.</verse>
				<verse number="12">Suɑ ji kɑn mi k dɑɑ b kuɑtn nbɑ tie sɑlmɑ nɑ, nɑn likli kut, nɑn tɑnɑ nbɑ nyili k l dɑɑɔk pɑɑl, nɑn pelilnbɑ, nɑn cɑbfɑlmi, nɑn tiɑt nbɑ k b mɔnt k l dɑɑɔk pɑɑl nɑ, nɑn cɑbɑ nbɑ k b yi soɑ nɑ, nɑn cɑbɑ nbɑ mɔn k nyili, nɑn tɑɑbi nbɑ k l nublu mɑn, nɑn lin nbɑ k b jii luobuk nyɑnɑ k nɑn nɑ, nɑn lin nbɑ k b jii tɑɑbi nbɑ k l dɑɑɔk pɑɑl k nɑn nɑ, nɑn lin nbɑ k b jii kut nbɑ k b yi blɔns k nɑn nɑ, nɑn lin nbɑ k b jii kut k nɑn nɑ, nɑn lin nbɑ k b jii tɑnɑ nbɑ k b yi mɑɑlbl k nɑn nɑ,</verse>
				<verse number="13">nɑn kɑɑnel, nɑn bonliɑ nbɑ mɑnŋt kpint nɑ, nɑn tulɑɑli nbɑ tie nyun nɑ, nɑn tulɑɑli nbɑ tie kpɑn nɑ, nɑn tulɑɑli nbɑ k b jokt muu k l munyuut nublu mɑn nɑ, nɑn dɑmunŋ, nɑn kpɑn, nɑn yon, nɑn * ble, nɑn nei, nɑn pei, nɑn tɑɑni nɑn l tolt, nɑn dɑɑbɑ, nɑn bin nbɑ k b suol’b tɑb ni nɑ.</verse>
				<verse number="14">K kpinkpentɑ nɑ yien ɑ: «Tiɑt nbɑ kul k ɑ bo luon fii mɔk nɑ, nɑn ɑ mɔktuk kul, nɑn tɑŋɑnt nɑ kul gɑl ɑ, k ɑ ji kɑn mi k lɑ.»</verse>
				<verse number="15">K kpinkpentɑ nbɑ kpentl k tɑn lɑ nyuɑt bonciɑnn duo mɑnŋ ni nɑ tɑn sii sie bɑnfɔkl ɑ k mɔ ŋɑɑn fɑbn, k mɑɑn b tiin jɑŋmɑɑni u fɑlɑ nɑ pɑɑk.</verse>
				<verse number="16">B sɑɑ bui k fɑbn k yien ɑ: «Abɑ, dogbenŋl nbɑ nɑɑn nɑn puo nbɑ gbɑb cɑbfɑlmi nɑn tiɑt nbɑ k b mɔnt k l dɑɑɔk pɑɑl nɑn cɑbɑ nbɑ mɔn k nyili nɑn sɑlmɑ nɑn tɑnɑ nbɑ nyili k l dɑɑɔk pɑɑl nɑn pelilnbɑ nɑ,</verse>
				<verse number="17">yuo wɑɑnm-nnɑ sinsuuk ni k ɑ mɔktuk nɑ kul biil.» K bin nbɑ tie ŋɑlnt yudɑnm nɑn bin nbɑ kuɑ k sɑɑ b sɑɑnu nɑ nɑn ŋɑlnkɑnnɑ nɑn bin nbɑ kul tuun mɔkgbenŋl ni, k b ji sie bɑnfɔkl,</verse>
				<verse number="18">ŋɑɑn yikn, bɑɑ lɑ k muu di’u k l munyuut do sɑnpɑɑpo nɑ, k b yien ɑ: «T k mi lɑ dogbenŋl nɑ buolu.»</verse>
				<verse number="19">K b fini tɑnt k pukn b mɔnŋ pɑɑk, k bui ŋɑɑn fɑbn k yien ɑ: «Abɑ, dogbenŋl nbɑ k niib mɔk ŋɑlnt k lin mɔkgbenŋl ni k kpentl k lɑɑt gol lenŋ nɑ, k l tɑɑn bɑɑ k biil yuo wɑɑnm-nnɑ nuɑk ni.»</verse>
				<verse number="20">Yendɔunŋ ni tieb nɑn Yennu niib nɑn Yiesu tuomiinbɑ nɑn *Yennu sɔkniinbɑ, ii mɔk mɑn pɑlpienn, k mɑɑn Yennu bu dogbenŋl mɑnŋ buut k biil’ɔ, wɑɑ din tuun bonbiil k tien’i nɑ pɑɑk.</verse>
				<verse number="21">K mɑlɑk-pɑɑlɔ tɔkl tɑnn nbɑ gbenŋ nɑn nɑgbenŋl nɑ, k lu’l mɔkgbenŋl ni, k yet ɑ: «B tɑn sɑɑ wokt dogbenŋl Bɑbiilonn nɑ k lu’u nnɑ e wun biil, k suɑ ji kɑn mi k lɑ’u,</verse>
				<verse number="22">k suɑ ji kɑn mi k gbɑt k bɑfɑɑlɑ fɑɑ biɑɔk, ɑmi k yɑn-yinnɑ yiin *yɑni, ɑmi k yelpeblɑ pieb yeli, ɑmi k kɑtkɑpeblɑ pieb kɑtkɑi duo mɑnŋ ni. Suɑ kɑn mi lɑ tuontunnɔ lenŋ, k suɑ biɑ kɑn mi k gbɑt nɑɑl fuut lenŋ.</verse>
				<verse number="23">Fitl yentu ji kɑn yent duo mɑnŋ ni. Suɑ ji kɑn mi gbɑt jɑb nbɑ kuɑn puob nɑn puob nbɑ kun jɑb nɑ kunkɔlɑ. Duo mɑnŋ ni kpinkpentɑ e din tie pɑɑlb k cie tingbounŋ nɑ kpinkpentɑ kul ɑ, k duo mɑnŋ niib din tuu diɑ nyɔku k kpɑnn nibuolu kul.</verse>
				<verse number="24">Bɑbiilonn lɑ tubdɑtu k mɑɑn b lɑ sɔkniinbɑ nɑn Yennu niib nɑn bin nbɑ kul k b kpii’b tingbounŋ nɑ ni nɑ sɔn e duo mɑnŋ ni.»</verse>
			</chapter>
			<chapter number="19">
				<verse number="1">Lin nbɑ nɑ puolpo, k n gbɑt kunkɔsɑɑkɑlɑ *Yendɔunŋ ni k l tie nibulciɑɔnŋ pɑku, k b yien ɑ: «Pɑkn Yonmdɑɑnɔ mɑn. Fielu nɑn dontl nɑn yiikuo tie t Yennu yɑl e.</verse>
				<verse number="2">Wɑɑ bu buut biɑnŋ nbɑ ŋɑn k biɑ tie mɔmɔnm. U bu puocunconbiiuk nbɑ biil tingbounŋ nɑ nɑn u cunconsn nɑ buut. U dɑt u tubl, wɑɑ kpii ŋuɑ Yennu tuontunnɑ nɑ pɑɑk.»</verse>
				<verse number="3">K nibulciɑɔnŋ nɑ biɑ yien ɑ: «Pɑkn Yonmdɑɑnɔ mɑn. Duo nbɑ di muu nɑ munyuut do sɑnpɑɑpo nɑn yuo nbɑ kɑɑ gbennu.»</verse>
				<verse number="4">K sɑɑkɑb piinle nɑn bɑnnɑ nɑ nɑn bonfuɑ bɑnnɑ nɑ gbɑɑn tinŋ ni k puki ŋuɑ Yennu nbɑ kɑl nɑɑngbounŋ pɑɑk nɑ, k b yien ɑ: « * Amenn, pɑkn Yonmdɑɑnɔ mɑn.»</verse>
				<verse number="5">Tɔn, k kunkɔsiɑl nyii nɑɑngbounŋ nɑ buol k yet ɑ: «Pɑkn t Yennu mɑn, yinm kul nbɑ tie u tuontunnɑ, yinm nbɑ tiin’ɔ, nijɑɑnɑ nɑn nitɑli.»</verse>
				<verse number="6">Ŋɑnn e k n biɑ gbɑt kunkɔsiɑl k l fu nɑn nibulciɑɔnŋ nbɑ tuu piɑk k fu nɑ, k biɑ fu nɑn siɑɔk kpenu nɑ, k biɑ fu nɑn sɑtiɑngbenŋɑ fuut nɑ k yet ɑ: «Pɑkn Yonmdɑɑnɔ mɑn, k mɑɑn Yonmdɑɑnɔ Yennu nbɑ mɔk yiikuo kul nɑ dii nɑɑn ɑ.</verse>
				<verse number="7">Ŋɑɑnt mɑn k tii kpɑnm kii mɔk pɑlpienn kii dont u sɑnn, k mɑɑn yuo nɑ bɑɑl ɑ k Pebik nɑ luon wun kuɑn u puo, k sɑlkpenŋ ponŋ tien siil ɑ.</verse>
				<verse number="8">K b tul sɑlkpenŋ nɑ cincenŋɑnn nbɑ nyili k k mɔk jɑknt, ɑ wun gbɑb.» (Cincenŋɑnn nɑ e tie Yennu niib tuonŋɑnɑ nbɑ ŋɑn ŋuɑ Yennu buol ni.)</verse>
				<verse number="9">K *mɑlɑkɑ nɑ yet’n ɑ n diɑn ɑ: «Bin nbɑ k b yiin’m k b bɑɑl Pebik mɑnŋ puokuɑnt jɑɑnm ni nɑ, pɑlpienn tie b yɑl e.» K mɑlɑkɑ mɑnŋ biɑ yet’n k pukn ɑ: «Mɑɑn nɑ tie Yennu mɑɑn e, k tie mɔmɔnm.»</verse>
				<verse number="10">Ŋɑnn e k n gbɑɑn u tuɑnn ɑ n jiɑnt’ɔ. K u yet’n ɑ: «Dɑɑ tie nnɑ kɑɑ, N tie fin nɑn ɑ nɑɑ wɑɑs nbɑ diɑ Yiesu bɑlmɔni *siɑlɑ nɑ tuontunluɑ e. Jiɑntl Yennu e. K mɑɑn Yiesu bɑlmɔni siɑlɑ nɑ e te k sɔkniinbɑ muɑntl b lɑbɑɑl.»</verse>
				<verse number="11">L puolpo k n lɑ k Yendɔunŋ luot, k tɑnpienŋ sie lenŋ, k wun nbɑ jɑk’ɔ nɑ sɑnɑ tie Bɑlmɔndɑɑnɔ nɑn Mɔmɔnm, k u bu buut k biɑ tuokt tɔbi bɑnnu nbɑ ŋɑn Yennu buol.</verse>
				<verse number="12">U ninbinɑ nɑɑn nɑn mupienu nɑ, k u yil nɑɑnfokli k l yɑb ɑ, k sɑnn diɑn u pɑɑk, k suɑ k mi sɑnn mɑnŋ, sie ŋuɑ kuukuɑ.</verse>
				<verse number="13">K tiɑɔk nbɑ k u liɑ nɑ fɑl nɑn sɔn, k sɑnn nbɑ k b yi’u nɑ tie: «Yennu Mɑɑn.»</verse>
				<verse number="14">K Yendɔunŋ ni tɔb niib jɑk tɑnpieni, k liɑ cincenŋɑnɑ nbɑ pien k k mɔk jɑknt, k wɑɑ’u.</verse>
				<verse number="15">K juk-bɑnjiɑk nbɑ di bonciɑnn tɑnt k nyii u mɔb ni, k u sɑɑ jii’l k kɔn nyɑnn tingbounŋ yent kul niib. U sii diɑ kut pɑtu kii yen’m. K u sɑɑ ŋmɑkl tiluɑnɑ siɑn nbɑ k b ŋmɑkl’l nɑ, k l tie Yennu nbɑ mɔk yiikuo kul wutociɑɔnŋ nɑ.</verse>
				<verse number="16">K sɑnsiɑl diɑn u liɑtl nɑn u tɑɑl pɑɑk ɑ: «kpɑnbɑlɑ kul Kpɑnbɑl, yonmdɑnm kul Yonmdɑɑnɔ.»</verse>
				<verse number="17">Ŋɑnn e k n lɑ mɑlɑkɑ k u sie yennu ni k tiɑn k yi nuɑni nbɑ yuuk sɑnpɑɑpo ɑ: «Tikt mɑn k bɑɑl Yennu jɑɑngbenŋl nɑ ni,</verse>
				<verse number="18">k tɑn di kpɑnbɑlɑ nɑn sejenm yudɑnm nɑn pɑnŋ dɑnm nɑn tɑɑni nɑn tɑnjɑklɑ gbɑnɑnt nɑn niib kul, bin nbɑ tie dɑɑbɑ nɑn bin nbɑ tie yent-n-mɔnŋ dɑnm nɑn bin nbɑ tie nijɑɑnɑ nɑn bin nbɑ tie nitɑli kul gbɑnɑnt.»</verse>
				<verse number="19">K n lɑ muuk ni bonkobuk nɑ nɑn tingbounŋ nɑ kpɑnbɑlɑ nɑn b tɔb niib, k b tikl ɑ bin kɔn nɑn wun nbɑ jɑk tɑɑnm mɑnŋ pɑɑk nɑ nɑn u mun yɑɑ tɔb niib.</verse>
				<verse number="20">K b suol muuk ni bonkobuk nɑ, nɑn u fɑɑk sɔkni nbɑ dɑɑn tuu tie bɑktnɔunŋ nyinɑ u tuɑnn po nɑ. U tuun nyinɑ mɑnŋ k kpɑnn bin nbɑ mɔk muuk ni bonkobuk mɑnŋ dɔuk nɑ nɑn bin nbɑ dɑɑn jiɑntl u nɑɑɔnŋ nɑ. B suol muuk ni bonkobuk mɑnŋ nɑn u fɑɑk sɔkni mɑnŋ nɑ k b fo, k lu’b buotuk nbɑ gbie nɑn muu k sɑlwuutɑ di nɑn’n nɑ ni.</verse>
				<verse number="21">K wun nbɑ jɑk tɑɑnm k juk-bɑnjiɑk tɑnt nyii u mɔb ni nɑ, k u jii juk-bɑnjiɑk mɑnŋ k kpii bin nbɑ biɑl nɑ, k nuɑni dii b gbɑnɑnt k tɑn gbuo.</verse>
			</chapter>
			<chapter number="20">
				<verse number="1">K n biɑ lɑ mɑlɑksuɑ k u nyii *Yendɔunŋ ni k siik, k diɑ buotsunsunŋ nbɑ kɑɑ telk nɑ pieni nɑn jɑlgbenŋl u nuu ni,</verse>
				<verse number="2">k u suol timunt nbɑ din tuu be nɑ wɑɑ, k tie Sɑnbiiltuɑ ɑmi *Sɑɑtɑn nɑ, k lol’ɔ k u sii be binɑ tusl,</verse>
				<verse number="3">k jii’u k lu buotsunsunŋ nɑ ni binɑ tusl, ŋɑɑn kpɑl k pɔl ɑ u ji kɑn fit k kpɑnn tingbounŋ nɑ tieb buolu kul, sie k binɑ tusl n tɑn gɑl. L puolpo b sɑɑ luot’ɔ yuo wɑɑnm-nnɑ.</verse>
				<verse number="4">K n lɑ nɑɑngbɑnt k bin nbɑ k b tul’b yiikuo ɑ bin bu buut nɑ kɑl l pɑɑk. K n biɑ lɑ bin nbɑ k b din pot b yulɑ bɑɑ din tie *siɑlɑ k tul Yiesu k biɑ muɑntl Yennu mɑɑn nɑ pɑɑk. B din k jiɑnt bonkobuk nɑ, ɑmi l nɑɑɔnŋ nɑ. B biɑ din k gɑɑl bonkobuk mɑnŋ dɔk b yugbiɑ pɑɑk ɑmi b nii ni. B fiil kuun ni e k lɑkn dii nɑɑn nɑn *Klistu binɑ tusl.</verse>
				<verse number="5">Nɑ e tie sinsinn kuun fiilu. (Kpienm nbɑ biɑl nɑ ŋɑnin k fiil kuun ni, sie binɑ tusl nɑ n tɑn gɑl ɑ.)</verse>
				<verse number="6">Bin nbɑ dɔnŋ sinsinn kuun fiilu nɑ tie Yennu yɑb e k pɑlpienn tie b yɑl. Kuun nbɑ pukn munle nɑ k mɔk yiikuo b pɑɑk. B sii tie Yennu nɑn Klistu mɑnntieb e, k sɑɑ lɑkn k di nɑɑn nɑn Klistu binɑ tusl.</verse>
				<verse number="7">Binɑ tusl nɑ i tɑnŋ i gɑl, b sɑɑ luot Sɑɑtɑn buotsunsunŋ nɑ ni k ŋɑɑ’u,</verse>
				<verse number="8">k u sɑɑ nyi k kpɑnn tingbounŋ nɑ yent kul niib nbɑ k b yi’b Gɔg nɑn Mɑɑgɔg nɑ. Sɑɑtɑn sɑɑ tikl b kul ɑ k bin tuok tɑb, k b kɑnn tie nɑn mɔkgbenŋl tɑnbiini kɑnn nɑ e.</verse>
				<verse number="9">K b nyii k tiɑ k lint lokl kul po, k tɑnt k sɑɑ biɑ lint Yennu niib nbɑ be siɑn nɑ nɑn duo nbɑ k Yennu mɑntk luon nɑ. Ŋɑɑn k muu nyii Yendɔunŋ ni k tɑn dii niib nbɑ k Sɑɑtɑn tikl’b nɑ.</verse>
				<verse number="10">K b jii Sɑɑtɑn nbɑ kpɑnn tingbounŋ nɑ niib nɑ, k lu’u buotsunsunŋ nbɑ gbie nɑn muu k sɑlwuutɑ di nɑn’n nɑ ni, siɑn nbɑ k b dɔnŋ lu bonkobuk nɑ nɑn u fɑɑk sɔkni nɑ. Lenŋ e k l sɑɑ muks’b yennu ni nɑn nyiɑɔk mɔkmɔk nɑn yuo nbɑ kɑɑ gbennu.</verse>
				<verse number="11">Ŋɑnn e k n lɑ nɑɑngbongbenŋl nbɑ pien bonciɑnn nɑn wun nbɑ kɑl l pɑɑk. Tingbounŋ nɑn sɑnpɑɑk mil bot u tuɑnn, k suɑ ji kɑn mi k lɑ’b.</verse>
				<verse number="12">K n lɑ bin nbɑ din kpo nɑ, nijɑɑnɑ nɑn nitɑli nɑ, k b sie nɑɑngbounŋ nɑ tuɑnn po, k suɑ pɔbt kɑdɑɑt k biɑ pɔbt kɑdɑlieok nbɑ tie mɑnfuol kɑdɑɑɔk K b bu bin nbɑ kpo nɑ buut nɑn bɑɑ din tun biɑnŋ nbɑ nɑ, k l diɑn kɑdɑɑt mɑnŋ ni.</verse>
				<verse number="13">K mɔkgbenŋl nyinn kpienm nbɑ be nyun ni, k kuun nɑn kpientinŋ mun nyinn bin nbɑ kpo k be b ni nɑ. K b bu b buut nɑn bɑɑ tun biɑnŋ nbɑ nɑ.</verse>
				<verse number="14">K b jii kuun nɑn kpientinŋ k lu’b buotsunsunŋ nbɑ gbie nɑn muu nɑ ni. Kuun nbɑ pukn munle nɑ e tie mɔkl nbɑ di muu mɑnŋ.</verse>
				<verse number="15">K wun nbɑ yɑɑ sɑnn kul k diɑn mɑnfuol kɑdɑɑɔk nɑ ni, b jii’u k lu mɔkl nbɑ di muu nɑ ni.</verse>
			</chapter>
			<chapter number="21">
				<verse number="1">K n biɑ lɑ sɑnpɑpɑɑnn nɑn tingbonpɑɑnn. K sɑnpɑkpel nɑ nɑn tingbonkpel nɑ din mil k bot, k mɔkgbenŋl ji kɑɑ.</verse>
				<verse number="2">K n lɑ Yennu duo nbɑ tie Selusɑɑlenm pɑɑnn nɑ, k l nyii Yennu buol *Yendɔunŋ ni, k siik, k tie nɑn puoyuokl nbɑ tuu tien siil k fɑnŋt u mɔnŋ k tuokt u sɔlɔ nɑ.</verse>
				<verse number="3">K n gbɑt k kunkɔsɑɑkɑl nyii nɑɑngbounŋ nɑ buol k yien ɑ: «Mɔtɑɑnɑ, Yennu lɑnbounŋ ji be nifosɑɑli buol e, k ŋuɑ Yennu sii be nɑn’m, k b sii tie u niib, k ŋuɑ Yennu mɔnŋ sii be b buol k sii tie b Yennu.</verse>
				<verse number="4">U sɑɑ fiɑl b nyin-nyuut kul b ninbinɑ ni, k kuun nɑn pɑlbiil nɑn mɔni nɑn yiɑlu ji sii kɑɑ, k mɑɑn bonkpelɑ nɑ kul ji gɑl ɑ.»</verse>
				<verse number="5">K wun nbɑ kɑl nɑɑngbounŋ mɑnŋ pɑɑk nɑ yet ɑ: «Mɔtɑɑnɑ, n tie bont kul bonpɑɑnn e.» Ŋɑnn e k u biɑ yet’n ɑ: «Diɑnt lin nbɑ nɑ, k mɑɑn mɔbonɑ nɑ tie mɔni e k niib sɑɑ fit tien’n yɑdɑ.»</verse>
				<verse number="6">K u biɑ yet’n ɑ: «L ponŋ tun ɑ. Min e tie Alfɑ nɑn Omeegɑ k l pɑɑk tie piinu nɑn juontu. Wun nbɑ k nyun-nyuklu mɔk’ɔ nɑ, n sɑɑ pi’u mɑnfuol nyun nbɑ buni k nyi nyunkpɑnɑ ni nɑ k wun nyu yɑnn,</verse>
				<verse number="7">k wun nbɑ nyɑnn nyɑnnu nɑ, u sɑɑ gɑɑl lin nbɑ nɑ n buol, k n sii tie u Yennu, k u mun sii tie n bik.</verse>
				<verse number="8">Ŋɑɑn jɑŋmɑɑndɑnm nɑn bin nbɑ kɑɑ yɑdɑ nɑn bonbiildɑnm nɑn nikpiilt nɑn juonbɑɑlt nɑn jɑbɑɑbulɑ nɑn pɑtjiɑnt-dɑnm nɑn fɑi dɑnm kul, b binbebuol tie mɔkl nbɑ di muu k sɑlwuutɑ di nɑn’n nɑ e. Ŋɑnn e tie kuun nbɑ pukn munle nɑ.»</verse>
				<verse number="9">L yuo nɑ k *mɑlɑkɑɑnbɑ bɑnlole nbɑ bo diɑ seni ŋɑnlole, k l gbie nɑn bonbiil ŋɑnlole nbɑ wɑɑ puol nɑ yenɔ yet’n, ɑ n bɑɑl k wun wɑnn’n Pebik nɑ puoyuokl nɑ.</verse>
				<verse number="10">Ŋɑnn e k Foŋɑnm sik n pɑɑk k mɑlɑkɑ nɑ jii’n k duo nɑn’n juɑl nbɑ yɑb k biɑ fɔk nɑ yul pɑɑk, k wɑnn’n Selusɑɑlenm nbɑ tie Yennu duo nɑ, k l nyii Yendɔunŋ ni, Yennu buol, k siik,</verse>
				<verse number="11">k nyili nɑn Yennu yentsɑɑkɑl nɑ, k biɑ nyili nɑn tɑnŋɑnn nbɑ k b yi’l jɑsp nɑ, k nyɔkt nɑn miɑnu nɑ.</verse>
				<verse number="12">K duo mɑnŋ mɔk juongbenŋfuot, k Juonɑ mɑnŋ mɔk gɑnɑ piik nɑn ŋɑnle, k mɑlɑkɑɑnbɑ piik nɑn bɑnle guu gɑnɑ mɑnŋ, k Islɑɑel buolu piik nɑn bɑnle nɑ sɑnɑ diɑn gɑnɑ piik nɑn ŋɑnle mɑnŋ pɑɑk.</verse>
				<verse number="13">K gɑnɑ ŋɑntɑɑtɑɑ be juonɑ ŋɑnnɑ nɑ pɑɑk, k ŋɑntɑ be yendopo, k ŋɑntɑ be diitu po, k ŋɑntɑ be gɑnŋ po, k ŋɑntɑ be yenbɑɑpo.</verse>
				<verse number="14">Duo mɑnŋ juonɑ sie tɑnɑ piik nɑn ŋɑnle pɑɑk e, k Pebik nɑ tuomiinbɑ *piik nɑn bɑnle nɑ sɑnɑ diɑn tɑnɑ piik nɑn ŋɑnle nɑ pɑɑk.</verse>
				<verse number="15">K mɑlɑkɑ nbɑ piɑk k tien’n nɑ diɑ sɑlmɑ pɑtu nbɑ k b diɑ k biki nɑ, ɑ wun bikn duo mɑnŋ nɑn l tɑnmɔi nɑn l juonɑ nɑ.</verse>
				<verse number="16">K l mɔk juonɑ ŋɑnnɑ, k juonɑ mɑnŋ fɔknt kul tie yonm. K mɑlɑkɑ nɑ bikn duo nɑ nɑn u pɑtu, k l yɑlimu tie stɑɑdnbɑ tusɑ piik nɑn ŋɑnle (stɑɑdnbɑ 12.000), k l fɔknt nɑn l dokiu nɑn l yɑlimu kul tie yonm.</verse>
				<verse number="17">K u biɑ bikn l juonɑ, k l kpɑkiu tie kuudenbɑ kobik nɑn piinnɑ nɑn ŋɑnnɑ. Mɑlɑkɑ mɑnŋ bikn k l tie nɑn nifosɑɑlk nbɑ tuu biki bonɑ biɑnŋ nbɑ nɑ e.</verse>
				<verse number="18">K Juonɑ nɑ mɑɑ nɑn tɑnɑ nbɑ k b yi jɑsp, ŋɑɑn k duo nɑ mɔnŋ tie sɑlmɑ nbɑ ŋɑn k nyili nɑn miɑnu nɑ,</verse>
				<verse number="19">k b jii tɑnɑ nbɑ dɑɑɔk pɑɑl bonciɑnn, l buolu buolu, k tɑbn fiɑkl tɑnɑ pɑɑk, k tɑnbuolu mɑnŋ te k l ŋɑn bonciɑnn. Sinsinn tɑnn nbɑ k b tɑbn fiɑkl pɑɑk nɑ yi jɑsp, k tɑnn nbɑ pukn munle nɑ yi sɑɑfiil, k muntɑ ni yɑl yi ɑgɑt, k munnɑ ni yɑl yi emeluod, k munŋmu ni yɑl yi oniiks, k munluob ni yɑl yi sɑldoenn, k munlole ni yɑl yi kliisoliit, k munniin ni yɑl yi beliil, k mun-yiɑ ni yɑl yi topɑɑs, k piik ni yɑl yi kliisoplɑɑs, k lin nbɑ pukn piik nɑn yenn nɑ yi tulkuɑs, k piik nɑn ŋɑnle ni yɑl mun yi ɑmetiist.</verse>
				<verse number="20">K l gɑnɑ piik nɑn ŋɑnle nɑ tie pelilnbɑ nɑ, k gɑnɑ kul tie pelil mɑnŋ yenn yenn k sɑɑ diɑn piik nɑn ŋɑnle mun, k duo nɑ sɔnu tie sɑlmɑ nbɑ ŋɑn, k yien nɑn miɑnu nɑ.</verse>
				<verse number="21">N k lɑ Yennu jɑɑnti ŋɑsɑɑkɑk duo mɑnŋ ni, k mɑɑn duo nɑ Yennu jɑɑnti ŋɑsɑɑkɑk tie Yonmdɑɑnɔ nbɑ mɔk yiikuo kul nɑn Pebik nɑ e.</verse>
				<verse number="22">K duo mɑnŋ k luon yennu ɑmi ŋmɑɑlk yentu lenŋ, k mɑɑn Yennu *yudɑnt nɑ e tie l yentu, k Pebik nɑ mun tie l fitl.</verse>
				<verse number="23">K tingbounŋ nɑ nibuolu sii be l yentu ni k sonm, k tingbounŋ nɑ kpɑnbɑlɑ sɑɑ kuɑ nɑn b mɔktuk k bil lenŋ.</verse>
				<verse number="24">Duo mɑnŋ tɑnmɔi k luo, k mɑɑn nyiɑɔk kɑɑ lenŋ.</verse>
				<verse number="25">K b sɑɑ bɑɑl nɑn lin nbɑ tie tingbounŋ nɑ tini kul niib dontl nɑn yudɑnt k bil duo nɑ ni.</verse>
				<verse number="26">K lin nbɑ tie jɑknt nɑn wun nbɑ tuun fei tuonn nɑn fɑi dɑnm, kɑn kuɑ duo mɑnŋ ni, sie bin nbɑ yɑɑ sɑnɑ diɑn Pebik nɑ mɑnfuol kɑdɑɑɔk ni nɑ kuukuɑ e sɑɑ kuɑ duo mɑnŋ ni.</verse>
			</chapter>
			<chapter number="22">
				<verse number="1">L yuo k *mɑlɑkɑ nɑ wɑnn’n mɑnfuol nyun kpenu nɑ, k l puuk nyi Yennu nɑn Pebik nɑ nɑɑngbounŋ nɑ ni, k nyili nɑn miɑnu nɑ,</verse>
				<verse number="2">k puuk k gɑɑl duo nɑ sɔnjosinsuuk ni, k tiik nbɑ k b yi’l mɑnfuol tiik nɑ sie kpenkpini ŋɑnle nɑ kul po k kuok sɑɑ wɑɑ, k tiik mɑnŋ lon luɑnɑ tɑɑl piik nɑn ŋɑnle binn nuɑk ni, ŋmɑɑlk kul ni l luon e, k l fɑɑt nɑ tie tebuk k tul tingbounŋ yent kul niib.</verse>
				<verse number="3">K Yennu nbɑ pol mɔb k wɑnn lin nbɑ kul, l ji kii be duo mɑnŋ ni. Yennu nɑn Pebik nɑ nɑɑngbounŋ mɑnŋ sii be duo mɑnŋ ni, k u tuontunnɑ nɑ sii jiɑntl’ɔ.</verse>
				<verse number="4">K b sɑɑ lɑ u nunpo, k u sɑnn sɑɑ diɑn b yugbiɑ pɑɑk.</verse>
				<verse number="5">Nyiɑɔk ji tɑn sii kɑɑ, b tɑn ji kii luon fitl nɑn yennu yentu lenŋ, k mɑɑn Yonmdɑɑnɔ Yennu sii tie b yentu. K b sɑɑ di nɑɑn kii be nɑn yuo nbɑ kɑɑ gbennu.</verse>
				<verse number="6">K mɑlɑkɑ nɑ biɑ yet’n ɑ: «Mɔbonɑ nɑ tie mɔni e, k niib sɑɑ fit tien’l yɑdɑ. K Yonmdɑɑnɔ Yennu nbɑ te k u sɔkniinbɑ muɑntl b lɑbɑɑl nɑ, ŋuɑ e tun u mɑlɑkɑ ɑ wun bɑɑl k wɑnn u tuontunnɑ lin nbɑ sɑɑ tun mɔtɑɑnɑ.»</verse>
				<verse number="7">K Yiesu yet ɑ: «Gotl, n bɑɑt e mɔtɑɑnɑ. Tɔn, bin nbɑ sɑɑk Yennu mɑɑn nbɑ diɑn kɑdɑɑɔk nɑ ni nɑ, pɑlpienn tie b yɑl e.»</verse>
				<verse number="8">Min Sɑn gbɑt k biɑ lɑ lin nbɑ nɑ. Mɑɑ gbɑt k biɑ lɑ nɑ, l yuo e k n gbɑɑn mɑlɑkɑ nbɑ wɑnn’n lin nbɑ mɑnŋ nɑ tuɑnn k yɑɑ n jiɑnt’ɔ.</verse>
				<verse number="9">Ŋɑɑn k u yet’n ɑ: «Dɑɑ tie nnɑ kɑɑ. N tie fin nɑn ɑ nɑɑ wɑɑs nbɑ tie sɔkniinbɑ nɑn bin nbɑ sɑɑk mɑɑn nbɑ be kɑdɑɑɔk nɑ ni nɑ tuontunluɑ e. Jiɑntl Yennu e.»</verse>
				<verse number="10">Ŋɑnn e k u biɑ yet’n ɑ: «Dɑɑ bɔli Yennu mɑɑn nbɑ be kɑdɑɑɔk nɑ ni, k mɑɑn yuo nɑ pel ɑ.</verse>
				<verse number="11">Wun nbɑ tuu tuun tuonbiit, wun biɑl kii tuun nnɑ, k wun nbɑ mun tuu tuun jɑknt tuonn, wun mun biɑl kii tuun nnɑ, ŋɑɑn k wun nbɑ mun tuu tuun tuonŋɑnɑ, wun mun biɑl kii tuun nnɑ, k wun nbɑ mun be binbenŋ nbɑ gbuot Yennu nunm nɑ ni, wun mun biɑl kii tie nnɑ.»</verse>
				<verse number="12">K Yiesu yet ɑ: «Gotl, n bɑɑt e mɔtɑɑnɑ nɑ, k diɑ suɑ kul nɑn u tuonɑ nyuɑt ɑ n tɑn pɑ’u.</verse>
				<verse number="13">Min e tie Alfɑ nɑn Omeegɑ, sinsinn yuɑ nɑn juontu yuɑ, pinpiik nɑn gbennu.»</verse>
				<verse number="14">Dɑnm nbɑ wuul b tiɑt nɑ, pɑlpienn tie b yɑl e, k l pɑɑk k b mɔk yiikuo nbɑ sɑɑ muɑ tiik nbɑ tien mɑnfuol nɑ luɑnɑ, k sɑɑ kuɑ tɑnmɔb nɑ ni k sɑɑn duo nɑ ni.</verse>
				<verse number="15">Bɔi e biɑl nɑn-yel nɑ, bin nbɑ bu jɑbɑɑt nɑn bin nbɑ tuun jɑknt tuonɑ nɑn nikpiilɑ nɑn bin nbɑ mɑnn pɑtɑ nɑn bin nbɑ luon fɑɑk k biɑ fɑ fɑɑk nɑ.</verse>
				<verse number="16">«Min Yiesu e tun n mɑlɑkɑ, ɑ wun tɑn fiit mɑɑn nɑ k tul’i ɑ yii tie l *siɑlɑ k tul jiɑnti nɑ. N tie kpɑnbɑl * Dɑɑfiid yɑɑbuonn e k biɑ tie sɑn-nyɑfɑɑl ŋmɑɑjɑl nbɑ nyɔkt nɑ.»</verse>
				<verse number="17">Tɔn, Foŋɑnm nɑn Pebik nɑ puoyuokl nɑ yet ɑ: «Bɑɑt.» K wun nbɑ gbɑt’l mun yet ɑ: «Bɑɑt.» K wun nbɑ kul k nyun-nyuklu suol’ɔ, wun bɑɑl, k wun nbɑ luon mɑnfuol nyun, wun bɑɑl k u sɑɑ gɑɑl yɑnn.</verse>
				<verse number="18">Min, Sɑn, n kpɑɑn wun nbɑ kul gbɑt Yennu mɑɑn nbɑ be kɑdɑɑɔk nɑ ni nɑn ninmɔnn: wun nbɑ pukn siɑl mɑɑn mɑnŋ ni, Yennu sɑɑ jii bonbiil buolu buolu nbɑ diɑn kɑdɑɑɔk nɑ ni nɑ, k pukn u tubdɑtu po.</verse>
				<verse number="19">K wun nbɑ mun nyinn siɑl Yennu mɑɑn nbɑ be kɑdɑɑɔk nɑ ni, Yennu sɑɑ nyinn u tol mɑnfuol tiik nɑ ni nɑn Yennu duo nbɑ k b diɑn l po kɑdɑɑɔk nɑ ni nɑ.</verse>
				<verse number="20">Tɔn, k wun nbɑ tul *siɑlɑ nɑ yet ɑ: «Mɔmɔnm, n bɑɑt e mɔtɑɑnɑ.» * Amenn. Yonmdɑɑnɔ Yiesu, bɑɑt nɑ.</verse>
				<verse number="21">Yonmdɑɑnɔ Yiesu ii mɔk ninkpɑbɑɔnŋ nɑn u niib kul. Amenn.</verse>
			</chapter>
		</book>
	</testament>
</bible>