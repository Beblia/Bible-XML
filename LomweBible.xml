<?xml version="1.0" encoding="utf-8"?>
<bible language="Lomwe (Nlakano Nahihano ni Masalmo 1930)" status="Published by the Scottish Bile Society in 1930" link="https://www.bible.com/bible/3244/MAT.1.NGL1930">
	<testament name="New">
		<book number="40">
			<chapter number="1">
				<verse number="1">Livro a oyariwa wa Yesu Kristu, mwana a Davide, mwana a Abrahamu.</verse>
				<verse number="2">Abrahamu áyara Isake; nave Isake áyara Yakobo; nave Yakobo áyara Yuda ni annawe;</verse>
				<verse number="3">nave Yuda áyara Farese ni Zara mwa Tamare; nave Farese áyara Ezronu; nave Ezronu áyara Aramu;</verse>
				<verse number="4">nave Aramu áyara Aminadabe; nave Aminadabe áyara Naasoni; nave Naasoni áyara Salmoni;</verse>
				<verse number="5">nave Salmoni áyara Boazi mwa Rahabe; nave Boazi áyara Obede mwa Rute; nave Obede áyara Yese;</verse>
				<verse number="6">nave Yese áyara Davide mwene owo.</verse>
				<verse number="7">Nave Davide áyara Solomoni mwa mwara a Uriya; nave Solomoni áyara Roboamu; nave Roboamu áyara Abiya; nave Abiya áyara Asa;</verse>
				<verse number="8">nave Asa áyara Yosafete; nave Yosafete áyara Yoramu; nave Yoramu áyara Uziya;</verse>
				<verse number="9">nave Uziya áyara Yotama; nave Yotama áyara Ahaze; nave Ahaze áyara Hezekiya;</verse>
				<verse number="10">nave Hezekiya áyara Manase; nave Manase áyara Amoni; nave Amoni áyara Yosiya;</verse>
				<verse number="11">nave Yosiya áyara Yekoniya ni annawe va mahiku ókushiwa o Babulo.</verse>
				<verse number="12">Nave vachuli vaya va okushiwa iwo o Babulo, Yekoniya áyara Salatieli; nave Salatieli áyara Zorobabele;</verse>
				<verse number="13">nave Zorobabele áyara Abiyudi; nave Abiyudi áyara Eliyakimu; nave Eliyakimu áyara Azoro;</verse>
				<verse number="14">nave Azoro áyara Sadoki; nave Sadoki áyara Akimu; nave Akimu áyara Eliyudi;</verse>
				<verse number="15">nave Eliyudi áyara Eleazara; nave Eleazara áyara Matani; nave Matani áyara Yakobo;</verse>
				<verse number="16">nave Yakobo áyara Yosefe, iyawe a Mariya, yowo Yesu otchuwiwa Kristu áyariwe mwa yowo.</verse>
				<verse number="17">Hiha maloko othene opacherya va Abrahamu ophiyerya va Davide ti maloko khumi na masheshe; nave opacherya va Davide ophiyerya vókushiwa o Babulo maloko khumi na masheshe; nave opacherya vókushiwa o Babulo ophiyerya wa Kristu maloko khumi na masheshe.</verse>
				<verse number="18">Nave oyariwa wawe wa Yesu Kristu wári wawihiha: Amannya Mariya áhakameliwa ti Yosefe, nyenya ehithelanne yawo, áphwanyiwa yowo arupanle mwa Munepa Wawéla.</verse>
				<verse number="19">Nyenya Yosefe iyawe, ári ékhaikhai, nave’tho hákhwenle omúliha muru, érerya m’murimani omuhiya yowo wiphini.</verse>
				<verse number="20">Nyenya vawupuwela?-?upuwela yowo itchu iha, onani, ngelo a Apwiya áhoneya wa yowo mulohani, alocha, Yosefe, mwana a Davide, ohóve wikusherya mekhá Mariya mwará; vawi eyo yawakheliwa mwa yowo eri ya Munepa Wawéla.</verse>
				<verse number="21">Nave anarwa‐ayara mwana mwamulopwana, nave onarwa‐omutchuwa nsina nawe Yesu; vawi Yola anarwa‐avulusha atchu awe wa sotcheka saya.</verse>
				<verse number="22">Nave sothe sene iha sákhala wi yériwe yolochiwa ti Apwiya mwa mulipa‐miririmo, ni wi,</verse>
				<verse number="23">Onani mwali anarwa‐arupala, Nave anarwa‐ayara mwana mwamulopwana, Nave enarwa‐emutchuwa nsina nawe Emanueli; ti notaphuleya, Muluku ni Hiyo.</verse>
				<verse number="24">Nave Yosefe ávinya va erilo awe, éra ntoko énriye omuléla ngelo a Apwiya, íkusherya mekhiye mwariye;</verse>
				<verse number="25">nave hámusuwenle yowo ophiyerya amuyanre mwanawe; amutchuwa nsina nawe Yesu.</verse>
			</chapter>
			<chapter number="2">
				<verse number="1">Nave va ovariwa wawe wa Yesu m’Betelehemu a Yudeya m’mahiku a Herode mwene, onani, alipa‐miruku a wiwo onakhuwa nsuwa yáphiya o Yerusalemu, yi,</verse>
				<verse number="2">Ori wowi yowo ayariwe Mwene a a Yuda? ntakhara náhona etheneri yawe wiwo onakhuma nsuwa, nave nárwa omuthamala Yowo.</verse>
				<verse number="3">Nave Herode mwene owo vawiwa ela áhukhuliwa, ni Yerusalemu othene vamoha ni yowo.</verse>
				<verse number="4">Nave áthukumannyiye alipa‐ephepa atokotoko othene ni alipa‐orepa a atchu, áhákoha, Ayariwele wowi Kristu’wo?</verse>
				<verse number="5">Nave yawo yámuléla, M’Betelehemu a Yudeya: ntakhara wárepiwa wawihiha ti mulipa‐miririmo, wi,</verse>
				<verse number="6">Nave weyo Betelehemu, elapo ya Yudeya, Honakhala nari mukhanikhani mwa atokwene a Yudeya, Vawi Óhola anarwa‐avinyerya mwa weyo, Yowo anarwa‐akukhula atchu aka aIsrayeli.</verse>
				<verse number="7">Vavo Herode áwitchana Alipa‐miruku awo wiphini,</verse>
				<verse number="8">ákohasha elukuluku aya yóneiyaya etheneri’yo. Arumiha o Betelehemu, ii, Haweni mwavyashe sa mwámwana owo; nave mwamphwanya, mukikokiherye masu, wi miyo’tho kirwe orwa‐omuthamala yowo.</verse>
				<verse number="9">Nave yawo, yíwalaya mwene yárowa; nave onani, etheneri’yo yónilaya wiwo onakhuma nsuwa, yáhahóla yawo, ophiyerya yárwa yemela vasulu vene vari mwámwana owo.</verse>
				<verse number="10">Nave yawo vawona etheneri’yo, yáhakalalasha ni ohakalala otokotoko.</verse>
				<verse number="11">Nave vophiya o ’mpa yáhona mwámwana owo ni Mariya amannya, nave yáhúwela vathi omukokhorela yowo; etaphula muhakhu aya, emvaha yowo samahala, ti mivira ni libane ni mure.</verse>
				<verse number="12">Nave yawo yáléliwaya mulohani wi ehikokele wa Herode, yárowa oya wilaponi waya va ephiro ekina.</verse>
				<verse number="13">Nave yawo yáchimunlaya, onani, ngelo a Apwiya áhoneya wa Yosefe mulohani, ii, Nkavinya, okushe mwana owo ni amannya, otchawele o Aigupto, nave okhale wiwo ophiyerya kinarwa‐koléla; ntakhara Herode anakhwela mwana wi amwiphe.</verse>
				<verse number="14">Nave yowo ávinya, akusha mwámwana ni amannya ohiyu, achimula oya o Aigupto; akhalaru wiwo ophiyerya árimenliye Herode:</verse>
				<verse number="15">wi yériwe yólochiwa ti Apwiya mwa mulipa‐miririmo wi, Káhitchana mwanaka akhume mu Aigupto.</verse>
				<verse number="16">Vavo Herode, vawona wi yámlosowiha alipa‐miruku awo, ásarasareya murima tchiri, arumiha wi átoloshe asanamwane othene a m’Betelehemu, ni a m’mawani mwaya mothene, óphiyerya miyakha mili ni asinanchu othene, ntoko mwa elukuluku yeyo ákohiliye wa Alipa‐miruku awo.</verse>
				<verse number="17">Vavo yáheriwa yolochiwa ti Yeremiya mulipa‐miririmo, wi,</verse>
				<verse number="18">Masu yahiweya m’Rama, Eyinlo ni ochénya winchipale, Rakele awunlela anamwane awe; Nave hanakhwela ohakalalihiwa, Ntakhara hávovo yawo.</verse>
				<verse number="19">Nyenya vórimela Herode, onani, ngelo a Apwiya áhoneya mulohani wa Yosefe mu Aigupto,</verse>
				<verse number="20">ii, Nkavinya, okushe mwámwana ni amannya, orowe wilaponi ya Israyeli: ntakhara ókhwa yole ókhwela okumi awe wa mwámwana owo.</verse>
				<verse number="21">Nave ávinya yowo, akusha mwámwana ni amannya evolowa mwilaponi ya Israyeli.</verse>
				<verse number="22">Nyenya vawiwa yowo wi Arkelao ári mwene a Yudeya mu nipuroni mwa atithinnya Herode, áhova oya wiwo; nave áléliwiye ti Muluku mulohani, árowa avolowa wilaponi ya Galileya,</verse>
				<verse number="23">arwa akilatheya mwitchokoni nsina naya Nazarete: wi yériwe yolochiwa ti alipa‐miririmo, wi, Anarwa‐atchuwiwa mNazarayo.</verse>
			</chapter>
			<chapter number="3">
				<verse number="1">Nave, m’mahiku ale árwa Yohane Mbatisi, mu’takhwani ya Yudeya,</verse>
				<verse number="2">alocha, Rukunushani mirima, ntakhara Omwene wa Wirimu wohachamela.</verse>
				<verse number="3">Ntakhara yola ti yowo ámlonchiye Yesaya mulipa‐miririmo, wi, Masu a ókhuwela mu’takhwani, Ryeheryani nikhwála na Apwiya, Lukamihani iphiro sawe.</verse>
				<verse number="4">Nave Yohane mekhiye yowo árino yowara yawe ya mapururu a ekamila, ni mukwáchala wa nrapala mu’yununi mwawe; ni yólya yawe yári nasope ni mahavu a mu’takhwani.</verse>
				<verse number="5">Vavo vámkhumela yowo Yerusalemu, ni Yudeya othene, ni elapo yothene yawáchamana ni Yordano;</verse>
				<verse number="6">ebatisiwa ti yowo m’muhicheni wa Yordano, erikimupulula sotcheka saya.</verse>
				<verse number="7">Nave yowo vawona anchipale a aFarisi ni a aSaduki órwa wubatisoni wawe, áhi wa yawo, Anamwane a enowa nyuwo, tani othorihenryeni otchawa esara enamórwa?</verse>
				<verse number="8">Onihani nyuwo sawima sophwanela orukunuwa murima:</verse>
				<verse number="9">nave muhererye olocha mwa nyuwo mekhinyu, Atithihu n’rino Abrahamu; vawi kinalocha wa nyuwo wi anawerya Muluku mwa maluku ala ovíherya Abrahamu anamwane.</verse>
				<verse number="10">Nave’tho hihano vava epaso yohiyathiwa va’khiche va miri; ntakhara awe mwiri wohima sawima saphama onúhiwa ovonyiwa va moroni.</verse>
				<verse number="11">Miva kinobatisani nyuwo m’mahini va orukunuwa; nyenya Yowo órwa vachuli vaka, ori okipwaha ikuru, yowo nkinaphwanela otesha isapato sawe: Yola anarwa‐obatisani mwa Munepa Wawéla ni m’moroni:</verse>
				<verse number="12">yovérela yawe eri mu ntatani mwawe, nave anarwa‐avérasha va’tchachoni vawe; nave anarwa‐athukumanya tirigu awe mu’khupini, nyenya inyukula anarwa‐eyela m’moroni wohishipha.</verse>
				<verse number="13">Vavo Yesu ávinya o Galileya arwa o Yordano, wa Yohane, wi abatisiwe ti yowo.</verse>
				<verse number="14">Nyenya Yohane áhi amuwatele, alocha, Kinaphwanela miyo obatisiwa ti Nyuwo, nave Nyuwo munarwa wa miyo?</verse>
				<verse number="15">nyenya Yesu áhákhula, ii wa yowo, Emya hihano: vawi wawihihá ori waphama wi hiyo n’sariherye ekhaikhai yothene. Vavo ámwemyererya Yowo.</verse>
				<verse number="16">Nave Yesu, ábatisiwiye, vava ákhuma m’mahini: nave onani, erimu yámuhuleyerya, nave áhona Munepa wa Muluku wókhuruwa ntoko epompa orwa va Yowo;</verse>
				<verse number="17">nave onani masu órwela wirimu awi, Ola ti Mwanaka osiveliwa Owo, mwa Yowo Kinnahakal’ala.</verse>
			</chapter>
			<chapter number="4">
				<verse number="1">Vavo Yesu ákushiwa ti Munepa o’takhwani wi éhiwe ti Musaserya.</verse>
				<verse number="2">Nave vári Yowo hárino olya mahiku makhumi masheshe othana ni ohiyu, vachuli vaya ávoliwa etala.</verse>
				<verse number="3">Nave awéha owo árwa alochano, Mwári Mwana a Muluku, nkalélani wi maluku ala ekhale ipau.</verse>
				<verse number="4">Nyenya Yowo áhákhula ii, Wórepiwa, Mutchu harwa‐akhala ni okumi ni epauru, nyenya ni masu othene ókhuma mwano mwa Muluku.</verse>
				<verse number="5">Vavo Musaserya ámukusha Yowo o muchetcheni wawéla;</verse>
				<verse number="6">amwiyathi Yowo vasulu va namukaphe a empa ya Muluku, alochano, Mwári Mwana a Muluku, mwisúwihe mekhinyu vathi: vawi wórepiwa, wi, Anarwa‐aléla angelo awe sa weyo, Nave va mataya enarwa‐yotesha weyo, Wi ohitannye wene va nlukuni nnani nawá.</verse>
				<verse number="7">Yesu álochano, Nave’tho wórepiwa, Ohimwéhe Apwiya Mulukuá.</verse>
				<verse number="8">Vavo’tho Musaserya ámukusha Yowo o mwakoni worekama, amoniha ilapo sothe sene sa elapo ya vathi, ni nchichimiho naya;</verse>
				<verse number="9">ii wa Yowo, Sothe sene kinovahani Nyuwo, múwa vathi ni okikokhorela miyo.</verse>
				<verse number="10">Vavo Yesu álochano, Vinya’vo Satana, vawi wórepiwa, Apwiya Mulukuá onarwa‐omukokhorela, Nave Yowo mekhiyeru onarwa‐omuruméla.</verse>
				<verse number="11">Vavo Musaserya ámuhiya, nave onani, angelo yárwa, emuruméla.</verse>
				<verse number="12">Nave vári Yesu áhiwa wi yámveléla Yohane, árowa ovolowa o Galileya;</verse>
				<verse number="13">nave ávinya o Nazarete arwa akilatheya m’Kapernao a va’shereshere va enia, m’munlano wa Zabuloni ni Naftali:</verse>
				<verse number="14">wi yériwe yolochiwa ti Yesaya mulipa‐miririmo’wo, wi,</verse>
				<verse number="15">Elapo ya Zabuloni ni elapo ya Naftali, Ephiro ya o’nia, okhopela wa Yordano,</verse>
				<verse number="16">Galileya a amalapo. Atchu ókhala mwipiphini Yáhona wárya otokotoko, Ni yawo ókhala mu nipuroni na muruli wa okhwa, Wárya wátchowela wa yawo.</verse>
				<verse number="17">Opacherya vavo Yesu ápacherya olaleyerya, ni olocha, Rukunushani mirima, ntakhara Omwene wa Wirimu woháchamela.</verse>
				<verse number="18">Nave Yesu arikimwecha mu’shereshere mwa enia ya Galileya, áhona anna eli, Simoni aweriwa Petro, ni Andreya munnawe, erikimvonya mowaya mu’nia; vawi yári alipa‐ototha ihopa.</verse>
				<verse number="19">Nave Yowo álochano, Hankeni va’chuli vaka, kinarwa‐kiwerani alipa‐ototha atchu.</verse>
				<verse number="20">Nave yawo yáhiya vava miowayaya, emutchara.</verse>
				<verse number="21">Nave vópwaha vavo Yowo áhona anna akina eli, Yakobo mwana a Zebedayo, ni Yohane munnawe, m’mwacheyani vamoha ni Zebedayo atithaya, erikimchotcha miowayaya; nave áwitchana.</verse>
				<verse number="22">Nave yáhiya vava mwacheya owo ni atithaya, emutchara.</verse>
				<verse number="23">Nave Yesu áhechecha m’Galileya mothene, arikimhusiha mothukumanela mwaya, alaleyerya mitchaka yaphama ya Omwene, apenusha irecha sothene ni wicheliwa wothene mwa atchu.</verse>
				<verse number="24">Nave ovuwa wawe wáhiweya o Suriya wothe wene: nave yámkusherya othene awicheliwa, óphariwa ni irecha ni sohosha sa miloko miloko, ni óphariwa ti minepa yonanara, ni échilechile, ni ananchetche; nave Yowo áhápenusha.</verse>
				<verse number="25">Nave yámutchara miloko miloko ya atchu órwela o Galileya ni o Dekapole, ni o Yerusalemu, ni o Yudeya ni okhopela wa Yordano.</verse>
			</chapter>
			<chapter number="5">
				<verse number="1">Nave Yowo ónniye miloko eyo, áwela m’mwakoni; nave ákilanthiye, yárwa wa Yowo óhuserya’we;</verse>
				<verse number="2">nave áhula va’wanoni, ahusiha, ii:</verse>
				<verse number="3">Óréla ari óhawa m’munepani: ntakhara ori wawaya Omwene wa Wirimu.</verse>
				<verse number="4">Óréla ari óthanana: ntakhara narwa‐chakalalihiwa.</verse>
				<verse number="5">Óréla ari awitchachála: ntakhara enarwa‐yákhela elapo ya vathi.</verse>
				<verse number="6">Óréla ari óvoliwa etala ni ntchanana na ekhaikhai: ntakhara enarwa‐evona.</verse>
				<verse number="7">Óréla ari ómorela ikharari: ntakhara narwa‐yákhela ikharari.</verse>
				<verse number="8">Óréla ari awéla murima: ntakhara enarwa‐yona Muluku.</verse>
				<verse number="9">Óréla ari awera murechele: ntakhara enarwa‐etchuwiwa anamwane a Muluku.</verse>
				<verse number="10">Óréla ari óhoshiwa ntakhara a ekhaikhai: ntakhara ori wawaya Omwene wa Wirimu.</verse>
				<verse number="11">Óréla muri nyuwo, vári enarwa‐ewúlihani muru, yohoshani, elocha ni wotha sonanara sothene va nyuwo, ntakhara a Miyo.</verse>
				<verse number="12">Theyani, hakalalani: ntakhara yamahalanyu ti etokotoko Wirimu: vawi wawihihá yáhosha alipa‐miririmo yákhanl’awo muhiyariwe nyuwo.</verse>
				<verse number="13">Nyuwo muri mwápa wa elapo ya vathi; nyenya mwápa owo wonwa, onasivihiwa ti sheni? Hihano honakhwanela’tho etchu nari, nyenya wi ovonyiwe vate, ni onyikaliwa ti atchu.</verse>
				<verse number="14">Nyuwo muri omwaléla wa elapo ya vathi. Etchoko yomakiwa vasulu va mwako hewerya ovitheya.</verse>
				<verse number="15">Akhweya henapariha onyari, ni okhunéla m’munoni, nyenya eniyathi yowo va yawiyatherya’vo aya; nave onnamwaléla othene m’pa’mmo.</verse>
				<verse number="16">Hihá nyuwo mwáryihe omwaléla wanyu va mithoni va atchu, wi vawona miteko anyu yaphama, yachichimihe Atithinyu a Wirimu.</verse>
				<verse number="17">Muhupuwele wi kárwa Miyo orwa‐wakanyerya malamulo akhweya alipa‐miririmo: nkárwile wakanyerya, nyenya okhwaniherya.</verse>
				<verse number="18">Vawi tchiri kinalocha wa nyuwo, ophiyerya eniriaya evire erimu ni elapo, mwamucheka mwamukhani mmoha nari ethoka’ya emoha herwa‐evinyerya o malamulo, ophiyerya sothene sériwe.</verse>
				<verse number="19">Ntakhara awe yowo otaphula nimoha na mathoriheryo yala makhanikhani, ahusiha atchu hihá, anarwa‐eriwa mukhanikhani mu Omwene wa Wirimu; nyenya yowo awera ni ohusiha ala, yola anarwa‐eriwa mtokotoko mu Omwene wa Wirimu.</verse>
				<verse number="20">Vawi kinalocha ni nyuwo, ekhaikhai anyu yáhácha opwaha ya alipa‐orepa ni aFarisi, hamurwa‐m’volowa wene mu Omwene wa Wirimu.</verse>
				<verse number="21">Mwáhiwa wi wálochiwa wa yawo akhalai, Ohiphe;</verse>
				<verse number="22">nyenya yowo awipha anarwa‐akhala órosha mulachu: nyenya Miyo kinalocha wa nyuwo, wi yowo óshimwela munnawe vóhikhala nthowa anarwa‐akhala órosha mulachu; nave yowo anarwa‐alocha ni munnawe, A’theru weyo, anarwa‐akhala órosha mulachu wa atokwene: nyenya yowo anarwa‐alocha. Túte weyo, anarwa‐akhala órosha gehena a moro.</verse>
				<verse number="23">Ntakhara awe wávelélaka yamahalá vohela’vo ephepa, nave vavo onupuwela wi munná ori ni etchu va weyo, ohiye vavo yamahalá vahólo vohela’vo, ovinye,</verse>
				<verse number="24">opacherye wátana ni munná, nave vavo rwa oveléle yamahalá.</verse>
				<verse number="25">Akuva wátana ni mukhwá a mulachu vavá oriáno va’phironi; akhweya mukhwá a mulachu anoveléle weyo wa óthoriha mulachu, nave óthoriha owo anaveléle weyo wa msurutato, ovonyiwe weyo mu kariposo.</verse>
				<verse number="26">Tchiri kinalocha ni weyo, horwa‐okhuma’mo nari, nyenya ophiyerya olimve mwékhopiri ókutchula.</verse>
				<verse number="27">Mwáhiwa wi wálochiwa, Ohiraruwe: nyenya Miyo kinalocha wa nyuwo,</verse>
				<verse number="28">wi yowo óweha muthiana ni omukhalela nrima vavo arimraruwano hihano m’murimani mwawe.</verse>
				<verse number="29">Nyenya nitho ná nolopwana nótchekiha, owosole, orihe wa weyo; vawi ori waphama wa weyo wi emoha ya sam’mwílini sá epahuwe, nave ohivonyiwe mwiliá wothene m’gehena.</verse>
				<verse number="30">Nave ntata ná nolopwana nótchekiha, othikile, orihe wa weyo; vawi ori waphama wa weyo wi emoha ya sam’mwílini sá epahuwe, nave ohirowe mwiliá wothene o gehena.</verse>
				<verse number="31">Wálochiwa’tho, Yowo óhiya mwariye amvahe ekarawa:</verse>
				<verse number="32">nyenya Miyo kinalocha wa nyuwo, wi yowo óhiya mwariye, vahikhanle nthowa noraruwa, anamweriha yowo muthiana óraruwa: nave yowo anathela óhiyiwa owo anamraruwa.</verse>
				<verse number="33">Nave’tho, mwáhiwa wi wálochiwa wa yawo akhalai, Ohilupele mwawotha nyenya onarwa‐oveléla wa Apwiya solupela sá: nyenya Miyo kinalocha wa nyuwo;</verse>
				<verse number="34">Muhilupele wene, nari oromola Wirimu, ntakhara ori munyukhu mtokwene wa Muluku;</verse>
				<verse number="35">nari oromola elapo ya vathi, ntakhara eri yonyikala’vo manani awe, nari oromola Yerusalemu, ntakhara ori muchetche wa Mwene mtokotoko.</verse>
				<verse number="36">Nari ohilupele o muruá, ntakhara howerya wéliha chwee nari orípiha phii nihi nimoha.</verse>
				<verse number="37">Nyenya olocha wanyu okhale, Ahe, ahe; hoe, hoe; nave yawachereryiwa va iho enarwela wa onanara owo.</verse>
				<verse number="38">Mwáhiwa wi wálochiwa, Nitho oliva nitho, n’ninno oliva ninno:</verse>
				<verse number="39">nyenya Miyo kinalocha wa nyuwo, Muhimuhihe mutchu ónanara; nyenya yowo anarwa‐ómana weyo va nramani ná nolopwana, omuruku?-?nushele nikina’tho.</verse>
				<verse number="40">Nave wa yowo anakhwela orowa ni weyo o mulachuni ni okusha malayá omwemyererye’tho yawikhunelá.</verse>
				<verse number="41">Nave yowo ówatelela omhóla ephiro emoha, oroweno pili.</verse>
				<verse number="42">Wa yowo óveka weyo omvahe, nave wa yowo ókhwela wopoleya ohimrukunuwele.</verse>
				<verse number="43">Mwáhiwa wi wálochiwa, Onarwa‐osivelana ni muhimá, ni omwicha mwichaniá:</verse>
				<verse number="44">nyenya Miyo kinalocha wa nyuwo, musivelaneno amwichani anyu, ni ovekelela yawo óhosha nyuwo;</verse>
				<verse number="45">wawihiha wi mwakhale anamwane a Atithinyu a Wirimu; ntakhara Yowo annaweliherya nsuwa nawe va ónanara ni va aphama, anarupihela epula va ékhaikhai ni va óhikhala ékhaikhai.</verse>
				<verse number="46">Ntakhara wi mwasivela ósivelana ni nyuwo, yamahala tani murianyuno? nari alipa‐mushokho henera hiha?</verse>
				<verse number="47">Nave mwalochela anninyuru, munera sheni opwaha akina? Nari amalapo henera hiha?</verse>
				<verse number="48">Ntakhara awe nyuwo mukhale óphameya ntoko Atithinyu a Wirimu ari óphameya.</verse>
			</chapter>
			<chapter number="6">
				<verse number="1">Weheryani wi muhere sékhaikhai sanyu va mithoni va atchu, wi moneye wa yawo: wi mwihiha hamwinono yamahala ni Atithinyu a Wirimu.</verse>
				<verse number="2">Ntakhara awe vothe vene onavelélá samahala sékharari, ohinopa nipeka vahólo vá, ntoko eneraya ówoka mothukumanela’mmo, ni m’makhwála’mmo, wawihihá wi ethamaliwe t’atchu; Tchiri kinalocha wa nyuwo, Yawo ahakhela khuluwi samahala saya.</verse>
				<verse number="3">Nyenya weyo vovaha samahala sékharari, ntata ná nothiana nihisuwele yeyo n’neraya ntata ná nolopwana:</verse>
				<verse number="4">wawihihá wi samahala sá sékharari sikhale sa wiphini: nave Atithiá awona wiphini anarwa‐okokiherya weyo.</verse>
				<verse number="5">Nave mwavekelaka, muhikhale ntoko ówoka’wo: ntakhara yawo enasivela wemela ni ovekela mothukumanela’mmo, ni va makhulukano a makhwála, wi yoneye wa atchu. Tchiri kinalocha wa nyuwo, yawo ahakhela khuluwi samahala saya.</verse>
				<verse number="6">Nyenya weyo vovekela, volowa m’pa mwá, owale nsele ná, ovekele Atithiá ari wiphini, nave Atithiá awona wiphini anarwa‐okokiherya weyo.</verse>
				<verse number="7">Nave vovekela muhúluleulule siyo hoe, ntoko eneraya amalapo, ntakhara enera wi enarwa‐yiwiwa ni wuluma‐uluma waya.</verse>
				<verse number="8">Ntakhara awe nyuwo muhiphwanaphwaneno: Vawi Atithinyu annasuwela itchu sinothowani, nyuwo muhipachenrye omveka Yowo.</verse>
				<verse number="9">Ntakhara awe vekelani nyuwo hihá: Atithihu a Wirimu, Nsina nanyu nélihiwe.</verse>
				<verse number="10">Omwene anyu orwe. Okhwela wanyu wereye, ntoko Wirimu hihá vathi vano.</verse>
				<verse number="11">Munivahe hiyo olelo yólya yahu ya’lelo.</verse>
				<verse number="12">Nave munikhurumuwele sopoleya sahu, ntoko hiyo’tho nokhurumuwela alipa‐opoleyahu.</verse>
				<verse number="13">Nave muhinani‐kusherya mwa wéhiwa, nyenya munivulushe wa ónanara owo.</verse>
				<verse number="14">Vawi mwakhurumuwela atchu sotcheka saya anarwa‐akhurumuwela nyuwo’tho Atithinyu a Wirimu.</verse>
				<verse number="15">Nyenya mwahikhurumuwela atchu sotcheka saya, Atithinyu’tho harwa‐akhurumuwela sotcheka sanyu.</verse>
				<verse number="16">Nave vothe vene muninanelanyu olya, muhikhale ni withoni wothanana, ntoko ówoka’wo: ntakhara ennananariha withoni waya, wi yoneye wa atchu wi enninanela olya. Tchiri kinalocha wa nyuwo, Yawo ahakhela khuluwi samahala saya.</verse>
				<verse number="17">Nyenya weyo, vawinanela olya, ochiha muruá, ni okusa withoni wá:</verse>
				<verse number="18">wi ohoneye wa atchu wi onninanela olya, nyenya wa Atithiá ari wiphini: nave Atithiá awona wiphini anarwa‐okokiherya weyo.</verse>
				<verse number="19">Muhíthukumanyerye mekhinyu muhakhu va elaponi ya vathi, vári asocholo ni murawa sinnapahula; nave vári alipa‐wiya ennakhuvula ni wiya:</verse>
				<verse number="20">nyenya mwithukumanyerye mekhinyu muhakhu Wirimu, vári asocholo nari murawa hasinapahula, nave alipa‐wiya henakhuvula ni ohíya:</verse>
				<verse number="21">vawi wiwo ori muhakhuá, wiwo onarwa‐okhala murimá’tho.</verse>
				<verse number="22">Nitho’ti onyari wa mwíli: ntakhara awe nitho ná nári na omoha, mwíliá wothene onarwa‐okhala wawaryihiwa.</verse>
				<verse number="23">Nyenya nitho ná nári nonanara, mwíliá wothene onarwa‐okhala worípihiwa. Ntakhara awe warya wiwo ori mwa nyuwo wári epiphi, epiphi eyo ti etokotoko tchiri!</verse>
				<verse number="24">Hávovo mutchu anawerye okhala kapuro a apwiya awe eli: vawi akhweya anarwa‐amwicha mmoha owo, ni osivela mukina owo; akhweya anarwa‐ákelela wa mmoha, avevula mukina owo. Hamuwerya okhala kapuro a Muluku ni a Muhakhu.</verse>
				<verse number="25">Ntakhara awe kinalocha wa nyuwo, muhipe murima ni okumi anyu, yeyo munirianyu mulye ni yeyo munirianyu muwurye; akhweya ni mwíli anyu, yeyo munirianyu muware.</verse>
				<verse number="26">Okumi hori wopwaha yólya, ni mwíli wopwaha yowara? Weheryani ipalame sa Wirimu, wi hasinamisa, nari hasinahacha, nari hasinathukumanya mu’khupini; nave Atithinyu a Wirimu annalyiha.</verse>
				<verse number="27">Nki nyuwo hamunahiyanano opwaha hiho? Nave tani a nyuwo ni wipa murima anawerye wachererya va wunnuwa wawe mwono mmoha?</verse>
				<verse number="28">Nave munipelani murima ni yowara? Nkawehashani ithutu sa o’takhwani, wunnuwa waya; hasinapharasha muteko, nari hasinaviya:</verse>
				<verse number="29">nyenya kinalocha wa nyuwo, wi nari Solomoni mu nchichimiho nawe nothene háwanre ntoko emoha ya hiha.</verse>
				<verse number="30">Nyenya Muluku awariha wawihiha manashi a o’takhwani, enakhala olelo, nave omelo evonyiwa vikho, nki tahi nyuwo opwaha tchiri, nyuwo ororomela tonto?</verse>
				<verse number="31">Ntakhara awe muhipele murima, ni wi, N’ni‐n’lye sheni? nari, N’ni‐niwurye sheni? nari N’ni‐niware sheni?</verse>
				<verse number="32">Vawi amalapo enakhwelasha sothene iho; vawi Atithinyu a Wirimu annasuwela wi sinnothowani sothene iho.</verse>
				<verse number="33">Nyenya m’pacherye wavya Omwene awe ni ekhaikhai awe, nave sothe sene iho sinarwa‐sachereryiwa wa nyuwo.</verse>
				<verse number="34">Ntakhara awe muhipele murima ni omelo: vawi omelo onarwa‐wisípela murima mekhaya. Ninnakhwanela nihiku ni sawukhula saya.</verse>
			</chapter>
			<chapter number="7">
				<verse number="1">Muhithoriherye, wi muhithorihiwe. Vawi ni othoriha wiwo munathorihanyuno, nyuwo’tho munarwa‐muthorihiwa:</verse>
				<verse number="2">nave ni mweryo yowo muneryanyuno, onarwa‐weryiwa wa nyuwo’tho.</verse>
				<verse number="3">Nave onona hai mwékokhola ori mu nithoni mwa munná, nyenya ekhukulu eri mu nithoni ná weyo mwanene honupuwela?</verse>
				<verse number="4">Akhweya onarwa‐wi hai wa munná, Nkakemyererye kithanle mwékokhola mu nithoni ná; nave ona, ekhukulu eyo eri mu nithoni ná nla.</verse>
				<verse number="5">Ówoka weyo! nkapacherya othanla mu nithoni ná ekhukulu eyo, nave vavo onarwa‐wonasha othanla mwékokhola mu nithoni na munná.</verse>
				<verse number="6">Muhivaheke yawéla eyo wa anapwa, nave muhivonyeke irácho sanyu vahólo va ikupa, wi sinanyi?-?kalele akhweya ni manani aya, nave vorukunuwa sináhule nyuwo.</verse>
				<verse number="7">Vekani, nave enarwa‐evahiwa wa nyuwo; avyani, nave munarwa‐m’phwanya; okotchani, nave n’narwa‐nihuleliwa wa nyuwo:</verse>
				<verse number="8">Vawi yowo anaveka anakhela; ni awavya owo anaphwanya; ni wa awokotcha owo n’nahuleliwa.</verse>
				<verse number="9">Akhweya mutchu tani a nyuwo, yowo vomveka mwanawe epau, anarwa‐amvaha nluku?</verse>
				<verse number="10">Akhweya vomveka ehopa, anarwa‐amvaha yowo enowa?</verse>
				<verse number="11">Hihá, khwino nyuwo, muri onanara, munnawerya ovaha anamwananyu samahala saphama, wopwaha wawihai nki Atithinyu a Wirimu anarwa‐avaha itchu saphama wa yawo ómveka Yowo?</verse>
				<verse number="12">Ntakhara awe itchu sothene mwatchunaka wi atchu yerele nyuwo, nyuwo’tho muwerele yawo sawihiha. Yeyo ti malamulo ni alipa‐miririmo.</verse>
				<verse number="13">Volowani va mukhorani wonimuwa: ntakhara mukhora ori mtokotoko, ni ephiro yoyano wutholowani ti yokothóla; nave ari anchipale yawo enavolowa’mo.</verse>
				<verse number="14">Vawi mukhora ori wonimuwa, ni yoyevasha ephiro eyo yoyano wukumini, nave óphwanya yeyo ari awalakhanyeya.</verse>
				<verse number="15">Weheryani musepe alipa‐miririmo ówoka, yawo enarwa wa nyuwo ni sowara sa ipuchepuche, nyenya mpuwa mwaya ari anapíli óluwa,</verse>
				<verse number="16">munarwa‐mwásuwela ni sawima saya. Mano ennarukula mpesa va míwani, nari makúkhu va murulani?</verse>
				<verse number="17">Hihá, mwiri wothene waphama onima sawima sosiva; nyenya mwiri wawucha onima sawima sonanara.</verse>
				<verse number="18">Howerya mwiri waphama wima sawima sonanara, nari mwiri wawucha wima sawima sosiva.</verse>
				<verse number="19">Miri yothene yohima yawima yosiva, enathikiliwa evonyiwa o moroni.</verse>
				<verse number="20">Ahe, hihá va sawima saya munarwa‐mwásuwela yawo.</verse>
				<verse number="21">Tahi yowo ólocharu wa Miyo, Apwiya, Apwiya, anarwa‐avolowa mu Omwene wa Wirimu; nyenya awera owo yokhwela ya Atithaka a Wirimu.</verse>
				<verse number="22">Anchipale enarwa‐yi wa Miyo, nihiku nenlo, Apwiya, Apwiya, henálokoha masu mu nsina nanyu, ni mu nsina nanyu’tho ovíha minepa yonanara, ni wera mu nsina nanyu’tho saikuru sinchipale?</verse>
				<verse number="23">Nave vavo kinarwa‐kiwupusherya yawo, Nkinosuwelani nyuwo ilukuluku sothene: vinyani wa Miyo, nyuwo awera sohiléleya.</verse>
				<verse number="24">Ntakhara yela, othene yawo eniwa masu aka yala, ni wera, kinarwa‐káphwanaphwaniha ni mutchu owarála, ámakile empawe va mwala:</verse>
				<verse number="25">Nave yátchula epula, nave yárwa mihiche, nave yáhopa etcheku, sákusaka va empa eyo; nave hayúwale: ntakhara yátikitheryeya va mwala’vo.</verse>
				<verse number="26">Nave othene awiwa masu aka yala, ni ohera, enarwa‐ephwana?-?phwanihiwa ni mutchu olosowa yowo ámakile empawe va ehávani:</verse>
				<verse number="27">Nave yátchula epula, nave yárwa mihiche, nave yáhopa etcheku, sákusaka va empa eyo; nave yáhúwa: nave wuwa waya wári otokotoko.</verse>
				<verse number="28">Nave vákhala Yesu ákutchunliye masu yala, miloko ya atchu yátikhina ni ehusiho awe:</verse>
				<verse number="29">vawi áhusiha ntoko mwanene ikuru, tahi ntoko alipa‐orepa’ya.</verse>
			</chapter>
			<chapter number="8">
				<verse number="1">Nave vokhuruwa wawe va mwakoni’vo, yámutchara miloko minchipale ya atchu.</verse>
				<verse number="2">Nave onani, mulipa‐marecha árwa, amkokhorela, alocha, Apwiya mwákhwelaka munawerya okiryeherya.</verse>
				<verse number="3">Nave Yesu áhokola ntata nawe, amutannya yowo, ii, Kinnakhwela, nkaryeheryiwa.</verse>
				<verse number="4">Nave vava marecha awe yávinya’vo. Nave Yesu álochano, Ona weyo, ohiléle mutchu; nyenya rowa, wisonihe wa mulipa‐ephepa owo, oveléle yamahala yeyo alamule‐nliye Mose, okhale namona wa yawo.</verse>
				<verse number="5">Nave vári Yowo ávolowa m’Kapernao árwa wa Yowo kenturiyo, amveka, ii,</verse>
				<verse number="6">Apwiya, mmiravo aka ori ókona m’pa’mmo, awicheliwa nanchétche, awukhuliwa wawopiha.</verse>
				<verse number="7">Nave Yesu álochano, Kinaphiya Miyo, kimpenushe;</verse>
				<verse number="8">Nyenya kenturiyo’wo áhákhula ii, Apwiya, nkinaphwanela wi mwavolowe vathi va nipatho naka hoe: nyenya mwirimlocha masu, nave anarwa‐apenushiwa mmiravo aka.</verse>
				<verse number="9">Vawi miyo’tho kiri mutchu awiwelela olamulelo, kirino asurutato awiwelela miyo: nave kinalocha wa ola, Rowa, arowa; ni wa mukina, Rwa, arwa; nave wa kapuro aka, Era ela, éra.</verse>
				<verse number="10">Nave vawíwa ela, Yesu átikhina, ii wa yawo ómutchara, Tchiri kinalocha wa nyuwo, nari mwa Israyeli, nkiphwannye nroromelo nawihiha.</verse>
				<verse number="11">Nave kinalocha ni nyuwo, wi anchipale a wiwo onakhuma nsuwa ni a wiwo onanela nsuwa enarwa‐ephiya, ekhala vamoha ni Abrahamu, ni Isake, ni Yakobo, mu Omwene wa Wirimu;</verse>
				<verse number="12">nyenya anamwane awo a Omwene enarwa‐evonyiwa wipiphini ya vate: wiwo onarwa‐okhala wunla ni okhuriha minno.</verse>
				<verse number="13">Nave Yesu áhi wa Kenturiyo’wo, Haweke, okhale wa weyo ntoko waroromelelá. Nave ápenushiwa mmiravo’wo elukuluku yeyo.</verse>
				<verse number="14">Nave vophiya Yesu o’mpa ya Petro, áhona mpewe awe akonne, awicheliwa nepwesha.</verse>
				<verse number="15">Nave ámutannya ntata nawe, nave nepwesha ámuhiva muthiana owo; nave ávinya, amuruméla Yowo.</verse>
				<verse number="16">Nave vophiya oshekuwa, yámukusherya atchu anchipale ophariwa ti minepa yonanara: nave Yowo ákumiha minepa eyo ni masu, apenusha awicheliwa othene:</verse>
				<verse number="17">wawihihá wi yakhwáne yolochiwa ti Yesaya mulipa‐miririmo’wo, wi, Yowo mekhiye ákusha sokhulumuwa sahu, Atesha irecha sahu.</verse>
				<verse number="18">Nave Yesu, vawona miloko minchipale ya atchu ómurukuryerya, álamulela orowa okhopela.</verse>
				<verse number="19">Nave árwa mutchu mulipa‐orepa, ii wa Yowo, Muhusiha, kinarwa‐kotcharani Nyuwo wothe wene muniyanyu’wo.</verse>
				<verse number="20">Nave Yesu álocha wa yowo, Ananthala arino mihikhwe aya, ni ipalame sa wirimu ipuru saya, nyenya Mwana a mutchu hánono vohamela muru awe.</verse>
				<verse number="21">Nave mukina a óhuserya’we, áhi wa Yowo, Apwiya, mukemyererye miyo kipacherye orowa ovitha murutchu wa atithaka.</verse>
				<verse number="22">Nyenya Yesu álocha wa yowo. Tchara Miyo, ohiye atchu ókhwa evithe alipa‐okhwa aya.</verse>
				<verse number="23">Nave vári Yowo avoloiye m’mwacheyani, óhuserya’we yámutchara.</verse>
				<verse number="24">Nave onani, vávinya etcheku etokotoko va’nia, wawihihá wi mwacheya áhuruweliwa ni machumusha: nyenya Yowo ámurupa.</verse>
				<verse number="25">Nave yawo yárwa, emvíha, elocha, Apwiya nkavulushani, n’namrimela.</verse>
				<verse number="26">Nave Yowo álochano, Muri awova ntakhara sheni, óroromela tonto? Vavo Yowo ávinya, asamela etcheku eyo ni enia eyo, nave wáhera chuu winchipale.</verse>
				<verse number="27">Nave yátikhina atchu awo, elocha, Ti mutchu awihai ola, wi nari etcheku ni enia sinnamwiwelela.</verse>
				<verse number="28">Nave vophiya Yowo okhopela, wilaponi ya Agadara, yákumanano eli óphariwa ti masololo ókhuma o nipuroni na mahiye, a owali tchiri, wawihiha wi háwerya ovira’vo mutchu va ephiro yeyo.</verse>
				<verse number="29">Nave onani, yákhuwela yi, N’ri ni sheni ni Nyuwo, Nyuwo Mwana a Muluku? Mórwa wino onihosha hiyo, elukuluku aya hephiyale?</verse>
				<verse number="30">Nave vári vachai ni yawo muloko wa ikupa sinchipale sirikimólya.</verse>
				<verse number="31">Nave minepa eyo yámveka elocha, Mwanikumiha, mun’rumihe hiyo nivolowe m’mulokoni wa ikupa iho.</verse>
				<verse number="32">Nave álochano, Haweni. Nave yeyo yákhuma, erowa ovolowa mu ikupani iho: nave onani, muloko wothene wátchimaka ni wupuwa ohicho mu’nia’mmo, nave wákhwa m’mahini.</verse>
				<verse number="33">Nyenya ókukhula yátchawa, erowa o itchokoni, elokoha sothene, ni sawereya saya sa alipa‐minepa’wo.</verse>
				<verse number="34">Nave onani, etchoko yothene yákhuma okumanano Yesu, nave yámonnaya Yowo, yámveka wi avinye m’minlanoni aya.</verse>
			</chapter>
			<chapter number="9">
				<verse number="1">Nave Yowo ávolowa M’mwacheyani, alapuwa, aphiya witchokoni wawe.</verse>
				<verse number="2">Nave onani, yám’mukusherya mutchu ananchétche, okona va mapakoni: nave Yesu vawona nroromelo naya, áhi wa awicheliwa owo, Lipa murima, mwana, sotcheka sá sokhurumuweliwa.</verse>
				<verse number="3">Nave onani, akina a alipa‐orepa yálocha m’murimani mwaya, Ola anerela Muluku opwalu.</verse>
				<verse number="4">Nave Yesu, vosuwela maupuwelo aya, áhi, Ntakhara sheni munupuwelelanyu sonanara m’mirimani mwanyu?</verse>
				<verse number="5">vawi yavakhiviru tivi, olocha, Sotcheka sá sokhurumuweliwa; akhweya olocha, Nkavinya, weche?</verse>
				<verse number="6">Nyenya wi musuwele wi orino ikuru Mwana a mutchu vathi vano sokhurumuwela sotcheka (vavo álochano awicheliwa owo), Nkavinya, oteshe mapakoá, orowe o’mpa wá.</verse>
				<verse number="7">Nave ávinya, arowa o’mpa wawe.</verse>
				<verse number="8">Nave atchu a miloko yónnaya, yáhova, echichimiha Muluku, awavaha atchu ikuru sawihiha iho.</verse>
				<verse number="9">Nave Yesu vovira, orwela wiwo, áhona mutchu, nsina nawe Mateyu, arikimkilathi vawakhelela mushokho, alochano, Kitchare Miyo. Nave yowo ávinya, amutchara.</verse>
				<verse number="10">Nave vári Yowo ákilanthiye va yólya m’pa’mmo, onani, alipa‐mushokho ni alipa‐otcheka anchipale yárwa ekilathi vamoha ni Yesu ni óhuserya’we.</verse>
				<verse number="11">Nave aFarisi, vawona ela, yálochano óhuserya’we, Ntakhara sheni Muhusihanyu anamólya vamoha ni alipa‐mushokho ni alipa‐otcheka?</verse>
				<verse number="12">Nave Yesu íwaliye áhi, Ólipa henakhwela mulipa‐mureche hoe, nyenya awicheliwa.</verse>
				<verse number="13">Nyenya rowani muhuserye ti sheni ela, Kinakhwela ikharari, tahi ephepa hoe: vawi nkárwile orwa witchana ékhaikhai nyenya alipa‐otcheka.</verse>
				<verse number="14">Vavo yárwa wa Yowo óhuserya’we a Yohane, yi, Ntakhara sheni hiyo ni aFarisi ninninanela olya wili wili, nyenya óhuserya’nyu heninanela?</verse>
				<verse number="15">Nave Yesu áhi wa yawo, Mano amiravo a empa ya othela enawerya wunla elukuluku yeyo mulipa‐othela anakhaliyeno? nyenya enarwa‐ephiya mahiku, vári mulipa‐othela anarwa‐avíhiwa wa yawo, nave vavo enarwa‐yinanela olya.</verse>
				<verse number="16">Nave hávovo mutchu áphitannye epareya ya ekuwo ephya va yawikhunela yakhalai; vawi epareya’ya eyo enavíha wa yawikhunela eyo, nave ennera ephaka etokotoko.</verse>
				<verse number="17">Akhweya henamínela vinyo ahihano m’mirupani yakhalai; yihihá, mirupa enaphuleya, nave vinyo anayeheya, nave mirupa enapahuwa: nyenya enamínela vinyo ahihano m’mirupani yahihano, nave sopili sinnakhapeleleya.</verse>
				<verse number="18">Vári Yowo arikimwalochela yawo itchu hiho, onani, árwa mutchu mutokwene, amkokhorela, alocha, Órimela hihano vava mwanaka mwamuthiana, nyenya’tho murwe mwiyathi ntata nanyu va yowo, nave anarwa‐akhala mkumi.</verse>
				<verse number="19">Nave Yesu ávinya amutchara, ni óhuserya’we ene.</verse>
				<verse number="20">Nave onani, muthiana ári ni ereche yokhuma nikhami miyakha khumi na mili, árwa ochuli wawe, atannya maroso a yawikhunela awe:</verse>
				<verse number="21">vawi ámlocha mwa yowo mekhiye, Katannyaru yawikhunela yawe kinarwa‐kipenushiwa.</verse>
				<verse number="22">Nyenya Yesu vorukunuwa ni wona yowo áhi, Lipa murima, mwana mwamuthiana we, nroromelo ná nihopenusha weyo. Nave muthiana owo ápenuwa opacherya va elukuluku yeyo.</verse>
				<verse number="23">Nave Yesu vovolowa empa awe ya mutokwene owo, ni vawona awópa akaviriko ni muloko wa atchu ónyakula,</verse>
				<verse number="24">álocha, Khumani, vawi mwánahano’wo hakhwile nyenya anamrupa.</verse>
				<verse number="25">Nave yámtheya ryaryarya. Nyenya muloko’wo wákumihiwaya, Yowo ávolowa’mo, aphara ntata nawe; nave mwánahano’wo ávinya.</verse>
				<verse number="26">Nave ovuwa wawe wiwo wáhiweya mwilaponi yothene’yo.</verse>
				<verse number="27">Nave vovira Yesu orwela wiwo, yámutchara atchu eli évasi, ókhuwela ni wi, Munimorele hiyo ikharari, mwana a Davide.</verse>
				<verse number="28">Nave Yowo ávolowiliye m’pa’mmo, atchu évasi awo yárwa wa Yowo: nave Yesu áhi wa yawo, Munnaroromela wi kinawerya wera ela?</verse>
				<verse number="29">Yálochano, Ai, Apwiya. Vavo átannya mitho aya, ii, Yériwe wa nyuwo ntoko nroromelo nanyu. Nave mitho aya yáphituwa.</verse>
				<verse number="30">Nave Yesu áhálopola, alocha, Weheryani, ahisuwele mutchu mukina.</verse>
				<verse number="31">Nyenya yawo yákhuma’mo, evuwiha ovuwa wawe mwilaponi yothene’yo.</verse>
				<verse number="32">Nave yawo erikimkhuma, onani, yámkusherya mutchu óhuluma, óphariwa ti munepa wonanara.</verse>
				<verse number="33">Nave wákumihiwaya munepa owo, óhuluma owo áhuluma, nave miloko ya atchu yátikhina, elocha, Nari khalai henoneye yawihihá mwa Israyeli.</verse>
				<verse number="34">Nyenya aFarisi yámlocha, anamkumiha minepa yonanara ni ikuru sawe sa mwene a minepa yonanara.</verse>
				<verse number="35">Nave Yesu áhechecha m’michetcheni yothene ni mwitchokoni anahusiha mothukumanela mwaya, alaleyerya Mitchaka Yaphama ya Omwene owo, apenusha irecha sothene ni sokhulumuwa sothene.</verse>
				<verse number="36">Nyenya Yowo, vawona miloko eyo ya atchu, áthanana m’murimani ntakhara a yawo, vawi yári ómwaryeya ni ómwalamwala ókhala ntoko ipuchepuche sohikhala ni mukukhula.</verse>
				<verse number="37">Vavo álocha ni óhuserya’we, Sokhupa sinnácha tchiri nyenya alipa‐muteko ari awalakhanyeya.</verse>
				<verse number="38">Ntakhara awe vekelani Mwanene sokhupa, wi awopele alipa‐muteko wukhupani wawe.</verse>
			</chapter>
			<chapter number="10">
				<verse number="1">Nave vári Yowo áhisitchanela ohuserya’we khumi neli, áhávaha ekhaleno ikuru va minepa yonanara, sokumiha yeyo, ni sopenusha irecha sothene ni sokhulumuwa sothene.</verse>
				<verse number="2">Nave masina aya a arummwa awo khumi neli ti yala: ópacherya Simoni aweriwa Petro, ni Andreya munnawe: Yakobo mwana a Zebedayo ni Yohane munnawe;</verse>
				<verse number="3">Filipo, ni Bartolomeyo; Tomasi ni Mateyu mulipa‐mushokho’wo; Yakobo mwana a Alifeyo, ni Tadeyo;</verse>
				<verse number="4">Simoni Mkanane, ni Yudase Isikariote yowo’tho ámvelénle.</verse>
				<verse number="5">Yala, khumi neli ala, Yesu áhárumiha, áléla yawo ni wi;</verse>
				<verse number="6">Muhivire o’phironi ya wa amalapo, ni mwitchokoni ya aSamariya muhivolowe’mo: nyenya tchiriene muvire o ipuchepuche sorimela sa emusi ya Israyeli.</verse>
				<verse number="7">Nave munarowanyu, laleyani, wi, Omwene wa Wirimu wohachamela.</verse>
				<verse number="8">Penushani awicheliwa, víhani ókhwa, ryeheryani alipa‐marecha, kumihani minepa yonanara.</verse>
				<verse number="9">Mwáhákhela siyo ene, vahani siyo ene. Muhíkusherye icharama sa mivira, nari sawéla, nari sa ekhopiri, m’mikwachalani mwanyu;</verse>
				<verse number="10">nari murupa wa iphika wa o’phironi, nari malaya meli, nari isapato, nari mutokoso: vawi mulipa‐muteko anaphwanela wakhela sólya sawe.</verse>
				<verse number="11">Nave m’michetcheni yothene nari mwitchokoni, mwavolowa’mo, mukohashe tani ori ophwanela mummo; nave khalaniru wiwo ophiyerya munakhuma’mo.</verse>
				<verse number="12">Nave vovolowa empa mulochele.</verse>
				<verse number="13">Nave empa’eyo yári yophwanela, murechele anyu orwe va yeyo, nyenya yáhiri yophwanela, murechele anyu okokele wa nyuwo.</verse>
				<verse number="14">Nave yowo harwa‐awakhelani nyuwo, nari ohiwa masu anyu, munakhumanyu m’pa’mmo, nari mwitchokoni’mmo, tathani ntchupi m’manani anyu.</verse>
				<verse number="15">Tchiri kinalocha wa nyuwo, wi, mu nihiku nothoriha, mulachu aya wa Sodoma ni Gomora onarwa‐oyeva ni wawaya wa etchoko yela.</verse>
				<verse number="16">Nkonani, Miyo kinorumihani nyuwo ntoko ipuchepuche véri va anapíli: ntakhara awe khalani ówarála ntoko enowa, ni éparipari murima ntoko epompa.</verse>
				<verse number="17">Nyenya warálani ni atchu; vawi enarwa‐yovelélani wa atokwene a mulachu; enarwa‐yowashulani nyuwo mothukumanela mwaya;</verse>
				<verse number="18">nave’tho enarwa‐yokushe?-?ryani nyuwo wa achamasowa ni mamwene ntakhara a Miyo, okhala namona a wa yawo, ni wa amalapo.</verse>
				<verse number="19">Nyenya vothe vene eniriaya yoveléleni, muhipeleke murima munulume hai nari munaloche sheni; vawi yeyo muniryanyu mulume, enarwa‐evahiwa wa nyuwo, va elukuluku yeyo;</verse>
				<verse number="20">vawi awuluma tahi nyuwo, nyenya Munepa wa Atithinyu anamuluma mwa nyuwo.</verse>
				<verse number="21">Nave munna anarwa‐aveléla munnawe wukhwani, ni atithi mwanawe: nave anamwane enarwa‐evanyiha awayara’ya, ewiphiha yawo.</verse>
				<verse number="22">Nave enarwa‐yicha nyuwo atchu othene ntakhara a nsina naka; nyenya yowo óvilela ophiyerya makutchuwelo, yola anarwa‐avulushiwa.</verse>
				<verse number="23">Nyenya eniryaya yohosheni nyuwo mwitchokoni ela, tchawelani mukina: tchiri kinalocha wa nyuwo, Hamurwa‐mukutchula michetche ya Israyeli, ophiyerya vári Mwana a mutchu arwile.</verse>
				<verse number="24">Óhuserya hanapwaha muhusiha’we, nari kapuro hanapwaha pwiya’we.</verse>
				<verse number="25">Ori wokhwanela wa óhuserya wi akhale ntoko muhusiha’we, ni kapuro ntoko pwiya’we. Khwino yámutchuwa mwanene emusi, wi, Beelzebule, herwa‐epwaha owera hihá a va emusi awe?</verse>
				<verse number="26">Ntakhara awe muhove yawo; vawi hiyavovo etchu yákhuneliwe, yeyo herwa‐yupululiwa; nari etchu yovitheya, yeyo herwa‐esuwanyeya.</verse>
				<verse number="27">Yeyo kinolélakani nyuwo mwipiphini, nkalokohani vokokoleya: nave yeyo muniwanyu mu naruni, muloche va mapatho a’mpa.</verse>
				<verse number="28">Nave muhove yawo enipha mwíli, nyenya okumi owo henawerya wipha; nyenya tchiriene move Yowo, ówerya otolosha okumi ni mwíli ene m’gehena.</verse>
				<verse number="29">Iphera pili hasinathuma mwékhopiri? nave emoha ya hiho henamorela vathi vohikhala Atithinyu:</verse>
				<verse number="30">nyenya’tho nyuwo, mihi othene a m’muruni mwanyu ahálakhanyiwa.</verse>
				<verse number="31">Ntakhara awe muhoveke; nyuwo munnapwaha étinti anchipale.</verse>
				<verse number="32">Ntakhara awe mutchu yowo anarwa‐ákhulela Miyo va mithoni va atchu, Miyo’tho kinarwa‐kimwákhulela yowo va mithoni va Atithaka a Wirimu.</verse>
				<verse number="33">Nyenya mutchu yowo anarwa‐akikhocha Miyo va mithoni va atchu, Miyo’tho kinarwa‐kimukhocha yowo va mithoni va Atithaka a Wirimu.</verse>
				<verse number="34">Muhanyiherye wi kárwele ovonya murechele va elaponi ya vathi vano; nkárwele ovonya murechele, nyenya nlema.</verse>
				<verse number="35">Vawi kárwa opachula mutchu wa atithinnya, ni mwana mwamuthiana wa amannya, ni muthiana ótheliwa wa apwiya mwanawe:</verse>
				<verse number="36">nave a va emusi awe a mutchu enarwa‐ekhala amwichani awe.</verse>
				<verse number="37">Yowo ósivela atithinnya, nari amannya wopwaha Miyo, hanaphwanela Miyo, nave yowo ósivela mwanawe mwamulopwana, nari mwanawe mwamuthiana wopwaha Miyo, hanaphwanela Miyo.</verse>
				<verse number="38">Nave yowo ahinatesha mwikimanyo awe, atchara vachuli vaka, hanaphwanela Miyo.</verse>
				<verse number="39">Yowo áphwannye okumi awe, anarwa‐ariha; ni yowo árihale okumi awe, ntakhara a Miyo, anarwa‐aphwanya yola.</verse>
				<verse number="40">Yowo awakhela nyuwo, anakhela Miyo, ni ókákhela Miyo, anamwakhela Yowo ákirumihale Miyo.</verse>
				<verse number="41">Yowo awakhela mulipa‐miririmo, va nsina na mulipa‐miririmo, anarwa‐akhela yamahala ya mulipa‐miririmo; nave awakhela mutchu ékhaikhai, anarwa‐akhela yamahala ya mutchu ékhaikhai.</verse>
				<verse number="42">Nave yowo anarwa‐awuryiha mmoha a anamwane ala, nari ekahi ya mahi órirya, va nsina na óhuserya, tchiri kinalocha wa nyuwo, yowo harwa‐ariha yamahala yawe.</verse>
			</chapter>
			<chapter number="11">
				<verse number="1">Nave vári, Yesu amanle wathoriherya óhuserya’we khumi neli, ávinya wiwo ohusiha ni olaleyerya mwitchokoni mwaya.</verse>
				<verse number="2">Nyenya Yohane, vawiwa mu kariposo miteko eyo ya Kristu, árumiha masu ni ohuserya’we, ii wa Yowo,</verse>
				<verse number="3">Nyuwo mwá órwa owo, akhweya niwehererye mukina?</verse>
				<verse number="4">Nave Yesu áhákhula, alochano, Haweni mukokiherye masu wa Yohane hiho muniwanyu ni munonanyu:</verse>
				<verse number="5">A evasi ennakhela wona waya, ni órakala mecho ennechecha, alipa‐marecha ennaryeheryiwa, ni óchiyana enniwa, ni ókhwa ennavíhiwa, ni wa óhawa ennalaleyeryiwa mitchaka yaphama.</verse>
				<verse number="6">Nave óréla ti yowo ahinakwachuliwa ntakhara a Miyo.</verse>
				<verse number="7">Nave yala erikimrowa, Yesu ápacherya olocha ni miloko ya atchu sa wa Yohane, Mwákhuma oya o’takhwani wona sheni?</verse>
				<verse number="8">Eheche yochikinyeya ni etcheku? Nyenya mwákhumale wona sheni? Mutchu ówara sochetcheya? Onani, ówara sochetcheya ari mu ipani sa mamwene.</verse>
				<verse number="9">Nyenya mwákhumeleni? Wona mulipa‐miririmo? Tchiri, kinalocha wa nyuwo, topwaha mulipa‐miririmo.</verse>
				<verse number="10">Ola ti yowo wárempwe sa yowo, wi, Ona Miyo kinarumiha órummwa aka withoni wanyu, Yowo anarwa‐aryeherya ephiro anyu muholo mwanyu.</verse>
				<verse number="11">Tchiri kinalocha wa nyuwo, Hávinnye mwa óyariwa ti athiana mutchu mtokotoko ópwaha Yohane Mbatisi; nyenya yowo ori óyeva mu Omwene wa Wirimu annamunnuwela yowo.</verse>
				<verse number="12">Nave opacherya va mahiku a Yohane Mbatisi, ophiyerya hihano vava, Omwene wa Wirimu ori wawakuvihiwa, nave awakuviha’wo ennashophola ni ikuru.</verse>
				<verse number="13">Vawi alipa‐miririmo othene ni malamulo yálochela ophiyerya va Yohane.</verse>
				<verse number="14">Nave mwákhwelaka wakhela, ola ti Eliya yowo yiriaya annórwa.</verse>
				<verse number="15">Yowo ori ni maru awiwa, íwe.</verse>
				<verse number="16">Nyenya kinarwa‐kiphwanaphwaniherya ni sheni atchu ala a mutano? Ari óphwanaphwana ni anamwane ókhala m’matchachoni a marocha,</verse>
				<verse number="17">yawo enamwitchana akhwaya, ni wi, Náwopelani nyuwo akaviriko, nave nyuwo hamwínale; nahinla eyinlo, nave nyuwo hamwánlale.</verse>
				<verse number="18">Vawi Yohane árwa óhilya, óhiwurya, nave yawo eni, Ori ni munepa wonanara.</verse>
				<verse number="19">Mwana a mutchu árwa ólya, ni ówurya, nave yawo eni, Onani mutchu ólyólya ni ówuryawurya vinyo, ntham’vene a alipa‐mushokho ni alipa‐otcheka! Nave miruku eneriwa yekhaikhai ni miteko aya.</verse>
				<verse number="20">Vavo Yowo ápacherya wokotchela itchoko iho, mummo sériwe sinchipale iho sa miteko yaikuru sawe, ntakhara wi heyárukunuiye.</verse>
				<verse number="21">Ochilu wa weyo, Korazini! ochilu wa weyo Betsaida! Ntakhara saikuru iho séreiye mwa weyo séreiyeke m’Turo ni m’Sidoni, ekárukunuwa m’murima khalai mu ishakhwini ni mu echúrwani.</verse>
				<verse number="22">Nyenya’tho kinalocha wa nyuwo wi mu nihiku nothoriha mulachu aya wa Turo ni Sidoni onarwa‐oyeva ni wawinyu.</verse>
				<verse number="23">Nave weyo, Kapernao, mano onarwa‐owelihiwa ophiyerya o erimu? onarwa‐okhuruwa ophiyerya wilaponi ya alipa‐okhwa! ntakhara saikuru sene séreiye mwa weyo séreiyeke m’Sodoma, yeyo ekákhala ophiyerya olelo.</verse>
				<verse number="24">Nyenya’tho kinalocha wa nyuwo wi mu nihiku nothoriha, mulachu aya wa Sodoma onarwa‐oyeva ni wawá.</verse>
				<verse number="25">Mu elukuluku yeyo Yesu áhákhula ii, Kinákhulelana ni Nyuwo, Atithi, Mwanene Wirimu ni vathi vano, wi mwákhuwa hiho wa alipa‐miruku ni ósuwelasha, nave mwáhupululela hiho wa makwiya.</verse>
				<verse number="26">Ai, Atithi, ntakhara yawihihá yákhala yohakalaliha va mithoni vanyu.</verse>
				<verse number="27">Itchu sothene sáveléliwa wa Miyo ti Atithaka; nave hávovo mutchu anasuwela Mwana owo, nyenya Atithi mekhaya; nave hávovo mukina anasuwela Atithi nyenya Mwana owo mekhiye, ni wa yowo ene Mwana owo anatchuniye omupululela.</verse>
				<verse number="28">Rwani wino wa Miyo othene nyu óvela ni óhokoliwa ni mirichi, nave Miyo kinarwa‐kiwitchuwihani nyuwo.</verse>
				<verse number="29">Ireyani nipisi naka va nyuwo, nave huseryani wa Miyo; ntakhara kiri awitchachála ni awiyeviha m’murima: nave munarwa‐m’phwanya witchuwa wa okumi anyu.</verse>
				<verse number="30">Vawi nipisi naka n’ri nochetcheya, ni murichi aka ori woveya.</verse>
			</chapter>
			<chapter number="12">
				<verse number="1">Mu elukuluku yeyo Yesu ávira nihiku na Sabata véri va imacha sa tirigu; nave óhuserya’we yávoliwa etala, epacherya ovurula inuku, elya.</verse>
				<verse number="2">Nyenya aFarisi, vawona, yáhi wa Yowo, Nkonani, óhuserya’nyu enera yohemyiwa wereya nihiku na Sabata.</verse>
				<verse number="3">Nyenya Yowo áhi wa yawo, Hamwálakhannye nari yeyo énriye Davide, ávoliwiye etala, ni yawo áriyeno?</verse>
				<verse number="4">wi ávolowa empa ya Muluku, alya ipau sawoniherya, sohemyiwa olya yowo nari yawo áriyeno, nyenya alipa‐epheparu.</verse>
				<verse number="5">Nari hamwálakhannyeru m’malamulo, wi nihiku na Sabata, alipa‐ephepa mu empa ya Muluku’mmo ennananariha nihiku na Sabata, ehikhala ni yotcheka?</verse>
				<verse number="6">Nyenya kinalocha wa nyuwo, wi ópwaha empa ya Muluku eyo ori vava.</verse>
				<verse number="7">Nyenya mwásuwenleke ti sheni ela, Kinakhwela ikharari, tahi ephepa hoe, hemwakáthorihale wi tonanara óhitcheka’wo,</verse>
				<verse number="8">vawi Mwana a mutchu ori mwanene awe a nihiku na Sabata.</verse>
				<verse number="9">Nave Yowo ávinya vavo, avolowa mothukumanela mwaya; nave onani, mwári mutchu a ntata nophyórorowa.</verse>
				<verse number="10">Nave yámukohasha Yowo, ni wi, Ti wawemyiwa openusha nihiku na Sabata? wi emurosh?-?erye mulachu.</verse>
				<verse number="11">Nyenya Yowo áhi wa yawo, Mutchu tani a nyuwo, yowo orino epuchepuche emoha, nave yamorela mu’lichini nihiku na Sabata, harwa‐aphara, akumiha yeyo?</verse>
				<verse number="12">Nave nki tiwawihai opwaha wawe wa mutchu ni epuchepuche! Ntakhara awe tiwawemyiwa wera saphama nihiku na Sabata.</verse>
				<verse number="13">Vavo álocha Yowo wa mutchu’wo, Okola ntata ná. Nave yowo áhókola, nave nákokiheryiwa na okumi ntoko nikhwaya.</verse>
				<verse number="14">Nave aFarisi yákhuma, evánela somwerela Yowo, mwomutolosha.</verse>
				<verse number="15">Nyenya Yesu ásuwenliye, ávinya wiwo: nave yámutchara atchu anchipale;</verse>
				<verse number="16">nave Yowo áhápenusha yawo othene, álipiherya masu wi ehimupulule:</verse>
				<verse number="17">wi yériwe yolochiwa ti Yesaya mulipa‐miririmo’le, wi,</verse>
				<verse number="18">Nkona mmiravo aka, yowo kúmuthanlilaka, Ósiveliwa’ka, yowo okumi aka onahakalalayano: Va Yowo kinarwa‐kiyathi Munepa’ka, Nave Yowo anarwa‐alaleyerya mulachu wa amalapo.</verse>
				<verse number="19">Harwa‐akhichana, harwa‐akhuwela; Nave nari mmoha harwa‐iwa masu awe m’makhwála;</verse>
				<verse number="20">Eheche yophweya harwa‐antaka, Nari onyari wotchuwa harwa‐ashipiha, Ophiyerya wi Yowo anarwa‐aviriha mulachu okutchuliwe va olapiha.</verse>
				<verse number="21">Nave amalapo enarwa‐eroromela nsina nawe.</verse>
				<verse number="22">Vavo yámukusherya Yowo mutchu óphariwa ti nsololo, évasi ni óhuluma; nave ámpenusha, wawihiha wi óhuluma owo áhuluma, óna.</verse>
				<verse number="23">Nave miloko yothene ya atchu yátikhina, elocha, Ola tahi mwana a Davide?</verse>
				<verse number="24">Nyenya aFarisi vawiwa yáhi, Ola hanakumiha masololo nyenya ni ikuru sawe sa Beelzebule, mutokwene a masololo.</verse>
				<verse number="25">Nave Yesu ásuwela maupuwela aya, ii wa yawo, Omwene wokawaneya va mekhaya onakhala milepe, ni etchoko nari emusi yokawaneya va mekhaya herwa‐ekhala:</verse>
				<verse number="26">nave Satana akumiha Satana, yowo anaka?-?waneya va mekhiye: nave onarwa‐okhala hai omwene awe?</verse>
				<verse number="27">Nave Miyo kákumihaka masololo ni ikuru sawe sa Beelzebule, anamwananyu enakumiha ni ikuru sa wani? ntakhara awe yawo enarwa‐ekhala alipa‐othoriha’nyu.</verse>
				<verse number="28">Nyenya Miyo kákumihaka masololo ni ikuru sawe sa Munepa wa Muluku, vavo Omwene wa Muluku orimphiya va nyuwo.</verse>
				<verse number="29">Akhweya mutchu anawerya hai ovolowa mu emusi ya mutchu ólipa, ni ohuhula mirichi awe, yowo áhipacherya omaka mutchu ólipa owo? nave vavo anarwa‐ahuhula sa mu emusi awe.</verse>
				<verse number="30">Yowo óhikhala vamoha ni Miyo anakhocha Miyo, ni yowo óhithukumanya vamoha ni Miyo annamwaryamwasha.</verse>
				<verse number="31">Ntakhara awe kinalocha wa nyuwo, Sotcheka sothene, ni solocha sothene sopwalu, sinarwa‐sikhurumuweliwa wa atchu; nyenya yopwalu ya va Munepa Wawéla herwa‐ekhurumuweliwa.</verse>
				<verse number="32">Nave yowo analochela Mwana a mutchu sonanara, onarwa‐okhurumuweliwa wa yowo; nyenya yowo analochela Munepa Wawéla sonanara horwa‐okhurumuweliwa wa yowo, mu elukuluku ela ya vathi vano, nave’tho yeyo enamórwa eyo.</verse>
				<verse number="33">Vakinavo erani mwiri okhale waphama, ni yawima’ya ene ekhale yaphama; vakinavo erani mwiri okhale wonanara; ni yawima’ya ene ekhale yonanara; vawi ni yawima’ya mwiri onnasuwanyeya.</verse>
				<verse number="34">Anamwane nyuwo a enowa, munawerya hai wuluma saphama, nyuwo ókhala ónanara? vawi muwanoni munamuluma mwa otekhuma waya wa murima.</verse>
				<verse number="35">Mutchu aphama anakumiha saphama m’muhakhu awe waphama, nave mutchu ónanara anakumiha sonanara m’muhakhu awe wonanara.</verse>
				<verse number="36">Nave kinalocha wa nyuwo, wi masu othene a’theru, yawo atchu eniriaya eloche, enarwa‐yithoriherya mulachu aya nihiku nothoriha.</verse>
				<verse number="37">Vawi onarwa‐weriwa ékhaikhai ni masuá, nave ni masuá ene onarwa‐ovanyihiwa.</verse>
				<verse number="38">Vavo alipa‐orepa ni aFarisi akina yáhákhula Yowo yi, Muhusiha, n’nakhwela wona eneneryo ya wa Nyuwo.</verse>
				<verse number="39">Nyenya Yowo áhákhula ii wa yawo, Atchu ónanara óraruwa enakhwela‐khwela eneneryo; nave herwa‐evahiwa wa yawo eneneryo, nyenya eneneryo ya Yona mulipa‐miririmo’wo.</verse>
				<verse number="40">Vawi ntoko Yona ári m’mirimani mwa chopa etokotoko mahiku mararu ni ohiyu aya, hihá Mwana a mutchu anarwa‐akhala m’murimani mwa elapo ya vathi vano, mahiku mararu ni ohiyu aya.</verse>
				<verse number="41">Atchu a o Nineve enarwa‐evinyeryana m’mulachu’wo vamoha ni atchu a mutano, yávanyiha yawo; ntakhara yawo yárukunuwa m’murima ni olaleyerya wawe wa Yona; nave onani ópwaha Yona ori vava.</verse>
				<verse number="42">Mwene mwamuthiana a witchekuni ya murupi anarwa‐avinyeryana m’mulachu’wo vamoha ni atchu a mutano, ávanyiha yawo: ntakhara yowo árwela o makutchuwelo a elapo ya vathi vano orwa‐wiwa miruku ya Solomoni; nave onani ópwaha Solomoni ori vava.</verse>
				<verse number="43">Nyenya munepa wotakhala, vári okhumale mwa mutchu, onnavira opwaha mapuro órama mahi wavyavya witchuwa, nave honaphwanya.</verse>
				<verse number="44">Vavo onnalocha, Kinarwa‐kikokela o’mpani waka, wiwile kákhumalaka’wo; nave vophiya’wo onaphwanya muhimomo ókhalamo, yoveliwa ni yoryeheryiwa.</verse>
				<verse number="45">Vavo onnarowa, okusha vamoha ni yowo minepa mikina mikhwaya mithanu na mili, yonanara yopwaha mwanene mekhaya yowo, nave ennavolowa, ekhala’mo. Nave makutchuwelo awe a mutchu’wo enakhala ónanara opwaha mapacheryeryo awe. Wawihihá onarwa‐okhala’tho wa atchu ónanara a mutano.</verse>
				<verse number="46">Vári Yowo arikimlocharu ni miloko ya atchu awo, onani, amannya ni annawe yáhémela okhwipi, etchuna wulumano.</verse>
				<verse number="47">Nave mutchu áhi wa Yowo. Onani aminyu ni anninyu enemela va ntchachoni, enatchuna wuluma ni Nyuwo.</verse>
				<verse number="48">Nyenya Yowo áhákhula, ii wa yowo ólocha owo, Amai aka tani? ni annaka tani?</verse>
				<verse number="49">Nave áhókola ntata nawe va ohuserya’we, ii, Onani amai aka ni annaka!</verse>
				<verse number="50">Vawi mutchu yowo anarwa‐era yokhwela ya Atithaka a Wirimu, yowo ti munnaka, ni murokoraka, ni amai aka.</verse>
			</chapter>
			<chapter number="13">
				<verse number="1">Nihiku nenlo Yesu ákhuma m’pa’mmo, akilathi mu’shereshere mwa enia.</verse>
				<verse number="2">Nave miloko minchipale ya atchu yámthukumanela wawihihá wi Yowo ávolowa m’mwacheyani, akilathi, nave muloko wothene wáhémela va mokoni.</verse>
				<verse number="3">Nave Yowo áháléla itchu sinchipale m’maphwanaphwaniho, alocha, Onani, mulipa‐omisa ákhuma omisa mmiso.</verse>
				<verse number="4">Nave ámisiye, mukina wámora mukhwipi mwa ephiro, nave sárwa ipalame, sithupa yowo.</verse>
				<verse number="5">Nyenya mukina wámora va malukuni, vavo havári etchaya yinchipale; nave vavo wámela, vawi hawárino etchaya yokhwanela.</verse>
				<verse number="6">Nave nsuwa náwenlaya wávya; nave ntakhara hawárino mitathari wáwitipana.</verse>
				<verse number="7">Nyenya mukina wámora va míwani, nave míwa eyo yátchavelana, enyoka yowo.</verse>
				<verse number="8">Nyenya mukina wámora va’tchayani yaphama, nave wáhima sawima, mukina wa makhumi khumi, mukina wa makhumi mathanu na nimoha, mukina wa makhumi mararu.</verse>
				<verse number="9">Yowo ori ni maru, íwe.</verse>
				<verse number="10">Nave óhuserya’wo yárwa, yi wa Yowo, Ntakhara sheni munashipelanyu yawo m’maphwanaphwaniho?</verse>
				<verse number="11">Nave Yowo áhákhula ii, Ntakhara wovahiwa wa nyuwo osuwela sokhuweya sa Omwene wa Wirimu, nyenya hovahiwe wa yawo.</verse>
				<verse number="12">Vawi mutchu yowo orino, onarwa‐ovahiwa wa yowo, nave anarwa‐akhalano sawácha; nyenya yowo ahinono, nari yeyo oriyeno enarwa‐evihiwa wa yowo.</verse>
				<verse number="13">Ntakhara awe kinnashipela yawo m’maphwanaphwaniho; ntakhara wi awona heniwa, ni awíwa, nari osuwelasha.</verse>
				<verse number="14">Nave enarwa‐yeriwa wa yawo masu álonchiye Yesaya, yawo eni, Vawíwa munarwa‐mwíwa, nave hamurwa‐musuwelasharu; Vovarya munarwa‐m’varya, nave hamurwa‐monaru;</verse>
				<verse number="15">Ntakhara wálimela murima wa atchu ala, Nave owaruni waya yáhíwa wochiyana’wo, Nave mitho aya yárupiha; Wi ehoneru ni mitho, Ehiwe ni maru, Ehisuwelashe ni murima’ya, Ehirukunuwe, Nave kihapenushe yawo.</verse>
				<verse number="16">Nyenya mitho anyu ari óréla, ntakhara ennona; ni maru anyu ntakhara enníwa.</verse>
				<verse number="17">Vawi tchiri kinalocha wa nyuwo, wi alipa‐miririmo anchipale ni atchu ékhaikhai yákhala ni minkhela wona hiho munonanyu, nyenya hayónne; ni wiwa hiho muniwanyu, nyenya hayíwale.</verse>
				<verse number="18">Nave vano wiryanani nyuwo niphwanaphwaniho nlo na mulipa‐omisa.</verse>
				<verse number="19">Mutchu mukina awíwa masu a Omwene, nave hanasuwelasha, ónanara owo annarwa, ashophola yomisiwa eyo m’murimani mwawe. Ola ti owo ómisiwa mukhwipi mwa ephiro.</verse>
				<verse number="20">Nyenya yowo anamisiwa va malukuni, ola ti owo awíwa masu, ni wákhela vava ni otheya;</verse>
				<verse number="21">nave hánono mitathari mwa mekhiye, nyenya annakhala elukuluku ekhani; nave vorwa yawukhula akhweya yohosha ntakhara a masu, yowo annakwachuliwa vava.</verse>
				<verse number="22">Nave yowo anamisiwa o miwani, ola ti yowo awíwa masu; nave wupuwelela wa elapo ya vathi, ni owoka wa muhakhu onnanyoka masu: nave onnakhala othowa yawima.</verse>
				<verse number="23">Nave yowo anamisiwa va’tchayani yaphama, ola ti yowo awíwa masu asuwelasha; yowo tchiri annimiha sawima, éra, akina sa makhumi khumi, akina sa makhumi mathanu na nimoha, akina sa makhumi mararu.</verse>
				<verse number="24">Niphwanaphwaniho nikina Yowo áháthoriherya, alocha, Omwene wa Wirimu onaphwanaphwanihiwa ni mutchu, yowo ámminse mmiso waphama m’machani mwawe;</verse>
				<verse number="25">nyenya atchu erikimkona, mwichani awe árwa, amisa nthakathaka véri va tirigu, avinya’vo.</verse>
				<verse number="26">Nyenya vári muropo wáhunnuwa, wima, vavo náhoneya’tho nthakathaka.</verse>
				<verse number="27">Nave amiravo awe a mwanene empa eyo, yárwa, yi wa yowo, Pwiya, hamwámisa mmiso waphama m’machani mwanyu? nki ekunshe wowi nthakathaka nlo?</verse>
				<verse number="28">Nave yowo álochano, Mutchu mwichani aka ohera ela. Nave amiravo yáhi wa yowo, Nave munakhwela hihano wi n’rowe, nathukumanye nlo vamoha?</verse>
				<verse number="29">Nyenya yowo áhi, Hoe, wi akhweya munathukumanyanyu nthakathaka nlo, munirimphola’tho tirigu vamoha ni nenlo.</verse>
				<verse number="30">Hiyani sopili, sinnuwele vamoha ophiyerya vokhupa; nave mu elukuluku yokhupa kinarwa‐kiléla ókakatcha’wo, M’pacherye othukumanya nthakathaka, mmake nlo mavisi wéyela, nyenya m’mutesherye tirigu, mwiyathi mu’khupini mwaka.</verse>
				<verse number="31">Niphwanaphwaniho nikina Yowo áháthoriherya, alocha, Omwene wa Wirimu ori wophwanaphwana ni mwámmiso a evai, yowo mutchu ákunshiye, ála va’machani vawe: yowo onakhalaru mukhanisha opwaha mimiso yothene,</verse>
				<verse number="32">nyenya wánnuwalaya, ori mtokotoko opwaha makukhu othene, okhala mwiri, wawihihá wi ipalame sa wirimu sinnarwa, sikilathi m’mirai aya.</verse>
				<verse number="33">Niphwanaphwaniho nikina álochano; Omwene wa Wirimu ori wophwanaphwana ni yoruruvaliha ipau, yeyo muthiana ákunshiye, avitha m’mieryo miraru ya eshima, ophiyerya yothene yáruruvala.</verse>
				<verse number="34">Sothe sene iha Yesu áshipela m’maphwanaphwaniho wa miloko ya atchu; nave wohikhala niphwanaphwaniho húlumale etchu wa yawo:</verse>
				<verse number="35">wi yériwe yolochiwa ti mulipa‐miririmo, wi, Kinarwa‐kihula va’wanoni vaka ni maphwanaphwaniho; Kinarwa‐kupulula itchu sovitheya opacherya wopacherya okilathihiwa waya wa elapo ya vathi vano.</verse>
				<verse number="36">Vavo Yowo áhiya miloko eyo, avolowa m’pa’mmo: nave óhuserya’we yárwa wa Yowo, elocha, Mun’taphulele hiyo niphwanaphwaniho nlo na nthakathaka na m’machani.</verse>
				<verse number="37">Nave Yowo áhákhula ii, Omisa mmiso waphama ti Mwana a mutchu; nave emacha ti elapo ya vathi vano;</verse>
				<verse number="38">nave mmiso waphama ti anamwane a Omwene owo; nave nthakathaka ti anamwane a ónanara owo;</verse>
				<verse number="39">nave mwichani yowo áminse nla, ti Musaserya: nave okhupa ti makutchuwelo a elukuluku ya vathi vano; nave ókakatcha’wo ti angelo.</verse>
				<verse number="40">Nave ntoko nthakathaka n’nathukumanyiwa vamoha, néyeliwa va moroni; mwawihihá munarwa‐mukhala m’makutchuwelo a elukuluku ya vathi vano.</verse>
				<verse number="41">Mwana a mutchu anarwa‐aruma angelo awe, nave yawo enarwa‐ethukumanya vamoha, ni ovíha mu Omwene awe sokwachuliha sothene, ni atchu awera sohileleya, nave enarwa‐yávonya yawo mu chukutchani a moro; wiwo onarwa‐okhala wunla ni okhuriha minno.</verse>
				<verse number="42">Vavo ékhaikhai awo enarwa‐yárya ntoko nsuwa,</verse>
				<verse number="43">mu Omwene wa Atithaya. Yowo ori ni maru íwe.</verse>
				<verse number="44">Omwene wa Wirimu ori wophwanaphwana ni muhakhu wovitheya m’machani; yowo mutchu áphwannyiye, avitha; nave mu osivelana wawe annavinya, atumiha sothe sene áriyeno, athuma emacha yela.</verse>
				<verse number="45">Nave’tho Omwene wa Wirimu ori wophwanaphwana ni mutchu a marocha, awávya irácho saphama:</verse>
				<verse number="46">nave áphwannyiye erácho emoha ya esisapo yorekama, árowa, atumiha sothe sene áriyeno, athuma yela.</verse>
				<verse number="47">Nave’tho, Omwene wa Wirimu ori wophwanaphwana ni mowaya wovonyiwa mu’nia, ni othukumanya vamoha sa miloko yothene, yowo vosareya, yárúlela va mokoni;</verse>
				<verse number="48">nave yákilanthaya, yáthukumanya saphama m’soku?-?sherya, nyenya sonanara yáriha o’takhwani.</verse>
				<verse number="49">Vanarwa‐véra hihá va makutchuwelo a elukuluku ya vathi vano: angelo enarwa‐etchowa, yáthanla ónanara véri va aphama, nave enarwa‐yáriha mu chukutchani a moro:</verse>
				<verse number="50">wiwo onarwa‐okhala wunla ni okhuriha minno.</verse>
				<verse number="51">Mohiwasha sothe sene iha? Yawo yáhi wa Yowo, Ai.</verse>
				<verse number="52">Nave Yowo áhi wa yawo, Ntakhara awe, mulipa‐orepa mukina, óhusihiwa mu Omwene wa Wirimu, ori ophwanaphwana ni mutchu mwanene emusi, yowo anakumiha m’muhakhuni mwawe itchu sakhalai ni sahihano.</verse>
				<verse number="53">Nave vári, Yesu ámanliye maphwanaphwaniho ala, ávinya’wo.</verse>
				<verse number="54">Nave vophiya wilaponi ya owannyawe, áhusiha yawo mothukumanela mwaya, wawihihá wi yátikhina, elocha, Ola ákushale wowi miruku yela ni saikuru iha?</verse>
				<verse number="55">Ola tahi mwana a kháchiri a miri? nsina na amannya tahi Mariya? ni annawe tahi Yakobo ni Yosefe ni Simoni ni Yuda?</verse>
				<verse number="56">Nave arokorawe hari ni hiyo othene ala? Nave Yowo ákushale itchu sothe sene iha wowi?</verse>
				<verse number="57">Nave yawo yákwachuliwa ntakhara a Yowo. Nyenya Yesu áhi wa yawo, Mulipa‐miririmo hanakhala othowa mahala nyenya’tho wilaponi ya owannyawe ni o emusi awe.</verse>
				<verse number="58">Nave Yowo, ntakhara a ohiroromela waya, hénre wiwo saikuru sinchipale.</verse>
			</chapter>
			<chapter number="14">
				<verse number="1">Mu elukuluku yeyo Herode mwene áhiwa ovuwa wa Yesu,</verse>
				<verse number="2">alocha wa amiravo awe, Ola ti Yohane Mbatisi; ávinya wa okhwa; nave ntakhara a ela saikuru iha sinnalipasha mwa yowo.</verse>
				<verse number="3">Vawi Herode ámphara Yohane, ammaka, amwiyathi mu kariposo ntakhara a Herodiya, mwariye a munnawe Filipo.</verse>
				<verse number="4">Vawi Yohane álochano, Honemyereryiwa wa weyo okhalano.</verse>
				<verse number="5">Nave vokhwela omwipha yowo, áhóva muloko wa atchu, vawi yámwera yowo mulipa‐miririmo.</verse>
				<verse number="6">Nyenya vophiya nihiku noyariwa wawe wa Herode, mwana mwamuthiana a Herodiya áhína véri vaya, amuhakalaliha Herode.</verse>
				<verse number="7">Vavo yowo álakanano olupela wolupela, omvaha yowo etchu yeyo aniriye aveke.</verse>
				<verse number="8">Nave yowo, átunyeryiwa ti amannya, ii, Kivaheni miyo wino m’musiyoni muru wa Yohane Mbatisi.</verse>
				<verse number="9">Nave mwene owo áhukhuliwa ni othanana; nyenya ntakhara a olupela wawe, ni a yawo yárino va sólya, álamulela ovahiwe;</verse>
				<verse number="10">nave árumiha, athikila muru wa Yohane mu kariposo.</verse>
				<verse number="11">Nave ákusha muru awe m’musiyoni’mmo, avaha wa nahano’wo: nave yowo ákusherya wa amannya.</verse>
				<verse number="12">Nave óhuserya’we yárwa, erola murutchu, evitha; nave yárwa eléla Yesu.</verse>
				<verse number="13">Nave Yesu iwaliye, ávinya wiwo m’mwacheyani, oya o nipuroni na’takhwa va mekhiye: nave miloko ya atchu, yiwalaya, yámutchara Yowo m’mokoni orwela mwitchokoni.</verse>
				<verse number="14">Nave Yowo ákhuma, óna muloko mtokotoko wa atchu, ámorela yawo ikharari, apenusha awicheliwa’ya.</verse>
				<verse number="15">Nave vákhanlaya oshekuwa, óhuserya’we yáphiya wa Yowo, elocha, Nipuro nla ti na’takhwa, nave elukuluku yovira hihano; lélani miloko eyo ya atchu erowe, wi eye witchokoni withumela mekhaya iphika.</verse>
				<verse number="16">Nyenya Yesu áhi wa yawo, Yawo hiyánono nthowa norowela, avaheni nyuwo yawo yalye.</verse>
				<verse number="17">Nyenya yawo yálochano, Hiyo haninono etchu vava nyenya ipau thanu, ni ihopa pili.</verse>
				<verse number="18">Nave Yowo áhi, Murweno wino wa Miyo.</verse>
				<verse number="19">Nave Yowo álamulela miloko ya atchu ekilathi vathi va manashini; nave Yowo ákusha ipau thanu iho ni ihopa pili iho, nave áwehiliye wirimu, áréliha, akawa, avaha ipau iho wa ohuserya, ni ohuserya wa miloko ya atchu.</verse>
				<verse number="20">Nave yálya othene evona: nave yárola sohala iho sa inyenyeri, makali khumi na meli ósareya.</verse>
				<verse number="21">Nave yályile awo yári alopwana ntoko masana makhumi mathanu, wáhiya athiana ni anamwane.</verse>
				<verse number="22">Nave vava Yowo áhakuviha óhuserya evolowe m’mwacheyani, ni omuhólela Yowo okhopela, ophiyerya wiwo Yowo alénle miloko ya atchu eroweke.</verse>
				<verse number="23">Nave Yowo álénliye miloko eyo, áwela m’mwakoni va mekhiye, ovekela: nave vákhanlaya oshekuwa, Yowo ákhala wiwo mekhiye.</verse>
				<verse number="24">Nyenya vavo mwacheya áphiya véri va’nia, awukhuliwa ni machumusha; vawi etcheku yárwa mwawopanano.</verse>
				<verse number="25">Nave va oweherya wa nesheshe wa ohiyu, Yowo árwa wa yawo, écha vasulu va’nia.</verse>
				<verse number="26">Nyenya óhuserya’wo yámonilaya, arikimwecha va mahini, yáthukumela, yi, Ti mthowa! Nave yákhuwela ni wova.</verse>
				<verse number="27">Nyenya vavo Yesu áhulumano ii, Lipani murima; ti Miyo; muhóve.</verse>
				<verse number="28">Nave Petro ámwakhula ii, Apwiya, khwino ti Nyuwo tchiri, mukiléle kirwe wa Nyuwo va mahini, Nave Yowo áhi, Rwa.</verse>
				<verse number="29">Nave Petro ákhuruwa m’mwacheyani, échecha va mahini, ophiya wa Yesu.</verse>
				<verse number="30">Nyenya yowo ónniye etcheku, áhóva; nave ni opacherya onéla, ákhuwela, ii, Apwiya, kivulusheni miyo!</verse>
				<verse number="31">Nave vavo Yesu áhokola ntata nawe, amphara, alochano, Weyo óroromela tonto, werenleni okhwa minikwa m’murimani?</verse>
				<verse number="32">Nave yawo yávolowilaya m’mwacheyani’mmo, etcheku yámála.</verse>
				<verse number="33">Nave yawo yári m’mwacheyani’mmo yámko?-?khorela, elocha, Eparipari tchiri, mwá Mwana a Muluku.</verse>
				<verse number="34">Nave elapuwiye yáphiya o mokoni, o Genesarete.</verse>
				<verse number="35">Nave alopwana a vavo yámusuwenlaya, yárumiha wothe wene o elaponi yothene yorukuryerya, ekusherya wa Yowo othene ókhala ni irecha;</verse>
				<verse number="36">nave yámveka Yowo, wi yatannyeru maroso a yowara yawe: nave othene yámutannyile yápenushiwa.</verse>
			</chapter>
			<chapter number="15">
				<verse number="1">Vavo yárwa wa Yesu aFarisi ni alipa‐orepa, órwela o Yerusalemu, yi,</verse>
				<verse number="2">Óhuserya’nyu enashuphela sheni ikano sa makholo? vawi henanyawa m’matani enalyaya.</verse>
				<verse number="3">Nave Yowo áhákhula, ii wa yawo, Ni nyuwo’tho munashuphela sheni nlamulo na Muluku ntakhara a ikano sanyu?</verse>
				<verse number="4">Vawi Muluku áhi, Chichimiha atithá ni amayá; nave, Ólochela atithinnya ni amannya sonanara, akhwe tchiri.</verse>
				<verse number="5">Nyenya nyuwo munalocha, Yowo analocha wa atithinnya nari amannya, Eyo okakhaviheryiwano, ti yoveléliwa wa Muluku; yowo harwa‐achichimiha atithinnya.</verse>
				<verse number="6">Nave nyuwo munavevula masu a Muluku ntakhara a ikano sanyu.</verse>
				<verse number="7">Ówoka nyuwo! Yesaya álochela phama sa nyuwo, ni wi,</verse>
				<verse number="8">Atchu ala enakichichimiha Miyo ni iyano saya;</verse>
				<verse number="9">Nyenya murima’ya ori ochai ni Miyo. Nyenya enakithamala wa’theru, Ni ohusiha mahusiho, malamulo a atchu.</verse>
				<verse number="10">Nave Yowo áhitchana miloko eyo ya atchu, ii wa yawo, Iwani, nave musuwelashe:</verse>
				<verse number="11">tahi yeyo enavolowa mu’wanoni mwawe enamunanariha mutchu; nyenya yeyo enakhuma mu’wanoni mwawe, tinamunanariha mutchu.</verse>
				<verse number="12">Vavo yárwa ohuserya, elochano, Munnasuwela wi aFarisi yákwachuliwa vawíwa yolocha eyo?</verse>
				<verse number="13">Nyenya Yowo áhákhula ii, Muropo wothene, yowo Atithaka a Wirimu ahánliye, onarwa‐opholiwa.</verse>
				<verse number="14">Mwahiyeni yawo, ari ahóli a evasi. Nave évasi amuhóla évasi, opili enarwa‐emorela mu’khokweni.</verse>
				<verse number="15">Nave Petro áhákhula ii wa Yowo, Mun’thoriherye niphwanaphwaniho nla.</verse>
				<verse number="16">Nave Yowo áhi, Nyuwo’tho munakhala ohísuwelela?</verse>
				<verse number="17">Hamunasuwela wi sothene sovolowa mu’wanoni sinaya m’mirimani, nave sinarihiwa o’salani?</verse>
				<verse number="18">Nyenya sokhuma mu’wanoni sinarwela m’murimani; tisinamu?-?nanariha mutchu.</verse>
				<verse number="19">Vawi m’murimani munarwela maupuwelo ónanara, sawipha, soraruwa, sochapaheya, sawiya, sanamona awotha, sopwalu;</verse>
				<verse number="20">iha ti sonanariha mutchu, nyenya olya ohinyawa mata honananariha mutchu hoe.</verse>
				<verse number="21">Nave Yesu ákhuma’vo ahapuwa ovolowa o makupa a Turo ni Sidoni.</verse>
				<verse number="22">Nave onani, Muthiana a o Kanane ákhuma m’munlanoni mule, akhuwela, ii, Mukimorele miyo ikharari Apwiya, mwana a Davide; mwanaka mwamuthiana óphariwa wawopiha ti nsololo.</verse>
				<verse number="23">Nyenya Yowo hámwakhunle nsu nimoha. Nave óhuserya’we yárwa, emveka, yi, M’muléle arowe; ntakhara annakhuwela vachuli vahu.</verse>
				<verse number="24">Nave Yowo áhákhula, ii, Nkárummwe wa akina nyenya wa ipuchepuche sorimela sa emusi ya Israyeli.</verse>
				<verse number="25">Nyenya yowo árwa, amukokhorela, alocha, Apwiya, kikhaviheryeni.</verse>
				<verse number="26">Nave Yowo áhákhula, ii, Heri yaphama okusha epau ya anamwane, ni ovonyerya asanapwa.</verse>
				<verse number="27">Nyenya yowo áhi, Ai, Apwiya, vawi’tho asanapwa enalya inyenyeri somora va ehasari va apwiya’ya.</verse>
				<verse number="28">Vavo Yesu áhákhula, alochano, Muthiana we, nroromelo ná ti ntokotoko: ekhale wa weyo ntoko mummo onakhwelelá. Nave mwanawe ápenuwa va elukuluku yeyo.</verse>
				<verse number="29">Nave Yesu ávinya wiwo, arwa o enia ya Galileya, nave áwela m’mwakoni, akilathi vavo.</verse>
				<verse number="30">Nave miloko minchipale ya atchu yárwa wa Yowo, yárino órakala mecho, évasi, óhuluma, órakala sam’mwílini, ni akina anchipale, yakilathiha vathi va manani awe: nave Yowo áhápenusha:</verse>
				<verse number="31">wawihihá wi muloko’wo wátikhina, vawona óhuluma yulumaka, órakala sam’mwílini epenuwaka, ni órakala mecho yechaka, ni évasi yonaka, nave yawo yáchichimiha Muluku a Israyeli.</verse>
				<verse number="32">Nave Yesu áhitchana óhuserya’we, ii, Murima’ka onnamorela ikharari muloko wa atchu awo, ntakhara ari okhala wokhala ni Miyo mahiku mararu, nave heyánono etchu yólya, nave nkinakhwela wáléla erowe óhilya, wi enirimchupha va’phironi.</verse>
				<verse number="33">Nave óhuserya yálochano, n’nóna wowi ipau sawihiha mu’takhwani sovoniha muloko wawihiha wa atchu?</verse>
				<verse number="34">Nave Yesu álochano, Murino ipau hai? Nave yawo yáhi, Thanu na pili ni asihopa tonto.</verse>
				<verse number="35">Nave Yowo álamulela atchu awo ekilathi vathi othene:</verse>
				<verse number="36">akusha ipau iho thanu na pili ni ihopa iho; nave áthamala Muluku, akawa, avaha wa óhuserya, nave óhuserya wa atchu.</verse>
				<verse number="37">Nave othene ala yálya, evona: nave yárola sohala sa inyenyeri ithokwa thanu na pili sosareya.</verse>
				<verse number="38">Nave yályile awo yári masana makhumi masheshe a alopwana, wáhiya athiana ni anamwane.</verse>
				<verse number="39">Nave Yowo álénliye miloko eyo erowe, ávolowa m’mwacheyani, aphiya m’munlanoni wa Magadani.</verse>
			</chapter>
			<chapter number="16">
				<verse number="1">Nave aFarisi ni aSaduki yárwa, emweha, emkoha Yowo awoniherye eneneryo ya Wirimu.</verse>
				<verse number="2">Nyenya Yowo áhákhula, ii wa yawo, Oshekuwa munnalocha, Onarwa‐okokoleya kwee: vawi erimu eri yosherya.</verse>
				<verse number="3">Nave woshishelo, Olelo ti wa’tcheku: vawi erimu eri yosherya yorípa. Munnasuwela osuwelasha sa va withoni wa erimu; nyenya ineneryo sa elukuluku yela, hamunawerya osuwelasha.</verse>
				<verse number="4">Atchu ónanara ni óraruwa enakhwelakhwela eneneryo; nyenya herwa‐evahiwa wa yawo eneneryo nyenya eneneryo ya Yona. Nave Yowo áháhiya, avinya’vo.</verse>
				<verse number="5">Nave ohuserya yárwa okhopela, echiwala okusha ipau.</verse>
				<verse number="6">Nave Yesu áhi wa yawo, Weheryani musepe yoruruvaliha ipau ya aFarisi ni aSaduki.</verse>
				<verse number="7">Nave yawo yákohana mukina ni mukhwawe, yi Hanikunshe ipau.</verse>
				<verse number="8">Nyenya Yesu, ásuwenliye, áhi, Kha, nyuwo ororomela tonto, munakohana ntakhara sheni mukina ni mukhwawe, wi hamukunshe ipau?</verse>
				<verse number="9">okhala wokhala hamunasuwela, nave hamunupuwela ipau thanu ihe sa atchu ale masana makhumi mathanu, ni makali mahai mwáronlanyu?</verse>
				<verse number="10">Vakina’tho ipau thanu na pili ihe sa atchu masana makhumi masheshe ni ithokwa hai mwáronlanyu?</verse>
				<verse number="11">Hai nki muhinasuwelanyu wi nkálonche wa nyuwo sa ipau? Nyenya sepani yoruruvaliha ya aFarisi ni aSaduki.</verse>
				<verse number="12">Vavo yásuwelasha wi hálénle osepa yoruruvaliha ya ipau, nyenya ehusiho ya aFarisi ni aSaduki.</verse>
				<verse number="13">Nave Yesu, arúliye wilaponi ya o Kaisareya a Filipi, ákoha óhuserya’we, wi, Atchu enalocha wi Mwana a mutchu tani?</verse>
				<verse number="14">Nave yawo yáhi, Akina eni, Yohane Mbatisi; nyenya akina, Eliya: nave akina’tho Yeremiya, akhweya mmoha a alipa‐miririmo.</verse>
				<verse number="15">Yowo álochano, Nyenya nyuwo munihai wi Miyo káni?</verse>
				<verse number="16">Nave Simoni Petro áhákhula ii, Nyuwo mwá Kristu, Mwana a Muluku a okumi.</verse>
				<verse number="17">Nave Yesu ámwakhula yowo, ii, Wá óréla, Simoni Bar‐Yona: vawi mwíli wa enama, n’nikhami howupululenle ela, nyenya Atithaka a Wirimu.</verse>
				<verse number="18">Nave’tho Miyo kinalocha ni weyo, wi weyo wá Petro, nave va mwala ola kinarwa‐kitikitherya Muloko aka: nave milako ya elapo ya alipa‐okhwa herwa‐elipiherya va yowo.</verse>
				<verse number="19">Kinarwa‐kovaha sohulela sa Omwene wa Wirimu: nave yeyo oniryá omake va elaponi ya vathi vano, enarwa‐ekhala yomakiwa Wirimu: nave yeyo oniryá otaphule va elaponi ya vathi vano, enarwa‐ekhala yotaphuliwa Wirimu.</verse>
				<verse number="20">Vavo álamulela óhuserya’we ehiléle mutchu wi Yowo ti Kristu.</verse>
				<verse number="21">Opacherya vavo Yesu ápacherya wáléla óhuserya’we, wi onaphwanela wi Yowo aye o Yerusalemu, wi ahoshiwe sinchipale ti atokwene, ni alipa‐ephepa atokotoko, ni alipa‐orepa, ni wiphiwa, nave nihiku naneraru, ovinya’tho wa okhwa.</verse>
				<verse number="22">Nave Petro ámkusha Yowo, apacherya omlopola, wi, Vakhale ikharari va Nyuwo, Apwiya: herwa‐yihihá wa Nyuwo hoe.</verse>
				<verse number="23">Nyenya Yowo árukunuwa, ii wa Petro, Hawe ochuli waka Satana weyo: wá yokikwachuliha Miyo; ntakhara hamunakhapelela sa Muluku, nyenya sa atchu.</verse>
				<verse number="24">Vavo Yesu áhi wa óhuserya’we, Mutchu ákhwelaka orwa vachuli vaka, írohe mekhiye, akushe mwikimanyo awe, akitchare Miyo.</verse>
				<verse number="25">Vawi yowo anakhwela ovulusha okumi awe anarwa‐ariha: nyenya yowo anariha okumi awe ntakhara a Miyo anarwa‐aphwanya.</verse>
				<verse number="26">Vawi mutchu anarwa‐arukunushelani, ákhela elapo yothene, ariha okumi awe? akhweya mutchu anarwa‐aveléla sheni yawakakhanyiha ni okumi awe?</verse>
				<verse number="27">Vawi Mwana a mutchu anarwa‐akóka, mu nchichimiho ra Atithinnya, vamoha ni angelo awe; nave vavo Yowo anarwa‐akokiherya wa atchu othene, ntoko miteko aya.</verse>
				<verse number="28">Tchiri kinalocha wa nyuwo, wi arivo akina a yawo enemela vava herwa‐elawiha okhwa tchiri, ophiyerya eniriaya erwe‐yone Mwana a mutchu arwile mu Omwene awe.</verse>
			</chapter>
			<chapter number="17">
				<verse number="1">Nave vamanle mahiku mathanu na nimoha, Yesu ákusha Petro, ni Yakobo, ni Yohane munnawe, arowano va mekhaya va mwakoni worekama:</verse>
				<verse number="2">nave Yowo áthatuwa va mithoni vaya: nave withoni wawe wáhárya ntoko nsuwa, nave sowara sawe sákhala sawéla chwee si wárya.</verse>
				<verse number="3">Nave onani, Mose ni Eliya yáhoneya wa Yawo, erikimlocha ni Yowo.</verse>
				<verse number="4">Nave Petro áhákhula, ii wa Yesu, Apwiya, eri yaphama wa hiyo wi nikhale vava: Mwemyererya kinarwa‐kimaka vava mikotcha miraru; mmoha wa Nyuwo, ni mmoha wa Mose, ni mmoha wa Eliya.</verse>
				<verse number="5">Vári arikimlocharu, onani, néku nawárya náháhuruwela: nave onani, masu erikimlocha mu nékuni. Ola ti Mwanaka kinasive?-?lanano, mwa yowo kinnahakalala, mwiweleleni.</verse>
				<verse number="6">Nave óhuserya yíwalaya, yáthipela iyuchi saya vathi, yova otokotoko.</verse>
				<verse number="7">Nave Yesu árwa, átannya ii, Vinyani, muhóve.</verse>
				<verse number="8">Nave yawo yáwelihalaya mitho aya heyámonne mutchu hoe, nyenya Yesu mekhiye.</verse>
				<verse number="9">Nave erikimkhuruwa va mwakoni, Yesu áhálamulela yawo wi, Muhiléle mutchu yawoneya eyo, ophiyerya Mwana a mutchu avinyale wa okhwa.</verse>
				<verse number="10">Nave óhuserya’we yámkoha, elocha, Nave hai alipa‐orepa enalochaya wi Eliya tánáhole ophiya?</verse>
				<verse number="11">Nave Yowo áhákhula, ii, Eliya’tho anarwa, nave anarwa‐akokiherya itchu sothene.</verse>
				<verse number="12">Nyenya kinalocha wa nyuwo, wi Eliya árwa khalai, nave yawo heyámsuwenle, nyenya yámwerela sothene yákhwelaya. Nave hihá’tho Mwana a mutchu anarwa‐ahoshiwa ti yawo.</verse>
				<verse number="13">Vavo óhuserya yásuwelasha wi álochano sa Yohane Mbatisi.</verse>
				<verse number="14">Nave yawo yárwilaya o mulokoni wa atchu, váphiya wa Yowo mutchu,</verse>
				<verse number="15">amkokhorela, ii, Apwiya, Morelani mwanaka ikharari; ntakhara anicheliwa echilechile, óhoshiwa wonanara: vawi annúwela wili wili va moroni, ni wili wili m’mahini.</verse>
				<verse number="16">Nave kámkusherya wa óhuserya’nyu, nave yawo heyáwenrye ompenusha.</verse>
				<verse number="17">Nave Yesu áhákhula ii, Kha, atchu óhiroromela ni amarapwa, kinarwa‐kikhala ni nyuwo elukuluku yawisheni? mumkusherye wa Miyo wino.</verse>
				<verse number="18">Nave Yesu ámsamela; nave nsololo nákhuma mwa yowo: nave mmiravo’wo ápenuwa opacherya elukuluku yeyo.</verse>
				<verse number="19">Vavo óhuserya yárwa wa Yesu, ari va mekhiye, yi, Manki hiyo haniwenrye okumiha yowo hai?</verse>
				<verse number="22">Nave erikimlekela m’Galileya, Yesu álochano, Mwana a mutchu anarwa‐aveléliwa m’matani mwa atchu;</verse>
				<verse number="23">nave enarwa‐emwipha, nave Yowo anarwa‐avinya’tho nihiku naneraru. Nave yawo yáthanana otokotoko.</verse>
				<verse number="24">Nave vophiya o Kapernao yale awákhela icharama sa o’mpa eyo ya Muluku yárwa wa Petro, yi, Muhusiha’nyu hanaveléla erupiya eyo?</verse>
				<verse number="25">Yowo áhákhula, Annaveléla. Nave yowo ávolowiliye m’pa, Yesu ápacherya olochano, ii, Simoni, onupuwela hai? mamwene a vathi vano enákhela mushokho wa wani? wa anamwane aya, akhweya wa amalapo?</verse>
				<verse number="26">Nave yowo álonchiye, Wa amalapo, Yesu álochano, Ntakhara awe anamwane awo ari anethi.</verse>
				<verse number="27">Nyenya wi hiyo nihákwa?-?chulihe yawo, hawe weyo o’nia, ovonye nimeso, orole ehopa yopacherya omesa; nave wáthamiha m’wano mwaya onarwa‐ophwanya’mo erupiya: nkakusha yeyo, wánnye va muru va weyo ni Miyo.</verse>
			</chapter>
			<chapter number="18">
				<verse number="1">Elukuluku yeyo óhuserya yárwa wa Yesu, elocha, Tani ori ópwaha mu Omwene wa Wirimu?</verse>
				<verse number="2">Nave Yesu ítchanniye mwámwana, ámwemesha véri vaya,</verse>
				<verse number="3">ii, Tchiri kinalocha wa nyuwo, mwáhirukunuwa mukhala ntoko asanamwane awo, hamurwa‐m’volowaru mu Omwene wa Wirimu.</verse>
				<verse number="4">Ntakhara awe mutchu yowo aniyeviha mekhiye ntoko mwámwana ola, yowo ori ópwaha mu Omwene wa Wirimu.</verse>
				<verse number="5">Nave yowo anarwa‐ákhela mwámwana mmoha awihiha’la ntakhara a nsina naka, anákhela Miyo:</verse>
				<verse number="6">nyenya mutchu yowo anarwa‐atchekiha mmoha a asanamwane ala, óroromela Miyo ori wophwanela wa yowo wi nshilo ntokotoko n’thomeyiwe va’shikoni vawe nave emunélihe yowo vawísha va’nia.</verse>
				<verse number="7">Ochilu ori ni elapo ya vathi vano ntakhara a sotchekiha! ntakhara hasiwerya owatelihiwa sotcheka wi sihiye orwa, nyenya ochilu ori ni mutchu yowo anarwano yotchekiha eyo.</verse>
				<verse number="8">Nave ntata ná, nari nnani ná nótchekiha, othikile, orihe: ori waphama wa weyo, ovolowa mukumini órakala ntata nari nnani, opwaha wi ovonyiwe m’moroni wa ilukuluku sothene, ori ni mata meli nari manani meli.</verse>
				<verse number="9">Nave nitho ná nótchekiha, owosole, orihe: ori waphama wa weyo ovolowa mukumini n’nitho nimoha opwaha ni ovonyiwa m’gehena a moro, ori ni mitho meli.</verse>
				<verse number="12">Nki muni hai? mutchu akhalano ipuchepuche makhumi khumi, nave enariméla emoha ya iho, hahiya ihe makhumi mathanu na masheshe ni sowapula saya thanu na sheshe, arowa o miakoni, ni wavya yoriméla eyo?</verse>
				<verse number="13">Nave aphwanya, tchiri kinalocha wa nyuwo, wi yowo anahakalalela yeyo opwaha ni sa makhumi mathanu na masheshe ni owapula thanu na sheshe iho sohiriméla.</verse>
				<verse number="14">Hihá heri yokhwela ya Atithinyu a Wirimu wi mmoha a akhani ala ariméle.</verse>
				<verse number="15">Nave khwino munná orimotchekela weyo, hawe, omulake va mekhinyu weyo ni yowo: awiwelela weyo, wómkokiha munná.</verse>
				<verse number="16">Nyenya áhiwelela, achererya okusha ni weyo mukina mmoha akhweya eli, wi echichimiheryiwe masuá, vawanoni va anamona eli nari araru.</verse>
				<verse number="17">Nave yowo áhiwelela yawo, oléle Muloko wa Muluku: nave yowo áhiwelela’tho Muloko’wo, akhale wa weyo ntoko mmalapo ni mulipa‐mushokho.</verse>
				<verse number="18">Tchiri kinalocha wa nyuwo, Sothe sene muniryanyu mmake va elaponi ya vathi vano, sinarwa‐sikhala soma?-?kiwa Wirimu: nave sothe sene muniryanyu mutaphule va elaponi ya vathi vano, sinarwa‐sikhala sotaphuliwa Wirimu.</verse>
				<verse number="19">Nave’tho kinalocha wa nyuwo wi eli a nyuwo yákhulelana vathi vano etchu yeyo eniryaya eveke, onarwa‐weriwa wa yawo ti Atithaka a Wirimu.</verse>
				<verse number="20">Vawi wiwo ori eli nari araru othukumanela mu nsina naka, kiri wiwo véri vaya.</verse>
				<verse number="21">Vavo Petro árwa, ii wa yowo, Apwiya, munnaka anarwa‐akitchekela ohai, nave miyo kimkhurumuwele? ophiyerya othanu na wili?</verse>
				<verse number="22">Yesu álochano, Nkinalocha wa weyo ophiyerya othanu na wili hoe, nyenya ophiyerya makhumi mathanu na meli wákuleliwa othanu na wili.</verse>
				<verse number="23">Ntakhara awe Omwene wa Wirimu onaphwanaphwanihiwa ni mutchu, mwene, yowo ákhwenle walakhanyerya ni akapuro awe.</verse>
				<verse number="24">Nave ápachenryiye walakhanyerya, yárwa wa yowo ni mukina mulipa‐opoleya a icharama sa matalente masana makhumi khumi.</verse>
				<verse number="25">Nyenya vawi yowo áthowiwa etchu yokokiherya, pwiya’we álamulela wi yowo atumihiwe, ni mwariye ni anamwane awe ene, ni sothe sene áriyeno, wi yakoki?-?heryiwe yopoleyiwa eyo.</verse>
				<verse number="26">Ntakhara awe kapuro’wo ákokhora vathi, amwepeserya, ii, Pwiya, nkakiweheni toko, nave sothene kinarwa‐kokokiheryani.</verse>
				<verse number="27">Nave pwiya a kapuro’wo áthanana m’murimani, amtaphula, amkhurumuwela yopoleyiwa.</verse>
				<verse number="28">Nyenya kapuro ola, ákhumaliye áphwanya mukina a akapuro akhwawe yowo ámpoleiye irupiya sa meya makhumi khumi, amphara, amuhinyakerya va’shikoni, ii, Kokiherya yele wápoleiyá.</verse>
				<verse number="29">Vavo kapuro mukhwawe ola ákokhora vathi, amveka, ii, Nkakiwehe toko, nave kinarwa‐kokokiherya.</verse>
				<verse number="30">Nyenya yowo hákhwenle: nyenya árowa, amvonya yowo mu kariposo, ophiyerya akokiherye yopoleyiwa.</verse>
				<verse number="31">Ntakhara awe akapuro akhwawe yónilaya saweriwa iho, yáthanana winchipale, erwa, ethoriha wa pwiya’ya sothe sene seriwe.</verse>
				<verse number="32">Vavo pwiya’we ámwitchana, alochano, Kapuro weyo ónanara, káhokhurumuwela yopoleyiwa yothene eyo vavale wákivenká:</verse>
				<verse number="33">weyo’tho hokámuthananenle kapuro mukhwá, ntoko miyo’tho káhóthananela.</verse>
				<verse number="34">Nave pwiya’we áshimwa, amveléla wa alipa‐ohosha, ophiyerya wi yowo amkokiherye yopoleyiwa yothene eyo.</verse>
				<verse number="35">Hihá’tho Atithaka anarwa‐awerelani, nyuwo mwáhikhurumuwela othene nyu munninyu ni murima’nyu.</verse>
			</chapter>
			<chapter number="19">
				<verse number="1">Nave vári Yesu ámanliye masu yala, ávinya o Galileya, arwa o munlanoni wa Yudeya, okhopela wa Yordano.</verse>
				<verse number="2">Nave miloko mitokotoko ya atchu yámtchara; nave Yowo áhápenusha wiwo.</verse>
				<verse number="3">Nave aFarisi yárwa wa Yowo, emweha, elocha, Khwino onnemyereryiwa wi mutchu ahiye mwariye va nthowa nenlo ariyeno?</verse>
				<verse number="4">Nave Yowo áhákhula, ii, Hamwálanke wi Yowo ápachunshe atchu vopacherya, áhápachusha yawo mulopwana ni muthiana,</verse>
				<verse number="5">ii, Ntakhara a ela mulopwana anarwa ahiya atithinnya ni amannya, nave anarwa‐aphitana ni mwariye, nave eli awo enarwa‐ekhala mwíli wa enama mmoha?</verse>
				<verse number="6">wawihihá wi hari’tho eli nyenya mwili wa enama mmoha. Ntakhara awe ela yeyo Muluku áphitannyiye vamoha, mutchu ahipachule.</verse>
				<verse number="7">Yawo yálochano, Nyenya ntakhara sheni Mose álamulenliye ovaha ekarata yomwalanela, ni omuhiya?</verse>
				<verse number="8">Yowo álochano, Ntakhara a wuma murima wanyu, Mose áwemyereryani ohiya árinyu; nyenya vopacherya hiwákhanle hiha.</verse>
				<verse number="9">Nave Miyo kinalocha wa nyuwo, Mutchu yowo anahiye mwariye, vohikhala nthowa na oraruwa, athela mukina, anamraruwa: nave yowo anathela ohiyiwa owo anamraruwa.</verse>
				<verse number="10">Óhuserya yálochano, Khwino mulachu wa mutchu ni mwariye ori wawihiha, hori waphama othela.</verse>
				<verse number="11">Nyenya Yowo áhiwa yawo, Othene hewerya wakhela yolocha ela, nyenya wa yawo evahiwe.</verse>
				<verse number="12">Vawi vari atchu ohuliwa, yawo yáyariwe awihiha mwirukuluni mwa amai aya: nave vari ohuliwa yawo yáhuliwe tatchu: nave vari ohuliwa yawo yíhunle mekhaya, ntakhara a Omwene wa Wirimu. Yowo anawerya wakhela ela ákhele.</verse>
				<verse number="13">Vavo yákushiwa wa Yowo asanamwane, wi Yowo iyathi mata’we va yawo, ni ovekela: nyenya óhuserya’wo yáhásamela.</verse>
				<verse number="14">Nyenya Yesu áhi, Hiyani asanamwane, muháhihe orwa wa Miyo: ntakhara Omwene wa Wirimu ori wa awihihá.</verse>
				<verse number="15">Nave Yowo áhiyathi mata’we va yawo, avinya’vo.</verse>
				<verse number="16">Nave onani, mutchu árwa wa Yesu, ii, Muhusiha, yaphama tivi kiniryaka kere, wi kikhaleno okumi wohimala?</verse>
				<verse number="17">Nave Yowo álochano, Onakikoherya sheni sa etchu yaphama? orivo Mmoha ti Yowo aphama; nyenya wákhwelaka ovolowa mukumini, khapelela malamulo.</verse>
				<verse number="18">Yowo álochano, Awisheni? Nave Yesu áhi, Ohiphe, Ohiraruwe, Ohiye, Ohere namona awotha,</verse>
				<verse number="19">Chichimiha atithá ni amayá, nave, Onarwa‐osivela mukhwá ntoko onisivelelá weyo mwanene.</verse>
				<verse number="20">Mmiravo álochano, Sothene iha kákhapelela, enakithowa ti sheni’tho?</verse>
				<verse number="21">Yesu ámléla, Wákhwelaka okhala óphameya, hawe, watumihe hiho oriáno, ovahe atchu óháwa, nave onarwa‐okhala ni muhakhu Wirimu: nave hanke wino, okitchare.</verse>
				<verse number="22">Nyenya mmiravo’wo víwaliye yolocha eyo, árowa óthanana: ntakhara árino muhakhu mwinchipale.</verse>
				<verse number="23">Nave Yesu áhi wa ohuserya’we, Tchiri kinalocha wa nyuwo, wi mutchu mwanene muhakhu anarwa‐avolowa ni wukhuliwa mu Omwene wa Wirimu.</verse>
				<verse number="24">Nave’tho kinalocha wa nyuwo, eri yavakhiviru wi ekamila evire va mulako wa sikano, wopwaha wi mwanene muhakhu avolowe Omwene wa Wirimu.</verse>
				<verse number="25">Nave óhuserya, yíwalaya, yátikhina winchipale, elocha, Nave tani anáwerye ovuluwa?</verse>
				<verse number="26">Nave Yesu áháweha, álochano, Ela eri yohiweryeya ti atchu, nyenya itchu sothe sene siri soweryeya ti Muluku.</verse>
				<verse number="27">Vavo Petro áhákhula, ii wa Yowo, Onani, hiyo náhiya sothene ni otchara Nyuwo; nki vano n’narwa‐nikhala ni sheni?</verse>
				<verse number="28">Nave Yesu álochano, Tchiri kinalocha wa nyuwo, wi yenyu mwákitchanre Miyo, mu oyariwa’tho, Mwana a mutchu aniriye arwe‐akilathi va munyukhuni mtokotoko wa nchichimiho nawe, nyuwo’tho munarwa‐mukilathi va minyukhuni mitokotoko khumi na mili, othoriha maloko khumi na meli a Israyeli.</verse>
				<verse number="29">Nave othene yawo yáhiyale ipa, nari anna, nari arokora, nari atithi, nari amai, nari anamwane, nari imacha, ntakhara a nsina naka, enarwa‐yakhela sokoki?-?heryiwa sinchipale sene, nave enarwa‐evolowa okumi wohimala.</verse>
				<verse number="30">Nyenya anchipale ópacherya enarwa‐ekhala ókiserya, nave ókiserya enarwa‐ekhala ópacherya.</verse>
			</chapter>
			<chapter number="20">
				<verse number="1">Vawi Omwene wa Wirimu ori wophwanaphwana ni mutchu mwanene emusi, yowo ákhumale woshishelo orepela alipa‐muteko m’machani yawe ya mpesa.</verse>
				<verse number="2">Nave álakanniye ni alipa‐muteko, va erupiya ya meya emoha nihiku nimoha, áhárumiha o’machani wawe.</verse>
				<verse number="3">Nave ákhuma nsuwa niwenle, óna akina yemenle mahala ene va ntchachoni;</verse>
				<verse number="4">nave wa yawo áhi, Haweni nyuwo’tho m’machani, nave kinarwa‐kovahani yeyo eri yophwanela. Nave yawo yárowa.</verse>
				<verse number="5">Nave’tho ákhuma othana, nave’tho vothitimana nsuwa, éra emohamoha.</verse>
				<verse number="6">Nave vawachamela oshekuwa ákhuma, aphwanya akina yemenle; alochano, Mwemelele sheni wino mahala ene nsuwa nothene?</verse>
				<verse number="7">Yawo yálochano, Ntakhara hávovo mutchu án’repenle. Yowo álochano, Haweni nyuwo’tho o’machani iwo wa mpesa.</verse>
				<verse number="8">Nave váriaya oshekuwa, mwanene emacha áhi wa kapitao awe, Hawe witchane alipa‐muteko, wavahe yawo olivela waya, opacherye wa ókutchulela ophiyerya wa ópacherya.</verse>
				<verse number="9">Nave yawo órempwa vawachamela oshekuwa várúlaya, yáhákhela atchu othene erupiya ya meya emoha.</verse>
				<verse number="10">Nave ópacherya várúlaya, yáhányiherya wi enarwa‐yakhela yopwaha, nave yawo’tho yáhákhela othene erupiya ya meya.</verse>
				<verse number="11">Nyenya yawo yákhenlaya, yárokela wa mwanene emusi,</verse>
				<verse number="12">yi, Ókutchulela awo yáphara muteko elukuluku tonto nave mwáhálikanyiha yawo ni hiyo návilenle okhulumula wa nsuwa ni oviha waya.</verse>
				<verse number="13">Nyenya yowo áhákhula, ii wa mmoha a yawo, Mukhwaka, nkowonke, weyo hiwálakanne ni miyo va erupiya ya meya emoha?</verse>
				<verse number="14">Kusha yawá, orowe; ntakhara miyo kinakhwela ovaha wa owo ókutchulela ntoko wa weyo.</verse>
				<verse number="15">Honaweryeya wa miyo wera yeyo kinakhwelaka ni saka? Akhweya nitho ná nonanara ntakhara miyo kiri aphama?</verse>
				<verse number="16">Hiha ókutchulela enarwa‐ekhala ópacherya, nave ópacherya enarwa‐ekhala ókutchulela.</verse>
				<verse number="17">Nave Yesu arikimuwela o Yerusalemu, ákusha óhuserya khumi neli va mekhaya, nave va’phironi álochano,</verse>
				<verse number="18">Onani, n’nawela o Yerusalemu; nave Mwana a mutchu anarwa‐aveléliwa wa alipa‐ephepa atokotoko ni alipa‐orepa,</verse>
				<verse number="19">nave yawo enarwa‐emuthoriherya wi anaphwanela okhwa, enarwa‐emveléla wa amalapo wi emurohe ni omuwashula, ni omuthomeya; nave Yowo anarwa‐avíhiwa nihiku naneraru.</verse>
				<verse number="20">Vavo árwa wa Yowo amayaya a anamwane a Zebedayo ni anamwane awe ene, amkokhorela, ni oveka etchu wa Yowo.</verse>
				<verse number="21">Nave Yowo álochano, Onakhwela sheni? Yowo álocha, Lamulelani wi anamwane aka eli yala erwe‐ekhale, mukina o ntatani nanyu nolopwana, ni mukina o nothiana, mu Omwene anyu.</verse>
				<verse number="22">Nyenya Yesu áhákhula ii, Nyuwo hamunasuwela yeyo munavekanyu. Munawerya owuryerya ekahi yeyo kiniriaka kiwuryerye Miyo? Yawo yálochano, N’nawerya.</verse>
				<verse number="23">Yowo álochano, Ekahi aka munarwa‐muwuryerya tchiri: nyenya okhala o ntatani nolopwana waka, ni o nothiana, hori waka ovaha, nyenya ori wa yawo oryeheryeliwe ti Atithaka.</verse>
				<verse number="24">Nave khumi awo yíwalaya, yásarasareya murima ni anna eli awo.</verse>
				<verse number="25">Nyenya Yesu áhísitchanela yawo, ii, Munnasuwela wi mamwene a atchu ennisera mekhaya apwiya’ya, nave atokwene aya ennalapiha.</verse>
				<verse number="26">Hevarwa‐vakhala hihá wa nyuwo hoe: nyenya yowo anakhwela okhala mutokwene mwa nyuwo, anarwa‐akhala namarika‐mahi anyu;</verse>
				<verse number="27">nave yowo anakhwela okhala ópacherya mwa nyuwo, anarwa‐akhala kapuro anyu:</verse>
				<verse number="28">ntoko’tho Mwana a mutchu hárúle oruméliwa nyenya oruméla, ni oveléla okumi awe oliva wa atchu anchipale.</verse>
				<verse number="29">Nave yawo erikimkhuma m’Yeriko, muloko mtokotoko wa atchu wámtchara.</verse>
				<verse number="30">Nave onani, atchu évasi eli yákilathi mukhwipi mwa ephiro, yawo yíwalaya wi Yesu ámvira’vo, yákhuwela yi, Munimorele hiyo ikharari, Nyuwo Mwana a Davide.</verse>
				<verse number="31">Nave muloko’wo wáhahíha, wi emále. Nyenya yákhuwelasha, elocha, Apwiya, munimorele ikharari, Nyuwo Mwana a Davide.</verse>
				<verse number="32">Nave Yesu áhémela, awitchana, ii, Munakhwela kiwereleni sheni?</verse>
				<verse number="33">Yálochano, Apwiya, wi mitho ahu yone.</verse>
				<verse number="34">Nave Yesu áthanana, atannya mitho aya: nave vava yáhona’tho, emutchara.</verse>
			</chapter>
			<chapter number="21">
				<verse number="1">Nave vári yawo yáháchamela o Yerusalemu, ephiya o Betfage, o mwakoni wa Azitona, vavo Yesu árumiha óhuserya eli,</verse>
				<verse number="2">alochano, Rowani witchokoni yoluluwana ni nyuwo, nave vavo munarwa‐m’phwanya púru ómakiwa, ni mwanawe vamoha ni yowo, taphulani yawo, murweno wa Miyo.</verse>
				<verse number="3">Nave mutchu alocha etchu ni nyuwo, munarwa‐mwi, Apwiya ennamuthowa, nave vavo enárumiha.</verse>
				<verse number="4">Nave eyo yáhihihá, wi yeriwe yolochiwa ti mulipa‐miririmo wi,</verse>
				<verse number="5">Nkaléla ni mwana mwamuthiana a Zioni, Nkona, Mweneá anarwa wa weyo, Awitchachála ni owela va púru, Ni va mwápúru, mwana a enama ótesha murichi.</verse>
				<verse number="6">Nave óhuserya’wo yárowa, yera ntoko Yesu álénliye;</verse>
				<verse number="7">ekoka ni puru ni mwanawe, yiyathi va yowo sowara saya, akilathi Yowo vavo.</verse>
				<verse number="8">Nave anchipale ene a muloko’wo yáhátalela sowara saya va’phironi; nave akina yáheka makukhu a miri, yátalela m’phironi’mmo.</verse>
				<verse number="9">Nave miloko yomhólela ni yotchara, yákhuwela, wi, Hosana wa Mwana a Davide! Órélihiwa ti Yowo anórwa mu nsina na Apwiya! Hosana Wirimu‐rimu!</verse>
				<verse number="10">Nave ávolowiliye mu Yerusalemu etchoko yothene yátchukuruwa, elocha, Tani ola?</verse>
				<verse number="11">Nave miloko ya atchu yáhi, Ola ti mulipa‐miririmo Yesu a o Nazarete a Galileya.</verse>
				<verse number="12">Nave Yesu ávolowa o’mpa ya Muluku akumiherya vate othene ótumiha ni óthuma marocha, apirikisha ihasari sa awakakhanyiha icharama; ni minyukhu ya ótumiha ipompa’wo;</verse>
				<verse number="13">alochano, Yórepiwa, Empa’ka enatchuwiwa empa yovekela’mo; nyenya nyuwo mohera nikhuku na alipa‐ohuhula.</verse>
				<verse number="14">Nave yárwa wa Yowo o’mpa ya Muluku iwo atchu évasi ni órakala mecho, nave yápenushiwa.</verse>
				<verse number="15">Nyenya alipa‐ephepa atokotoko ni alipa‐orepa, yónilaya sotikiniha hiho Yowo énriye, ni anamwane erikimkhuwela o’mpa ya Muluku iwo wi, Hosana wa Mwana a Davide; yásarasareya murima, elochano, Munníwa enalochaya ala?</verse>
				<verse number="16">Nave Yesu álochano, Ai: hamwálanke, Muwanoni mwa makwiya ni awámwa mwáthoriherya sochichimiha?</verse>
				<verse number="17">Nave Yowo áháhiya, akhuma m’muchetcheni, arowa o Betaniya, akona wiwo.</verse>
				<verse number="18">Nave woshishelo, Yowo arikimkokela o muchetcheni, ávoliwa etala.</verse>
				<verse number="19">Nave ónniye mukúkhu mmoha va’phironi, áphiyerya vavo, aphwanya vahívovo etchu va yowo nyenya makúkhuru; Yowo álochano, Horwa‐wima’tho mahiku othene. Nave vavo mukúkhu’wo wányála.</verse>
				<verse number="20">Nave óhuserya yónnaya ela yátikhina, yi, Mukúkhu’wo wáhákuvela sheni onyála?</verse>
				<verse number="21">Nave Yesu áhákhula, alochano, Tchiriene kinalocha wa nyuwo, Mwakhalano nroromelo, ohikhwa minikwa, munarwa‐mwera tahi ela ya va mukúkhuru, nyenya khwino munarwa‐mulocha nari wa mwako’la, Nkateshiwa, ovonyiwe mu’nia, enarwa‐yeriwa.</verse>
				<verse number="22">Nave itchu sothe sene munirianyu mukohe mu ovekela, ni ororomela, munarwa‐mwakhela.</verse>
				<verse number="23">Nave Yowo ávolowiliye o’mpa ya Muluku, alipa‐ephepa atokotoko ni atokwene a atchu yámurwela arikimhusiha, elocha, Munera iha ni olamulelo wawihai? nave tani óvahileni olamulelo wawihiha?</verse>
				<verse number="24">Nave Yesu áhákhula, alochano, Miyo’tho kinokohani nsu nimoha, mwakiléla nenlo, Miyo’tho kinolélani ni olamulelo wawihai kinerakano iha.</verse>
				<verse number="25">Obatiso wa Yohane, onarwela wowi? Wirimu akhweya wa atchu? Nyenya yawo yákohana mukina ni mukhwawe, wi, Nihihá, Wirimu, Yowo analocha wa hiyo, Mwáhiyerye sheni omwiwelela?</verse>
				<verse number="26">Nyenya nihihá, Wa atchu, ninnova muloko’wo wa atchu; vawi othene ennamwera Yohane ntoko mulipa‐miririmo.</verse>
				<verse number="27">Nave yámwakhula Yesu, yi, Han’nasuwela hiyo. Yowo’tho álochano, Nave’tho Miyo nkolélani ni olamulelo wawihai kinerakano iha.</verse>
				<verse number="28">Nyenya munihai nyuwo? Mutchu árino anamwane eli; arwa yowo wa ópacherya ii, mwana we, hawe waphare muteko olelo m’machani’mmo mwa mpesa.</verse>
				<verse number="29">Nyenya yowo ákhocha, ii, Nkinakhwela miyo: nyenya vachuli vaya átcharuwa murima, arowa.</verse>
				<verse number="30">Nave árwa wa mukina owo, alocha ntoko mummo. Nave yowo áhákhula, ii, Kinarowa pwiya: nave hákele’wo.</verse>
				<verse number="31">Tani a eli awo énre yokhwela ya atithinnya? Yawo yálocha, Ópacherya owo. Yesu álochano, Miyo’tho kinalocha wa nyuwo, wi alipa‐mushokho ni athiana awóséla ennaholela nyuwo, ovolowa mu Omwene wa Wirimu.</verse>
				<verse number="32">Vawi Yohane áhorwelani mu ephiro yekhaikhai, nave hemwámwiwelenle: nyenya alipa‐mushokho ni athiana awóséla yámwiwelela: nave nyuwo, mónnanyu, hemwá?-?tcharuiye vachuli vaya, wi m’mwiwelele.</verse>
				<verse number="33">Wiryanani niphwanaphwaniho nikina. Vári mutchu, mwanene emusi, yowo áhála emacha ya mpesa, arukuryeryiha ekhuntale, athipa mummo movochela’mo mpesa, amaka empa, apoleyiha wa ólima emacha, arowa okina.</verse>
				<verse number="34">Nave mahiku a sawima yáchamenlaya árumiha akapuro awe wa ólima emacha’le, wakhela sawima saya.</verse>
				<verse number="35">Nave ólima’wo yákusha akapuro awe, emmana mmoha, emwipha mukina, emvonya maluku mukina.</verse>
				<verse number="36">Nave’tho yowo árumiha akapuro akina, awácha opwaha ópacherya’wo; nave yáwerela yawo ntoko mummo.</verse>
				<verse number="37">Nyenya vachuli vaya áhárumihela mwanawe, ii, Enarwa‐emwerela mwanaka mahala.</verse>
				<verse number="38">Nyenya ólima’wo yámonilaya mwana owo, yálocha mukina ni mukina, Ola ti mukelampa, hankeni, nimwiphe, nave hiyo n’narwa‐nikusha mikelampa’we.</verse>
				<verse number="39">Nave yámkusha, emriha okhwipi wa emacha, emwipha.</verse>
				<verse number="40">Vano mwanene emacha akonke, anarwa‐era sheni wa ólima’wo?</verse>
				<verse number="41">Yawo yálochano, Yowo anarwa‐atolosha wonanara ónanara yawo, aveléla emacha wa ólima akina, yawo enarwa‐ekokiherya wa yowo sawima va mahiku aya.</verse>
				<verse number="42">Yesu álochano, Hamwálankeru m’sorepa, Nluku nenlo yákhochilaya óteka empa Nenla nákhala muru wa munyethe: Ela yárwenle wa Apwiya, Nave eri yotikiniha m’mithoni mwahu?</verse>
				<verse number="43">Ntakhara awe kinalocha wa nyuwo, wi Omwene wa Muluku onarwa‐ovíhiwa wa nyuwo, ovahiwa wa atchu óvaha sawima sawe.</verse>
				<verse number="44">Nave yowo awúwa va nluku nla anarwa‐aphweya; nyenya va yowo n’nam’morele, n’narwa‐nimushila.</verse>
				<verse number="45">Nave alipa‐ephepa atokotoko ni aFarisi, yíwalaya maphwanaphwaniho awe, yásuwelasha wi analocha sa yawo.</verse>
				<verse number="46">Nave yákhwenlaya omphara, yáhóva miloko ya atchu, ntakhara yámwera wi ti mulipa‐miririmo.</verse>
			</chapter>
			<chapter number="22">
				<verse number="1">Nave Yesu áhákhula, úlumano’tho mwa maphwanaphwaniho, ii,</verse>
				<verse number="2">Omwene wa Wirimu onaphwanaphwana ni mutchu, mwene, yowo áryeheryenle mwanawe yólya ya othela,</verse>
				<verse number="3">arumiha akapuro awe, witchana awitchaniwa wuthelani wiwo: nave yawo heyákhwenle orwa.</verse>
				<verse number="4">Vavo’tho árumiha akapuro akina, alocha, Lélani awitchaniwa’wo, Onani, koryeherya yólya’ka: inyope saka, ni sonuna kohipha, ni itchu sothene sohitchwa: rwani wuthelani.</verse>
				<verse number="5">Nyenya yawo yáramusa, evinya, mukina o’macha wawe; mukina o marochani wawe:</verse>
				<verse number="6">nave óhala’wo yáphara akapuro awe, ewerela elomwe, ewipha.</verse>
				<verse number="7">Nyenya mwene áshimwa; aruma asurutato awe etolosha alipa‐wipha’le, yeyela etchoko aya.</verse>
				<verse number="8">Vavo álocha wa akapuro awe, Sa othela hihano sohitchwa, nyenya awitchaniwa’wo hephwanenle.</verse>
				<verse number="9">Ntakhara awe rowani nyuwo o makhulukano a iphiro, nave yawo muniryanyu mwaphwanye, itchanelani wuthelani wu.</verse>
				<verse number="10">Nave akapuro awo yákhuma o’phironi, ethukumanya othene yáphwannyaya, nari ónanara, nari aphama; nave othela iwo wásareya ni ókhala va sólya.</verse>
				<verse number="11">Nyenya mwene owo árúliye, owona avayólya awo, áhona mummo mutchu óhiwara yowara ya othela:</verse>
				<verse number="12">alochano, Mukhwaka we, wávolowile munno hai óhikhalano yowara ya othela? Nave yowo hárino masu.</verse>
				<verse number="13">Vavo mwene áhi wa órummwa, M’make yowo mata ni mecho, mvonyeni wipiphini ya vate; wiwo onarwa‐okhala wunla ni okhuriha minno.</verse>
				<verse number="14">Vawi awitchaniwa ti anchipale, nyenya óthanliwa ti awalakhanyeya.</verse>
				<verse number="15">Vavo aFarisi yárowa, evánela momukukuchela mu wuluma wawe.</verse>
				<verse number="16">Nave yárumiha wa Yowo óhuserya’ya, vamoha ni aHerode, yawo yálonche, Muhusiha, ninnasuwela wi muri éparipari, nave munnahusiha ephiro ya Muluku mweparipari tchiri, nave hamunathokororya mutchu mukina: vawi hamunaweha withoni wa atchu.</verse>
				<verse number="17">Ntakhara awe mun’léle hiyo, munupuwela sheni?</verse>
				<verse number="18">Onnemyereryiwa ovaha mushokho wa Kaisara, akhweya hoe? Nyenya Yesu ásuwela onanara waya, ii, Munakeherya sheni, ówoka nyuwo?</verse>
				<verse number="19">Nkakoniheni echarama ya mushokho. Nave yawo yámkusherya erupiya ya meya.</verse>
				<verse number="20">Nave Yowo áhi wa yawo, Ya wani eruku ela, ni orepa waya?</verse>
				<verse number="21">Elocha yawo, Ya Kaisara. Vavo Yowo áhi wa yawo, Ntakhara awe vahani wa Kaisara sawe sa Kaisara, ni wa Muluku sawe sa Muluku.</verse>
				<verse number="22">Nave yawo yíwalaya, yátikhina, emuhiya, evinya’vo.</verse>
				<verse number="23">Nihiku nenlo yárwa wa Yesu aSaduki, enalocha hawívovo ovinya’tho wa okhwa;</verse>
				<verse number="24">emukoha, elocha, Muhusiha, Mose áhi, Mutchu akhwa, ohikhala ni mwana, munnawe mukhani anarwa‐athela mwariye, amvíherye munnawe epyo.</verse>
				<verse number="25">Manki vári ni hiyo anna athanu neli: nave ópacherya áthela, ariméla óhikhala ni epyo, ahiya mwariye wa munnawe mukhani;</verse>
				<verse number="26">emohamoha anawili, ni aneraru, ophiyerya anethanu n’nawili.</verse>
				<verse number="27">Nave vokutchulela áriméla’tho muthiana owo.</verse>
				<verse number="28">Ntakhara awe muvinya’tho anarwa‐akhala mwara a wani a athanu neli awo? vawi othene yákhalano.</verse>
				<verse number="29">Nyenya Yesu áhákhula, ii wa yawo, Murimtcheka ohisuwela sorepiwa, nari ikuru sa Muluku.</verse>
				<verse number="30">Vawi muvinya’tho wa okhwa henathela, nari henatheliwa, nyenya enakhala ntoko angelo a Wirimu.</verse>
				<verse number="31">Nyenya sa ovinya wa okhwa, hemwálanke yeyo yálochiwe wa nyuwo ti Muluku, alocha,</verse>
				<verse number="32">Miyo kiri Muluku a Abrahamu, ni Muluku a Isake, ni Muluku a Yakobo?</verse>
				<verse number="33">Hari Muluku a alipa‐okhwa nyenya a akumi. Nave miloko ya atchu yíwalaya, yátikhina ni ohusiha wawe.</verse>
				<verse number="34">Nyenya aFarisi, yíwalaya wi ámáliha aSaduki, yámthukumanela.</verse>
				<verse number="35">Nave mmoha a yawo, muhusiha a malamulo, ámkoha ni omweha ii,</verse>
				<verse number="36">Muhusiha, nlamulo ntokotoko ti nivi na m’malamulo?</verse>
				<verse number="37">Nave Yesu áhi wa Yowo, Onarwa‐osivelana ni Apwiya Mulukuá ni murimá wothene, nave ni okumiá wothene, nave ni mirikuá yothene.</verse>
				<verse number="38">Nla n’ri nlamulo ntokotoko n’nopacherya.</verse>
				<verse number="39">Nave nanawili nolikanano tinla, Onarwa‐osivela mukhwá ntoko onirá wisivela mwanene mekhá.</verse>
				<verse number="40">Va malamulo ala meli ti vothomeya malamulo othene ni alipa‐miririmo.</verse>
				<verse number="41">Nave aFarisi yáthukumannaya, Yesu áhákoha,</verse>
				<verse number="42">ii, munupuwela hai sa Kristu? ori mwana a wani? Yawo yálochano, A Davide.</verse>
				<verse number="43">Yowo áhi wa yawo, Nave Davide m’munepa anamuromolela sheni Yowo, Apwiya, alocha,</verse>
				<verse number="44">Apwiya álocha wa Apwiyaka, Okhale va ntatani naka nolopwana, Ophiyerya Miyo kinarwa‐kiyathi amwichaniá vathi va mananiá.</verse>
				<verse number="45">Ntakhara awe Davide ámuromola Yowo Pwiya, hai oriye mwanawe?</verse>
				<verse number="46">Nave hárivovo mmoha áwenrye omwakhula masu. Nave hálipale murima mutchu mukina omkoha etchu opacherya nihiku nenlo.</verse>
			</chapter>
			<chapter number="23">
				<verse number="1">Vavo Yesu áhuluma ni miloko ya atchu ni óhuserya’we,</verse>
				<verse number="2">alocha, Alipa‐orepa ni aFarisi enakilathi va munyukhuni wa Mose;</verse>
				<verse number="3">ntakhara awe itchu sothe sene eniryaya yoléleni, erani nave mukhapelele: nyenya muhere ntoko miteko aya; vawi yawo ennuluma, nave henera.</verse>
				<verse number="4">Ahe, ennamaka mirichi yolimela ni yohosha votesha, ereya va makhatani a atchu; nyenya yawo anene mekhaya henakhwela osusa yeyo ni munwe aya.</verse>
				<verse number="5">Nyenya ennera miteko yothene wi yoneye wa atchu: vawi enunnuwiha oruku aya wa ihasiri saya,</verse>
				<verse number="6">yunnuwiha maroso, nave ennasivela mapuro a mahala va sólya ni minyukhu ya mahala mothukumanela,</verse>
				<verse number="7">ni mirechele m’matchachoni, ni witchaniwa ti atchu, Rabi.</verse>
				<verse number="8">Nyenya nyuwo muhitchaniwe, Rabi; vawi muhusihanyu ori mmoha, nave nyuwo othene muri anna.</verse>
				<verse number="9">Nave nyuwo muhiromole mukina atithinyu vathi vano, vawi orivo mmoha ti Atithinyu a Wirimu.</verse>
				<verse number="10">Nave muhitchaniwe muhóli, vawi orivo mmoha Muhóli anyu, ti Kristu.</verse>
				<verse number="11">Nyenya mtokotoko ópwaha a nyuwo anarwa‐akhala namarika‐mahi anyu.</verse>
				<verse number="12">Nave yowo anarwa‐ísinnuwiha mwanene mekhiye anarwa‐ayevihiwa; nyenya yowo aniyeviha mwanene mekhiye anarwa‐annuwihiwa.</verse>
				<verse number="15">Ochilu wa nyuwo alipa‐orepa ni aFarisi, Ówoka! ntakhara munaviravira o’nia ni o mokoni wera mutchu mmoha mulipa‐orukunuwa; nave aniriye akhale awihiha, munnamwera yowo mwana a gehena opwaha nyuwo wili.</verse>
				<verse number="16">Ochilu wa nyuwo ahóli évasi, yenyu munalocha, Yowo analupele oromola va empa ya Muluku, hemwaha; nyenya yowo analupele oromola va mivira ya empa ya Muluku, ori ótcheka.</verse>
				<verse number="17">Nyuwo ólosowa, ni évasi: vawi tivi eri yopwaha, khwino mivira, akhweya empa ya Muluku yeyo enéliha mivira eyo?</verse>
				<verse number="18">Nave’tho, Yowo analupele oromola vohelavo iphepa, hemwaha; nyenya yowo analupele oromola va yamahala ya vasulu vavo, ori ótcheka.</verse>
				<verse number="19">Nyuwo évasi, vawi tivi eri yopwaha yamahala khwino, akhweya vohelavo iphepa vavo vanéliha yamahala eyo?</verse>
				<verse number="20">Ntakhara awe ólupela oromola vohelavo iphepa, analupela va yeyo ni va sothene sa vasulu vaya.</verse>
				<verse number="21">Nave ólupela oromola va empa ya Muluku, analupela va yeyo ni va Yowo ókhala mummo.</verse>
				<verse number="22">Nave ólupela oromola Wirimu, analupela va munyukhu mtokotoko wa Muluku, ni va Yowo ókhala vavo.</verse>
				<verse number="23">Ochilu wa nyuwo, alipa‐orepa ni aFarisi, ówoka! ntakhara munaveléla yanekhumi ya mmiso wawunkhela, ni ya lókho, ni ya muhakwa, nave munahiya solimela sa malamulo, ti othoriha wekhaikhai, ni omorela ikharari, ni nroromelo: nyenya ihe mwáphwanela wera, ohihiya iha sene.</verse>
				<verse number="24">Ahóli évasi nyuwo, ohukula ichechema, nyenya ekamila munnamirya.</verse>
				<verse number="25">Ochilu wa nyuwo, alipa‐orepa ni aFarisi, ówoka! ntakhara munarapiha vate vaya va ekahi ni eparatho, nyenya m’puwa’mmo yawo ennasareya ni wákha ni ohíványa.</verse>
				<verse number="26">MFarisi weyo, évasi, nkapacherya orapiha mpuwa mwa ekahi ni eparatho, wi vate vaya’tho vakhale vawéla.</verse>
				<verse number="27">Ochilu wa nyuwo, alipa‐orepa ni aFarisi, ówoka! ntakhara munaphwanaphwana ntoko mahiye awuruleliwa ni kache awéla, yewo anoneya orera vate vaya, enasareya mpuwa’mmo ni makhuva a atchu ókhwa ni sotakhala sothe sene.</verse>
				<verse number="28">Hihá nyuwo’tho munoneya ékhaikhai va mithoni va atchu, nyenya mpuwa muri ósareya ni owoka ni ohiléleya.</verse>
				<verse number="29">Ochilu wa nyuwo, alipa‐orepa ni aFarisi, ówoka! ntakhara munamaka ipa sa va mahiyeni a alipa‐miririmo, nave munaryeherya mahiye a atchu ékhaikhai,</verse>
				<verse number="30">ni wi, Hiyo nakhanleke m’mahiku a makholo ahu, hanikakhanle akhwaya a nikhami na alipa‐miririmo.</verse>
				<verse number="31">Vavo munnichichimiherya mekhinyu, wi muri anamwane a yawo yíphale alipa‐miririmo.</verse>
				<verse number="32">Sariheryani nyuwo mweryo wa makholo anyu.</verse>
				<verse number="33">Inowa nyuwo, anamwane nyu a namarawe, munarwa‐muwerya hai otchawa olaka waya wa gehena?</verse>
				<verse number="34">Ntakhara a ela, onani, kinaruma wa nyuwo alipa‐miririmo, ni alipa‐miruku, ni alipa‐orepa: akina a yawo munarwa‐muwipha, mwathomeya; ni akina a yawo munarwa‐mwawashula mothukumanela mwanyu, ni wahosha, orwela witchokoni emoha, ophiyerya witchokoni ekina:</verse>
				<verse number="35">wawihiha wi n’rwe‐niphiye va nyuwo nikhami nothene, noyehiwa velaponi ya vathi vano, opacherya o nikhamini na Abele ékhaikhai owo, ophiyerya o nikhamini na Zakariya mwana a Barakiya, yowo mwámwiphalanyu véri va empa ya Muluku ni vohelavo iphepa vawe.</verse>
				<verse number="36">Tchiri kinalocha wa nyuwo, Itchu sothene iha sinarwa‐siphiya va atchu ala a mutano.</verse>
				<verse number="37">Kha, Yerusalemu, Yerusalemu, yowo anipha alipa‐miririmo, ni ovonyerya maluku yawo órummwa wa yowo! ohai kinatchunaka miyo othukumanya vamoha anamwaneá, ahe ntoko mwanakhu annathukumanya asanawe m’makuphelo awe, nyenya nyuwo hemwákhwenle hoe!</verse>
				<verse number="38">Onani, empanyu yohiyiwa wa nyuwo ya milepe.</verse>
				<verse number="39">Vawi kinalocha wa nyuwo, Hamurwa‐mukóna Miyo’tho, opacherya hihano, ophiyerya nyuwo munarwa‐mulocha. Órélihiwa ori Yowo anarwa mu nsina na Apwiya.</verse>
			</chapter>
			<chapter number="24">
				<verse number="1">Nave Yesu ákhuma o m’pa ya Muluku; nave óhuserya’we yárwa omoniha matekelo a empa ya Muluku eyo.</verse>
				<verse number="2">Nyenya Yowo áhákhula ii wa yawo, Hamunona iha sothene? Tchiri kinalocha wa nyuwo, hevarwa‐vakhala wino nluku nimoha va nikhwaya, nenlo han’rwa‐nimorihiwa.</verse>
				<verse number="3">Nave Yowo ákilanthiye, va mwakoni wa Azitona, óhuserya yámurwela va mekhiye, elocha, Mun’léle hiyo iho sinarwa‐sikhala lini? nave eneneryo ya ophiya wanyu ti sheni, ni makutchuwelo a mahiku a vathi vano?</verse>
				<verse number="4">Nave Yesu áhákhula ii wa yawo, Weheryani, ahohuweliheni mutchu.</verse>
				<verse number="5">Vawi anchipale enarwa‐ephiya mu nsina naka, elocha, Miyo ká Kristu, nave enarwa‐yahuweliha atchu anchipale.</verse>
				<verse number="6">Nyenya nyuwo munarwa‐m’pacherya wiwa sa ekhocho, ni ovuwa wa ekhocho: onani, muhipe murima: vawi ori wophwanela wi iha sikhale; nyenya okutchuwa hophiyale.</verse>
				<verse number="7">Vawi nloko nimoha na atchu n’narwa‐n’roshana ni nloko nikina, ni omwene ni omwene mukina; nave onarwa‐okhala etala ni ochikinyeya m’mapuro ori ori.</verse>
				<verse number="8">Nyenya sothene iha sinapacheryerya sososa.</verse>
				<verse number="9">Vavo enarwa‐yovelélani wuhoshiwani, ewiphani: nave nyuwo munarwa‐mukhala awichiwa ti atchu a maloko othene, ntakhara a nsina naka.</verse>
				<verse number="10">Nave vavo anchipale enarwa‐ekwachuliwa, evelélana mukina ni mukhwawe, yichana mukina ni mukhwawe.</verse>
				<verse number="11">Nave alipa‐miririmo ówoka anchipale enarwa evinya, ehuweliha anchipale.</verse>
				<verse number="12">Nave ntakhara a wachasha wa óhiléleya, osivelana wa atchu anchipale onarwa‐olala.</verse>
				<verse number="13">Nyenya yowo ólipiha wolipiha ophiyerya o makutchuwelo, yowo anarwa‐avuluwa.</verse>
				<verse number="14">Nave mitchaka eyo ya Omwene enarwa‐elaleyeryiwa velaponi yothene ya vathi vano, ekhale namona wa atchu a maloko othene; nave vavo enarwa‐ephiya makutchuwelo.</verse>
				<verse number="15">Ntakhara awe mwarwa‐mona yotakhala yotolosha elapo, yeyo yálochiwe ti Danieli mulipa‐miririmo, yemenle mu nipuroni nawéla (yowo álakhannye m’karatani asuwelashe:)</verse>
				<verse number="16">vavo yawo ari m’Yudeya etchawele o miakoni:</verse>
				<verse number="17">yowo ori vasulu va nipatho ahikhuruwe otesha sa m’pa mwawe;</verse>
				<verse number="18">ni yowo a m’machani ahikoke okusha yawikhunela’we.</verse>
				<verse number="19">Nyenya ochilu akhalano yawo órupala, ni awamwiha anamwane m’mahiku yawo!</verse>
				<verse number="20">Nave vekelani wi otchawa wanyu ohikhale va mahiku a nakhutu, nari va Sabata:</verse>
				<verse number="21">vawi vavo vanarwa‐vakhala sohoshasha, ntoko hevakhanle sawihihá, opacherya elapo yápachenryaya, ophiyerya hihano, ahe nave hevarwa‐vakhala’tho.</verse>
				<verse number="22">Nave yaháhiyaleke okhuvihiwa mahiku ala, hakávulushiwe mutchu mmoha: nyenya ntakhara a óthanliwa’wo mahiku yawo yákhuvihiwa.</verse>
				<verse number="23">Vavo mutchu alocha wa nyuwo, Onani, Kristu ori wino, nari iwo, muhimwakhulele;</verse>
				<verse number="24">ntakhara aKristu ówoka enarwa‐evinya, ni alipa‐miririmo ówoka, enarwa‐yoniha ineneryo sitokotoko ni sotikiniha; wawihihá wi yawoke, khwino onakhala woweryeya, óthanliwa’wo.</verse>
				<verse number="25">Onani kiholélani khuluwi vahiphiyale.</verse>
				<verse number="26">Ntakhara awe yalocha wa nyuwo, Onani, Yowo ori m’takhwani; muhiye’wo. Onani, ori m’pa; muhákhulele.</verse>
				<verse number="27">Vawi ntoko etari enarwela wiwo onakhuma nsuwa, yoneya ophiyerya wiwo onanéla nsuwa; wawihihá onarwa‐okhala’tho ophiya wawe wa Mwana a mutchu.</verse>
				<verse number="28">Wiwo wothe wene ori murutchu, marepo enathukumanela wiwo.</verse>
				<verse number="29">Nave vavo, sivinre sohosha sa mahiku yawo, nsuwa n’narwa‐nrípihiwa, nave mweri horwa‐woniha omwaléla waya, ni itheneri sinarwa‐simora, orwela wirimu, ni ikuru sa wirimu sinarwa‐sichikinyeya:</verse>
				<verse number="30">nave vavo vanarwa‐voneya mwirimuni, eneneryo ya Mwana a mutchu: nave maloko othene a velaponi ya vathi vano enarwa‐yisukutcha va nákhopeni, yona Mwana a mutchu arikimórwa va mekuni a wirimu, ni ikuru ni nchichimiho ntokotoko.</verse>
				<verse number="31">Nave Yowo anarwa‐arumiha angelo awe ni oruma otokotoko wa nipeka. Nave yawo enarwa‐ethukumanya óthanliwa awe witchekuni sheshe, o makutchuwelo a erimu ophiyerya makutchuwelo aya makina.</verse>
				<verse number="32">Nyenya huseryani ni mukúkhu niphwanaphwaniho naya; vári hihano murai aya ori waphovo, ophuwa makukhu aya, munnasuwela wi eyita yohachamela; hiha’tho nyuwo,</verse>
				<verse number="33">mwarwa‐mona hiho, suwelashani wi Yowo ori vakhiviru, ahe va milakoni.</verse>
				<verse number="34">Tchiri kinalocha wa nyuwo, Atchu ala herwa‐ekutchuwa, ophiyerya itchu sothene iha seriwe.</verse>
				<verse number="35">Erimu ni elapo ya vathi sinarwa‐sivinya’vo, nyenya masu aka herwa‐evinya’vo hoe.</verse>
				<verse number="36">Nyenya sa nihiku nla ni elukuluku aya hanasuwela mutchu mukina, nari angelo a Wirimu, nari Mwana, nyenya Atithi mekhaya.</verse>
				<verse number="37">Nave ntoko mahiku a Nowa, wawihihá onarwa‐okhala ophiya wawe wa Mwana a mutchu.</verse>
				<verse number="38">Vawi ntoko m’mahiku yale, ehiphiyale mahi, atchu yámólya ni owurya, yámthela ni otheliwa, ophiyerya nihiku nenlo Nowa ávolowiliye m’mwacheyani’mmo,</verse>
				<verse number="39">nave yawo heyásuwenle etchu, ophiyerya mahi yárúlaya, etolosha yawo othene, wawihihá onarwa‐okhala ophiya wawe wa Mwana a mutchu.</verse>
				<verse number="40">Vavo enarwa‐ekhala eli m’machani; mmoha anarwa‐akushiwa, ni mmoha anarwa‐ahiyiwa:</verse>
				<verse number="41">eli enarwa‐ekhala óshila va’shiloni; mmoha anarwa‐akushiwa, ni mmoha anarwa‐ahiyiwa.</verse>
				<verse number="42">Ntakhara awe lipelelani, vawi hamunasuwela nihiku naya nophiya Apwiya anyu.</verse>
				<verse number="43">Nyenya suwelani ela, wi mwanene empa ásuwenleke elukuluku tani mulipa‐wiya aniriye arwe, yowo akáshisha, nave hakémyerenrye wi vakhuvuliwe va’mpa vawe.</verse>
				<verse number="44">Ntakhara awe khalani nyuwo’tho awiryeherya; ntakhara mu elukuluku yeyo muhinupuwelanyu, Mwana a mutchu anarwa.</verse>
				<verse number="45">Tani ori kapuro óroromeleya, yowo pwiya’we ámkilathihaliye óweherya va nloko nawe, wavaha sólya va elukuluku yaphama?</verse>
				<verse number="46">A’kari kapuro’wo yowo pwiya’we, vophiya, anarwa‐amphwanya éraka yawihiha.</verse>
				<verse number="47">Tchiri, kinalocha wa nyuwo, wi anarwa‐amkilathiha yowo óweherya itchu sawe sothene.</verse>
				<verse number="48">Nyenya kapuro’wo ónanara alocha m’murimani mwawe, Pwiya’ka annalekelasha;</verse>
				<verse number="49">apacherya omana akapuro akhwawe, alya ni owurya vamoha ni óhapaliwa;</verse>
			</chapter>
			<chapter number="25">
				<verse number="1">Vavo Omwene wa Wirimu onarwa‐ophwanaphwanihiwa ni asimwali khumi, yawo yákunshe mithuko aya, ekhuma okumana ni mulipa‐othela.</verse>
				<verse number="2">Nave athanu a yawo yári ólosowa, ni athanu yári ówarála.</verse>
				<verse number="3">Vawi ólosowa’wo, yákushalaya mithuko aya, hayikushe?-?nryeno makhurwa:</verse>
				<verse number="4">nyenya a miruku awo yákusha makhurwa mu itchupa saya, vamoha ni mithuko aya.</verse>
				<verse number="5">Nave mulipa‐othela ásheleliwiye, othene awo yáhoséla, erupa.</verse>
				<verse number="6">Nyenya ohiyu eriyari vári okhuwela, Onani, mulipa‐othela! khumani okumanano.</verse>
				<verse number="7">Vavo yávinya asimwali othene ala, eryeherya mithuko aya.</verse>
				<verse number="8">Nave ólosowa yáhi wa ówarála, Nivaheni makhurwa’nyu makina; ntakhara mithuko ahu enamshipha.</verse>
				<verse number="9">Nyenya ówarála yáhákhula yi, Akhweya enirimhikhwanela wa hiyo ni nyuwo: nyenya tchiriene rowani wa alipa‐otumiha marocha, nave mwithumele mekhinyu.</verse>
				<verse number="10">Nave yawo erikimrowa othuma, mulipa‐othela áphiya; nave óryeheryeya’wo yávolowano vamoha muthelani: nave áwala va milakoni.</verse>
				<verse number="11">Nyenya vachuli vaya yárwa’tho asimwali akina’wo, yi, Pwiya, Pwiya, munihulele hiyo.</verse>
				<verse number="12">Nyenya yowo áhákhula, ii, Tchiri kinalocha wa nyuwo, nkinosuwelani nyuwo.</verse>
				<verse number="13">Ntakhara awe shishani, vawi hamunasuwela nihiku naya, nari elukuluku aya.</verse>
				<verse number="14">Vawi ntoko mutchu, órowa o mukwahani, áhítchana akapuro awe, aveléla wa yawo muhakhu awe.</verse>
				<verse number="15">Nave wa mmoha ávaha icharama sa matalente thanu, ni wa mukina pili, ni wa mukina emoha; wa yawo othene ntoko miruku aya; arowa yowo.</verse>
				<verse number="16">Vavo yowo ákhenle icharama thanu, árowa othuma marocha, áchererya’vo icharama sikina thanu.</verse>
				<verse number="17">Emohamoha’tho owo a pili iho, áháchererya sikina pili.</verse>
				<verse number="18">Nyenya yowo ákhenle emoha owo árowa, akacha vathi, avitha echarama ya pwiyawe.</verse>
				<verse number="19">Nave valekenle winchipale, ákoka pwiya a akapuro awo, álakhanyeryano vamoha.</verse>
				<verse number="20">Nave yowo ákhenle icharama sa matalente thanu árwa, arino icharama sikina thanu, alocha, Pwiya, mwákivaha icharama sa matalente thanu, onani kiháchererya’vo icharama sikina thanu.</verse>
				<verse number="21">Pwiya’we áhi wa yowo, Yaphama, kapuro weyo aphama ni óroromeleya; wári óroromeleya ni itchu sikhani, kinakilathiha weyo va itchu sinchipale: volowa weyo wuhakalalani wa pwiyá.</verse>
				<verse number="22">Nave owo’tho a icharama pili árwa, ii, Pwiya, mwákivaha miyo icharama pili; onani, kiháchererya’vo icharama sikina pili.</verse>
				<verse number="23">Pwiya’we áhi wa yowo, Yaphama kapuro weyo aphama ni óroromeleya; wári óroromeleya ni itchu sikhani, kinakilathiha weyo va itchu sinchipale: volowa weyo wuhakalalani wa pwiyá.</verse>
				<verse number="24">Nave yowo’tho ákhenle echarama emoha, árwa, ii, Pwiya kihosuwelani nyuwo wi muri mutchu awuma, ókakatcha wiwo mwahámisalanyu’wo, ni óthukumanya wiwo mwaháverenlanyu’wo:</verse>
				<verse number="25">kihóva miyo, korowa, kivitha vathi echarama’nyu: onani, murino yawinyu.</verse>
				<verse number="26">Nyenya pwiya’we áhákhula, ii wa yowo, Kapuro weyo ónanara ni óyere, wásuwela wi kinakakatcha wiwo kaháminsaka’wo,</verse>
				<verse number="27">ni othukumanya wiwo kahávere?-?nlaka’wo, ntakhara awe wáphwanela, wi okáveléla icharama saka wa ópoleyiha icharama, nave miyo vokóka nkákusha saka ni yawachererya’ya.</verse>
				<verse number="28">Ntakhara awe víhani wa yowo echarama eyo, m’vahe wa owo orino icharama khumi.</verse>
				<verse number="29">Vawi wa yowo orino, enarwa‐evahiwa, nave yowo anarwa‐akhalano sawácha: nyenya wa yowo ahínono, enarwa‐evíhiwa, nari yeyo áriyeno.</verse>
				<verse number="30">Nave vonyani kapuro’wo a’theru wipiphini ya vate; wiwo onarwa‐okhala wunla ni okhuriha minno.</verse>
				<verse number="31">Nyenya Mwana a mutchu aniriye arwe mu nchichimiho nawe, vamoha ni angelo othene, vavo Yowo anarwa‐akilathi va munyukhuni mtokotoko wa wárya wawe:</verse>
				<verse number="32">nave enarwa‐ethukumana va mithoni vawe atchu a miloko yothene: nave Yowo anarwa‐amwa?-?lanyiha yawo mukina ni mukina, ntoko mukukhula anamwalanyihiye ipuchepuche ni ipuri:</verse>
				<verse number="33">anarwa‐emesha ipuchepuche o ntatani nawe nolopwana, nyenya ipuri o nothiana.</verse>
				<verse number="34">Vavo Mwene owo anarwa‐alocha wa yawo o ntatani nawe nolopwana, Rwani wino nyuwo órélihiwa a Atithaka, volowani mu Omweneni woryeheryiwa wa nyuwo va opacherya waya wa elapo ya vathi:</verse>
				<verse number="35">vawi kávoliwa etala, nave mwákivaha Miyo olya; kávoliwa ntchanana, nave mwákiwuryiha Miyo; kári mulecho, nave mwákakhela Miyo;</verse>
				<verse number="36">epwitikiri Miyo, nave mwákiwariha; káhicheliwa, nave mwárwa warerya ni Miyo; kári mu kariposo, nave mwárwa wa Miyo.</verse>
				<verse number="37">Vavo ékhaikhai enarwa‐emwakhula Yowo wi, Apwiya, náwonneni Nyuwo lini a’tala, nave hiyo náhólyihani? nari antchanana, nave hiyo náhówuryihani?</verse>
				<verse number="38">Nave náwonneni Nyuwo lini mulecho, nave náwákhelani, nari epwitikiri, nave náhowarihani?</verse>
				<verse number="39">Nave náwonneni Nyuwo lini awicheliwa, nari mu kariposo, nave nárwa wa Nyuwo?</verse>
				<verse number="40">Nave Mwene owo anarwa‐ákhula ii wa yawo, Tchiri kinalocha wa nyuwo, Ntakhara mwáherela mmoha a annaka, nari akhanikhani ala, mwákerenle yeyo Miyo.</verse>
				<verse number="41">Vavo Yowo anarwa‐alocha wa yawo o ntatani nothiana, Vinyani wa Miyo awulumeliwa nyuwo, o moroni wa ilukuluku sothene wawiseleliwa Musaserya ni arummwa’we:</verse>
				<verse number="42">vawi kávoliwa etala, nave hemwákivahile Miyo olya: kávoliwa ntchanana, nave hemwákiwuryihale Miyo:</verse>
				<verse number="43">kári mulecho, nave hemwákákhenle Miyo: epwitikiri nave hemwákiwarihale Miyo: awicheliwa, ni mu kariposo, nave nyuwo hemwárúle warerya ni Miyo.</verse>
				<verse number="44">Vavo enarwa‐yakhula yawo’tho, wi, Apwiya, náwonneni nyuwo lini a’tala, nari antchanana, nari mulecho, nari epwitikiri, nari mu kariposo, nave hiyo hanóruménleni Nyuwo.</verse>
				<verse number="45">Vavo Yowo anarwa‐awakhula yawo wi, Tchiri kinalocha wa nyuwo, Ntakhara hamwérenle yeyo mmoha a ala akhanikhani, hemwákerenle yeyo Miyo.</verse>
				<verse number="46">Nave yala enarwa‐eya wulakiwani wa mahiku othene; nyenya ékhaikhai wukumini wa mahiku othene.</verse>
			</chapter>
			<chapter number="26">
				<verse number="1">Nave vári Yesu ámanliye masu othene yala, áhi wa óhuserya’we,</verse>
				<verse number="2">Munnasuwela wi vokona mahiku meli Paskha anaphiya, nave Mwana a mutchu anirimveléliwa othomeyiwa va mwikimanyo.</verse>
				<verse number="3">Vavo yáthukumana alipa‐ephepa atokotoko, ni atokwene a atchu, o ntchachoni na mutokwene a ephepa, nsina nawe Kayafa;</verse>
				<verse number="4">evánela wi emphare Yesu ni owoka, emwiphe.</verse>
				<verse number="5">Nyenya yálocha, Va nihiku na yólya eyo hoe, wi vahikhale onyakula wa atchu.</verse>
				<verse number="6">Nave Yesu áriye m’Betaniya, m’pa mwa Simoni a marecha,</verse>
				<verse number="7">árwa wa Yowo muthiana, arino etchupa ya alabastero ya makhurwa awunkhela phama a esisapo yorekama, amínela va muruni vawe, Yowo arikimkilathi va yólya.</verse>
				<verse number="8">Nyenya óhuserya yónilaya, yáhipa murima, elocha, Ntakhara sheni opahula wiwo?</verse>
				<verse number="9">Vawi makhurwa’la ekátumihiwa ni icharama sinchipale, sivahiwa atchu óhawa.</verse>
				<verse number="10">Nyenya Yesu ásuwenliye áhi wa yawo, Munerela sheni sawukhula wa muthiana owo? vawi ákérela Miyo muteko waphama.</verse>
				<verse number="11">Ntakhara mahiku othene murino óhawa vamoha ni nyuwo; nyenya hamuri ni Miyo mahiku othene.</verse>
				<verse number="12">Vawi muthiana owo, áhenliye makhurwa’la va mwílini vaka, ákerela ela ovithiwa waka.</verse>
				<verse number="13">Tchiri kinalocha wa nyuwo, Wothe wene mitchaka yaphama eniryaya elaleyeryiwe mwilaponi yothene ya vathi vano, ela yeyo muthiana owo énriye enarwa‐yulumiwa’tho, yomupuwelano yawe.</verse>
				<verse number="14">Vavo mmoha a khumi neli awo, nsina nawe Yudase Isikariote, árowa wa alipa‐ephepa atokotoko, ii, Munakhwela okivaha sheni, nave miyo kinarwa‐kimveléla Yowo wa nyuwo?</verse>
				<verse number="15">Nave yawo yámwálakhanyerya yowo icharama sawéla makhumi mararu.</verse>
				<verse number="16">Nave opacherya vavo yowo áhavyavya elukuluku yaphama yawi amveléle Yowo.</verse>
				<verse number="17">Nave nihiku nopacherya na epau yohikhala ni yoruruvaliha, óhuserya yárwa wa Yesu, yi, Ti wowi munakhwelanyu naryeherye Paskha wi mwalye?</verse>
				<verse number="18">Álocha Yowo, Rowani o muchetcheni wa mutchu neshe, mwaloche wa yowo, Muhusiha ani, Elukuluku aka ennáchamela; kinarwa‐kilya Paskha owannyu vamoha ni óhuserya’ka.</verse>
				<verse number="19">Nave óhuserya yáhéra ntoko énriye wáléla, eryeherya Paskha.</verse>
				<verse number="20">Nave vophiya oshekuwa, Yowo ámkilathi va yólya vamoha ni óhuserya khumi neli;</verse>
				<verse number="21">Nave erikimólya, Yowo áhi, Tchiri kinalocha wa nyuwo, mmoha a nyuwo anarwa‐akiveléla Miyo.</verse>
				<verse number="22">Nave yawo yáthanana otokotoko, epacherya olochano mmoha mmoha, Khwino ti miva nki, Apwiya?</verse>
				<verse number="23">Nave Yowo áhákhula ii, Yowo anaryerya vamoha ni Miyo ntata nawe m’parathoni, yola anarwa‐akiveléla Miyo.</verse>
				<verse number="24">Mwana a mutchu anarowaru, ntoko wárepiwa sa Yowo; nyenya ochilu orino mutchu yowo anamveléle Mwana a mutchu! okákhala phama wa mutchu yowo aháyariweke.</verse>
				<verse number="25">Nave Yudase, omveléla owo áhákhula ii, Khwino ti miva nki, Rabi? Yowo alochano, Weyo wohihihá.</verse>
				<verse number="26">Nave yawo erikimólya, Yesu ákusha epau, aréliha, ameya; nave ávahiliye wa óhuserya, áhi, Kushani, lyani; ela ti mwíli aka.</verse>
				<verse number="27">Nave ákunshiye ekahi, áthamalela, avaha wa yawo, alocha, Muwurye ela nyuwo othene,</verse>
				<verse number="28">vawi ela ti nikhami naka na olakana, noheliwa ntakhara a atchu anchipale ovíha’vo sotcheka.</verse>
				<verse number="29">Nave kinalocha wa nyuwo, nkirwa‐kiwurya’tho yawima ela ya mpesa, ophiyerya nihiku nenlo kiniriaka kirwe‐kiwurye eyo yahihano, vamoha ni nyuwo, mu Omwene wa Atithaka.</verse>
				<verse number="30">Nave yípale ntchipo, yákhuma oya o mwakoni wa Azitona.</verse>
				<verse number="31">Vavo Yesu álochano, Nyuwo othene munarwa‐mukwachuliwa ntakhara a Miyo, ohiyu yola: vawi worepiwa, Kinarwa‐kimana mukukhula, Nave sinarwa‐simwalamwala Ipuchepuche sa muloko’wo.</verse>
				<verse number="32">Nyenya kivinnye kinarwa‐kohólelani o Galileya.</verse>
				<verse number="33">Nyenya Petro álochano, Khwino othene enarwa‐ekwachuliwa ntakhara a Nyuwo, miyo nkirwa‐kikwachuliwaru nari.</verse>
				<verse number="34">Yesu áhi wa yowo, Tchiriene kinalocha wa weyo, wi ohiyu yola, muthupi ohipale, onarwa‐okikhocha Miyo oraru.</verse>
				<verse number="35">Petro álochano, Nari miyo kinakhwa ni Nyuwo, nkirwa‐kokhochani Nyuwo hoe. Yáhihihá’tho óhuserya othene.</verse>
				<verse number="36">Vavo Yesu árwa ni yawo o nipuroni notchuwiwa Getsemane, alocha wa óhuserya’we, Khalani nyuwo vava, kirowe iwo kavekele.</verse>
				<verse number="37">Nave ákusha vamoha ni Yowo Petro ni anamwane eli a Zebedayo, apacherya othanana ni ohawa winchipale m’murimani.</verse>
				<verse number="38">Vavo álochano, Okumi aka ori wohuruweliwa ni othanana wophiyano wukhwani: khalani vava nave mushishe vamoha ni Miyo.</verse>
				<verse number="39">Nave áya vahólo tonto, athipela eyuchi vathi, avekela, ii, Atithi, khwino onaweryeya, ekahi ela epwahe va Miyo; nyenya tahi mummo kinakhwelelaka Miyo, nyenya Nyuwo.</verse>
				<verse number="40">Nave árwa wa óhuserya, áphwanya erikimrupa, alocha wa Petro, Mano tihihá? hamunawerya oshisha ni Miyo elukuluku emoha?</verse>
				<verse number="41">Shishani ni ovekela, wi muhivolowe mu wehiwa: munepa ori wokhwela tchiri, nyenya mwíli wa enama ori wochetcheya.</verse>
				<verse number="42">Wili’tho árowa, avekela, ii, Atithaka, khwino ela enirimhipwaha, nyenya kiwurye ela, okhwela wanyu weriwe.</verse>
				<verse number="43">Nave ákoka’tho, áphwanya erikimrupa, vawi iyaphi saya sálimela ni ikhove.</verse>
				<verse number="44">Nave áháhiya wili’tho, avekela elukuluku yaneraru, íhihá’tho masu yawo.</verse>
				<verse number="45">Vavo árwa wa óhuserya, alochano, Konani elukuluku yohala, mwitchuwe: onani, elukuluku yophiya, nave Mwana a mutchu oveléliwa m’matani mwa alipa‐otcheka.</verse>
				<verse number="46">Vinyani, n’rowe, nkonani okiveléla owo ori vakhiviru.</verse>
				<verse number="47">Nave Yowo arikimlocharu, onani, Yudase, mmoha a khumi neli awo, árwa, nave vamoha ni yowo muloko mtokotoko wa atchu, ni malema ni miuputcho, orwela wa alipa‐ephepa atokotoko ni atokwene a atchu.</verse>
				<verse number="48">Nyenya ómveléla owo áhávaha eneneryo, alocha, Yowo kiniriaka kimunúle ti Yowo, mumphare.</verse>
				<verse number="49">Nave vavo árwa wa Yesu, ii, Mosheliwa, Rabi; amunúla.</verse>
				<verse number="50">Nave Yesu áhi wa yowo, Mukhwaka, ntakhara sheni orwelá weyo? Vavo yawo yárwa, ephara Yesu ni mata, emwakuviha.</verse>
				<verse number="51">Nave onani, mmoha a yawo yári vamoha ni Yesu, áhókola ntata nawe, ahulula nlema nawe, apopha kapuro a mutokwene a ephepa, akwasa naru nawe.</verse>
				<verse number="52">Vavo Yesu álochano, Nkakokiha nlema ná mu nrupeloni’mmo, vawi othene óphara nlema enarwa‐etoloshiwa ni nlema.</verse>
				<verse number="53">Akhweya onupuwela wi nkiwerya ovekela Atithaka, nave Yowo anakirumihela hihano vava miloko ya angelo opwaha khumi neli?</verse>
				<verse number="54">Nyenya vawihihá sorepa sinarwa‐sikhwanelihiwa hai, vawi, ori wophwanela okhala hihá?</verse>
				<verse number="55">Va elukuluku eyo Yesu áhi wa miloko eyo ya atchu, Mwákhuma okikusha Miyo ni malema ni miuputcho, ntoko mulipa‐ohuhula? Nihiku n’nihiku kámkhala va’mpa ya Muluku ohusiha; nave hemwákiphanre?</verse>
				<verse number="56">Nyenya iha sothe sene sákhala, wi sorepiwa sa alipa‐miririmo seriwe. Vavo óhuserya othene yámuhiya, etchawa.</verse>
				<verse number="57">Nave óphara Yesu awo yámveléla wa Kayaía, mutokwene a ephepa, wiwo yáthukumannaya alipa‐orepa ni atokwene ene.</verse>
				<verse number="58">Nyenya Petro ámtchara ochaichai, ophiyerya o ntchachoni na mutokwene a alipa‐ephepa, avolowa’mo, akilathi ni akapitao, wi óne makutchuwelo.</verse>
				<verse number="59">Nave alipa‐ephepa atokotoko ni atokwene a milachu othene yáhávyavya namona awotha óvanyiha Yesu, wi yamwiphe;</verse>
				<verse number="60">nyenya heyámphwanyile, nari anamona awotha anchipale yárwa.</verse>
				<verse number="61">Nyenya vachuli vaya yárwa eli, yi, Ola álocha, Kinawerya opahula empa ya Muluku, ni omaka’tho m’mahiku mararu.</verse>
				<verse number="62">Nave mutokwene a alipa‐ephepa áhémela, ii wa Yowo, Honákhula etchu? ti sheni ela yeyo enohelelaya?</verse>
				<verse number="63">Nyenya Yesu árimkhala lakalaka. Nave mutokwene a alipa‐ephepa álochano, Kinolupeliha Weyo va Muluku a okumi, wi on’léle hiyo Weyo wári Kristu, Mwana a Muluku.</verse>
				<verse number="64">Yesu áhi wa yowo, Wohihihá, nyenya’tho kinalocha wa weyo, Opacherya hihano munarwa‐mona Mwana a mutchu arikimkilathi va ntatani nolopwana na ikuru, ni ophiya va mekuni a wirimu.</verse>
				<verse number="65">Vavo mutokwene a alipa‐ephepa áháhulasha sowara sawe, ii, Anerela Muluku opwalu: n’návya hai anamona akina? Onani hihano mohiwa opwalu’wo.</verse>
				<verse number="66">Yawo yáhákhula yi, Ori óphwanela omwipha.</verse>
				<verse number="67">Vavo yawo yámtaphela mara withoni wawe, emuotopola: nave akina yámmana nipurata, yi,</verse>
				<verse number="68">Onanyiherye hiyo Kristu Weyo: Ómanne Weyo pani?</verse>
				<verse number="69">Nave Petro ákilathi vate o ntchachoni: nave mwali árwa wa yowo, alocha, Weyo’tho wári ni Yesu a Galileya.</verse>
				<verse number="70">Nyenya ákhocha va mithoni va atchu othene, wi, Yeyo onalochá nkinasuwela.</verse>
				<verse number="71">Nave ákhumaliye va milakoni, muthiana mukina ámona, ii wa yawo a vavo, Owo’tho ári ni Yesu Mnazarayo.</verse>
				<verse number="72">Nave wili’tho ákhocha ni olupela, wi, Nkinasuwela mutchu’wo.</verse>
				<verse number="73">Nave evinre elukuluku tonto, yawo awemela’vo yárwa, yi wa Petro, Eparipari, weyo’tho ori a yawo ale; vawi malocheloá ennosuwanyeiha weyo.</verse>
				<verse number="74">Vava yowo ápacherya oruwana ni olupela, wi, Nkinasuwela mutchu’wo.</verse>
				<verse number="75">Nave vavo muthupi wáhípa. Nave Petro áhupuwela masu a Yesu álonchiye, Ohipale muthupi onarwa‐okikhocha oraru. Nave ákhumela vate, anla ni ososa murima.</verse>
			</chapter>
			<chapter number="27">
				<verse number="1">Nave vaphiyalaya woshishelo, alipa‐ephepa atokotoko ni atokwene a atchu othene yávánela somwerela Yesu, wi emwiphe:</verse>
				<verse number="2">nave yámmaka, erowano, emveléla wa Pilato chamasowa owo.</verse>
				<verse number="3">Vavo Yudase yowo ámvelénle, ónniye wi Yowo ávanyihiwa wi akhwe, átcharuwa, akokiha icharama iho sawéla makhumi mararu wa alipa‐ephepa atokotoko ni atokwene,</verse>
				<verse number="4">alocha, Káhera yonanara miyo, kávelénlaka nikhami nohitcheka. Nyenya yawo yáhi, Ti sheni wa hiyo? wisonele mekhá.</verse>
				<verse number="5">Nave yowo áriha vathi icharama iho va’mpa ya Muluku, avinya’vo, íheya mekhiye va’shikoni.</verse>
				<verse number="6">Nave alipa‐ephepa atokotoko yákusha icharama iho, yi, Wohemyereryiwa wiyathi mu yothukumanyiherya icharama sa Muluku, ntakhara ti oliva wa nikhami.</verse>
				<verse number="7">Nyenya yálakana, ethumano emacha ya mulipa‐wúpa miapu, ekhale mahiye a alecho.</verse>
				<verse number="8">Ntakhara awe emacha yela yátchuwiwa, Emacha‐ya‐nikhami, ophiyerya olelo vava.</verse>
				<verse number="9">Vavo yákhwanela yolochiwa ti Yeremiya mulipa‐miririmo, ni wi, Nave yawo yákusha icharama iho sawéla makhumi mararu, Esisapo ya ole yawalakhanyeryiwa esisapo awe, Yowo anamwane awo a Israyeli yálakhanyenryaya esisapo awe;</verse>
				<verse number="10">Nave yáveléla othuma emacha ya mulipa‐wúpa miapu, Ntoko ákilamulenliye miyo Apwiya.</verse>
				<verse number="11">Nave Yesu áhémela okhoveni wa chamasowa, nave chamasowa owo ámkoha wi, Weyo wá Mwene a aYuda?</verse>
				<verse number="12">Nave Yesu áhi wa yowo, Weyo wohihihá. Nave mu ohelela waya ni alipa‐ephepa atokotoko ni atokwene, Yowo hákhunle etchu.</verse>
				<verse number="13">Vavo Pilato álochano, Honiwa itchu sinchipale sawihiha enohelelaya Weyo?</verse>
				<verse number="14">Nave hákhunle, nari nsu nimoha, wawihihá wi chamasowa átikhina.</verse>
				<verse number="15">Nave va Paskha chamasowa ákhovelela otaphulela atchu mmoha a mukariposo, yowo yámukhwelaya.</verse>
				<verse number="16">Nave va mahiku yawo yári ni a mukariposo ósuwanyeya, nsina nawe, Baraba.</verse>
				<verse number="17">Ntakhara awe yáthukumannaya, Pilato álochano, Munakhwela ani wi kotaphuleleni? Baraba khwino Yesu, ótchuwiwa Kristu?</verse>
				<verse number="18">Vawi ásuwela wi yawo yámveléla Yowo mwa nrima.</verse>
				<verse number="19">Nave Pilato arikimkilathi va munyukhuni wothoriherya, mwariye árumiha wa yowo olocha, Muhere etchu ni mutchu ékhaikhai owo; vawi olelo mulohani kihukhuliwa winchipale ntakhara a Yowo.</verse>
				<verse number="20">Nyenya alipa‐ephepa atokotoko yátunyerya atchu wi eveke Baraba, nyenya wi etoloshe Yesu.</verse>
				<verse number="21">Nyenya chamasowa áhi wa yawo, Ovi a awo eli munakhwelanyu kotaphuleleni?</verse>
				<verse number="22">Nave yawo yáhi, Baraba. Pilato álochano, Nki kini kere sheni ni Yesu, ótchuwiwa Kristu? Othene yáhi, Athomeyiwe va mwikimanyo.</verse>
				<verse number="23">Nave yowo áhi, Ntakhara sheni? enre yonanara sheni? Nyenya yawo yákhuwelasha wopwaha, Athomeyiwe va mwikimanyo.</verse>
				<verse number="24">Nyenya Pilato ónniye wi hákhwani?-?herya, nyenya wi wápwaha onyakula, ákusha mahi, anyawa mata va mithoni va muloko’wo, ii, Miyo nkinono otcheka n’nikhami na mutchu’la ékhaikhai, mwisonele mekhinyu.</verse>
				<verse number="25">Nave atchu othene yáhákhula, ni wi, Nikhami nawe n’ri va hiyo ni va anamwanahu.</verse>
				<verse number="26">Vavo yowo áhátaphulela Baraba, nyenya áwashula Yesu, amveléla wi emuthomeye va mwikimanyo.</verse>
				<verse number="27">Vavo asurutato a chamasowa yákusherya Yesu o ntchachoni na milachu, emuthukumanyiherya muloko aya wothene.</verse>
				<verse number="28">Nave yárula malaya awe, emuwariha malaya ósherya a omwene.</verse>
				<verse number="29">Nave yávathanya korowa awe a miwa, emwiyathi va muruni vawe, ni eheche mu ntatani nawe nolopwana; nave yákokhora vathi vahólo vawe, emwerela elomwe, yi, Mosheliwa, Mwene a aYuda:</verse>
				<verse number="30">Emutaphela mara, ekusha eheche, emmana va muruni.</verse>
				<verse number="31">Nave yámanlaya omwerela elomwe, yárula malaya’le, emuwariha malaya’we a mwanene mekhiye, emuhóliha omuthomeya va mwikimanyo.</verse>
				<verse number="32">Nave erikimkhuma yáphwanya mutchu a o Kurene, nsina nawe Simoni, emwakéleliha wi ateshe mwikimanyo awe.</verse>
				<verse number="33">Nave yárúlaya o nipuroni nsina naya Golgota, yeyo eri yolocha,</verse>
				<verse number="34">Nipuro‐na‐nikarakasa, yámuwuryiha vinyo otakaherya ni wamwe; nave Yowo álawihaliye, hákhwenle owurya.</verse>
				<verse number="35">Nave yámuthomeiyaya, yákawana sowara sawe ni weherya ehako:</verse>
				<verse number="36">ekilathi, emulipelela wiwo.</verse>
				<verse number="37">Nave yáhiyathi vasulu va muru vawe nthowa nawe norepiwa: Ola ti Yesu Mwene a aYuda.</verse>
				<verse number="38">Vavo yáthomeya vamoha ni Yowo alipa‐ohuhula eli, mmoha va ntatani nolopwana ni mukina va nothiana.</verse>
				<verse number="39">Nave atchu óvira’vo yámuruwana, ni ochikinya miru aya,</verse>
				<verse number="40">yi, Nki Weyo ópahula empa ya Muluku, ni omaka’tho m’mahiku mararu, nkivulushe Weyo mekhá: wári Mwana a Muluku, nkakhuruwa va mwikimanyo’vo.</verse>
				<verse number="41">Hihá’tho alipa‐ephepa atokotoko, vamoha ni alipa‐orepa ni atokwene yámwerela elomwe, yi, Avulusha akina, hawerya wivulusha mekhiye.</verse>
				<verse number="42">Ari Mwene a aYuda: akhuruwe vano va mwikimanyo, nave n’naroromela va Yowo.</verse>
				<verse number="43">Annaroromela Muluku; Yowo amvulushe hihano, ámkhwelaka: vawi áhi, Miyo ká Mwana a Muluku.</verse>
				<verse number="44">Nave’tho alipa‐ohuhula’wo óthomeyiwano vamoha, yámuroha ni masu manchipale.</verse>
				<verse number="45">Nave va ora anethanu namoha vári epiphi velaponi yothene, ophiyerya ora anethanu nesheshe.</verse>
				<verse number="46">Nave vawachamela ora anethanu nesheshe, Yesu ákhuwela ni masu matokotoko, olocha, Eli, Eli, Lama sabakitani? olocha waya ti wi, Muluku aka, Muluku aka, mukihiyeryeni Miyo?</verse>
				<verse number="47">Nave akina a yawo awemela wiwo, yíwalaya, yálocha, Owo anitchana Eliya.</verse>
				<verse number="48">Nave vavo mmoha a yawo átchimaka, akusha nihoche, asariha ni vinyo osukumana, iyathi va’hecheni, amuwuryiha.</verse>
				<verse number="49">Nyenya akina yáhi, Nkahiya, none khwino Eliya anaphiya omvulusha.</verse>
				<verse number="50">Nave Yesu, ákhuwenliye ni masu matokotoko, áveléla munepa awe.</verse>
				<verse number="51">Nave onani, ekuwo yotherya ya mu’mpa ya Muluku yáháhuwa ekawaneya veli orwela vasulu ophiyerya vathi; nave elapo yáchikinyeya, nave maluku yáthaleya;</verse>
				<verse number="52">nave mahiye yáhuleya, ni mirutchu minchipale ya atchu awéla murima, ókona khalai, yávinya;</verse>
				<verse number="53">nave yákhuma m’mahiyeni mwaya, Yowo avinnye, evolowa m’muchetcheni wawéla, yoneya wa atchu anchipale.</verse>
				<verse number="54">Nave mutokwene a asurutato, ni yawo yárino olipelela Yesu, yónnaya ochikinyeya, ni itchu sene seriwe, yáhova winchipale, elocha, Tchiriene owo ári Mwana a Muluku.</verse>
				<verse number="55">Nave vári vavo athiana, óweherya vorekamela, yawo yámutchanre Yesu orwela o Galileya, enamuruméla:</verse>
				<verse number="56">mwa yawo mwári Mariya a Magadala, ni Mariya amannya a Yakobo, ni a Yose, ni amai aya a anamwane a Zebedayo.</verse>
				<verse number="57">Nave váriaya oshekuwa, árwa mutchu amuhakhu a o Arimateya, nsina nawe Yosefe, yowo’tho ári óhuserya a Yesu:</verse>
				<verse number="58">yowo áya wa Pilato, aveka murutchu wa Yesu. Vavo Pilato álamulela wi oveléliwe.</verse>
				<verse number="59">Nave Yosefe ákusha murutchu, ahuruwela mu’kuwoni yochetcheya yawéla,</verse>
				<verse number="60">avitha mu nihiyeni nawe nahihano, nopatchiwa m’mwala, apirikishela nluku va milakoni va nihiye, avinya’vo.</verse>
				<verse number="61">Nave Mariya a Magadala ári vavo, ni Mariya mukina owo, yákilathi voluluwana, vowehana n’nihiye nlo.</verse>
				<verse number="62">Nave omelo aya, tinlo nihiku na vachuli vaya va Noryeherya, alipa‐ephepa atokotoko ni aFarisi yáthukumanela wa Pilato,</verse>
				<verse number="63">elocha, Mwene, nohupuwela hiyo, wi ówoka ole áhi, áriye mkumi, Kinarwa‐kivinya’tho evinre mahiku mararu.</verse>
				<verse number="64">Ntakhara awe mulamule wi elipihashe va nihiyeni’vo, ophiyerya nihiku naneraru nlo, vawi akhweya óhuserya’we enarwe, emwiya, elocha wa atchu, wi Yowo ávinya wa okhwa: nave owoka wokutchula onapwaha wopacherya iwo.</verse>
				<verse number="65">Pilato áhi wa yawo, Kushani muloko wolipelela, rowani, khapelelani ntoko munasuwelelanyu.</verse>
				<verse number="66">Nave yawo yárowa, ekhapelela nihiye, yeyerya’vo eneneryo va nlukuni’vo, yawo vamoha ni ólipelela’wo.</verse>
			</chapter>
			<chapter number="28">
				<verse number="1">Nave nivinre nihiku na Sabata, oyaka núsha, nihiku nopacherya na Sabata, yárwa Mariya a Magadala, ni Mariya mukina owo, orwa‐wona nihiye.</verse>
				<verse number="2">Nave onani, vári ochikinyeya otokotoko; vawi ngelo a Apwiya ákhuruwa wirimu, aphiya opirikisha nluku nlo, akilathi vasulu vaya.</verse>
				<verse number="3">Woneya wawe wári ntoko etari, nave yowara yawe yawélasha ntoko maralala;</verse>
				<verse number="4">nave ni wopiha wawe ólipelela’wo yáthukumela, ekhala ntoko atchu ókhwa.</verse>
				<verse number="5">Nyenya ngelo áhákhula, ii wa athiana awo, Muhóve nyuwo: vawi kosuwela nyuwo munavya Yesu, yowo áthomeyiwe.</verse>
				<verse number="6">Yowo hámo munno hoe; vawi ávinya, ntoko álonchiye. Rwani munno mone nipuro mummo ákonniye’mo Apwiya.</verse>
				<verse number="7">Nave akuvani orowa, muléle óhuserya’we, wi, óvinya wa okhwa; nave onani, anarowa muhólo mwanyu o Galileya; munarwa‐m’mona wiwo: onani, kiholelani nyuwo.</verse>
				<verse number="8">Nave yáhákuva ovinya o nihiyeni, ni wova ni ohakalala otokotoko, etchimaka oléla óhuserya’we. Nave onani, Yesu ákumanano, alocha, Mosheliwa.</verse>
				<verse number="9">Nave yawo yárwa, emphara manani awe, emuthamala.</verse>
				<verse number="10">Vavo Yesu álochano, Muhóve: haweni mwaléle annaka, wi erowe o Galileya, nave enarwa‐ekóna Miyo wiwo.</verse>
				<verse number="11">Nave erikimrowa, onani, akina a ólipelela yáphiya o muchetcheni, eléla alipa‐ephepa atokotoko sothe sene seriwe.</verse>
				<verse number="12">Nave yáthukumannaya vamoha ni atokwene, yávanela, evaha icharama sinchipale wa asurutato ale,</verse>
				<verse number="13">yi, Lochakani, wi, óhuserya’we yárwa ohiyu, emwiya Yole hiyo n’rikimrupa.</verse>
				<verse number="14">Nave ela yiweya wa chamasowa, hiyo n’narwa‐nimuthoriherya, nave n’narwa‐niwerelani nyuwo wi muhipe murima.</verse>
				<verse number="15">Nave yawo yáhákhela icharama iho, yera ntoko yáthoriheryiwaya: nave ovuwa iwo wávuwa mwa aYuda, ophiyerya olelo vava.</verse>
				<verse number="16">Nyenya óhuserya khumi na mmoha’wo yárowa o Galileya, o mwakoni wiwo Yesu álamulenliye.</verse>
				<verse number="17">Nave yámonnaya, yámuthamala: nyenya akina yákhwa minikwa.</verse>
				<verse number="18">Nave Yesu árwa úlumano, alocha, Ikuru sothe sene sovahiwa wa Miyo Wirimu ni vathi vano.</verse>
				<verse number="19">Ntakhara awe rowani, husihani atchu a maloko othene, ni wabatisa yawo mu nsina na Atithi, n’na Mwana, n’na Munepa Wawéla:</verse>
				<verse number="20">ni ohusiha yawo ekhapelele itchu sothe sene kólamulenlakani nyuwo: nave onani, Miyo kiri vamoha ni nyuwo mahiku othene, ophiyerya okutchuwa wa elukuluku ya vathi vano.</verse>
			</chapter>
		</book>
		<book number="41">
			<chapter number="1">
				<verse number="1">Yopacherya aya ya Mitchaka Yaphama ya Yesu Kristu, Mwana a Muluku.</verse>
				<verse number="2">Ntoko morepiwa m’Yesaya Mulipa‐miririmo’wo, Ona, kinaruma órummwa aka vahólo va withoni wá, Yowo anarwa‐aryeherya ephiroá;</verse>
				<verse number="3">Masu a ókhuwela mu’takhwani, Ryeheryani nikhwála na Apwiya, Lukamihani iphiro sawe;</verse>
				<verse number="4">Yohane árwa anabatisa mu’takhwani analaleyerya obatisa wa orukunuwa m’murima wawi ekhurumuweliwe sotcheka.</verse>
				<verse number="5">Nave yákhuma wilaponi yothene ya Yudeya, ni a o Yerusalemu othene, enarwa wa yowo, enabatisiwano m’muhicheni Yordano, vawupulula sotcheka saya.</verse>
				<verse number="6">Nave Yohane áwara mapururu a ekamila ni mukwachala wa nrapala mu’yununi mwawe, alya nasope ni mahavu a mu’takhwani.</verse>
				<verse number="7">Nave álaleyerya, wi, ókipwaha miyo ikuru anarwa vachuli vaka, nkinaphwanela wurama otaphula mukwachala wa isapato sawe.</verse>
				<verse number="8">Miyo kihobatisani ni mahi nyenya Yowo anarwa‐obatisani ni Munepa Wawéla.</verse>
				<verse number="9">Nave wári m’mahiku yawo, Yesu árwa orwela o Nazarete a Galileya, abatisiwa ti Yohane mu Yordano.</verse>
				<verse number="10">Nave vavo arikimuwela vákhumiye m’mahini, áhona erimu yohuleya nave Munepa arikimukhuruwela va Yowo ntoko epompa;</verse>
				<verse number="11">nave masu yákhuma mwirimuni, Mwana’ka ósiveliwa ti yowe, mwa Yowe kinnahakalala phama.</verse>
				<verse number="12">Nave vavo Munepa ámwakuviherya o’takhwani.</verse>
				<verse number="13">Nave ákhala mu’takhwani mahiku makhumi masheshe, awehiwa ti Satana; akhala ni inama, nave angelo yámruméla.</verse>
				<verse number="14">Nave aveléliwe Yohane, Yesu árwa o Galileya, alaleyerya Mitchaka Yaphama ya Muluku, alocha,</verse>
				<verse number="15">Elukuluku yokhwanela nave omwene wa Muluku wohachamela; rukunuwani m’mirima nave roromelani Mitchaka Yaphama.</verse>
				<verse number="16">Nave vawecha mu’shereshere mwa’nia ya Galileya áhona Simoni ni Andreya munnawe a Simoni, erikimvonya mowaya mu’nia; vawi yawo yári alipa‐ototha.</verse>
				<verse number="17">Nave Yesu álochano, Hankeni vachuli vaka nave kinarwa‐kiwerani nyuwo alipa‐ototha a atchu.</verse>
				<verse number="18">Nave vavo yáhiya miowaya’ya emutchara.</verse>
				<verse number="19">Nave yénche vahólo tonto áhona Yakobo, mwana a Zebedayo, ni Yohane munnawe, yawo’tho yári m’mwacheyani, eryeheryaka miowaya’ya.</verse>
				<verse number="20">Nave vavo áwitchana; nave yáhiya atithaya Zebedayo m’mwacheyani’mmo vamoha ni alipa‐muteko órempwa, emutchara.</verse>
				<verse number="21">Nave ávolowa m’Kapernao, nave vavo va nihiku na Sabata ávolowa mothukumanela, ahusiha.</verse>
				<verse number="22">Nave yátikhina ni ehusiho awe; vawi áhusiha ntoko mwanene ikuru, tahi ntoko alipa‐orepa’wo.</verse>
				<verse number="23">Nave vavo vári mutchu mothukumanela mwaya ári ni munepa wotakhala;</verse>
				<verse number="24">nave ákhuwela yowo wi, N’ri ni sheni hiyo ni Nyuwo, Yesu a o Nazarete? Morwa Nyuwo orwa‐on’tolosha hiyo? Kihosuwelani mwáni, mwá awéla owo a Muluku.</verse>
				<verse number="25">Nave Yesu ámlopola yowo wi, Khala lakalaka nave okhume mwa yowo.</verse>
				<verse number="26">Nave munepa wotakhala omwahunle ni okhuwela ni masu matokotoko, wákhuma mwa yowo.</verse>
				<verse number="27">Nave yátikhina othene wawihihá wi yákohana mwa yawo mekhaya wi, Ela ti sheni? ehusiho yahihano! ni ikuru annalamulela nari minepa yotakhala nave ennamwiwelela.</verse>
				<verse number="28">Nave ovuwa wawe wákhuma vavale wilaponi yothene ya Galileya yorukuryerya’vo.</verse>
				<verse number="29">Nave vavo vokhuma mothukumanela’mmo, yawo yávolowa empa ya Simoni ni Andreya vamoha ni Yakobo ni Yohane.</verse>
				<verse number="30">Nave mpew’awe a Simoni ámkona awicheliwa nepwesha; nave vavo yámuléla sa yowo;</verse>
				<verse number="31">nave árwa, amphara ntata, amvíha; nave nepwesha ámuhiya, nave áháruméla yawo.</verse>
				<verse number="32">Nave oshekuwa, nsuwa n’nénle, yámukusherya othene awicheliwa ni óphariwa ti minepa.</verse>
				<verse number="33">Nave etchoko yothene yáthukumana va milakoni.</verse>
				<verse number="34">Nave ápenusha atchu anchipale awicheliwa irecha sa miloko?-?miloko, akumiha minepa minchipale; nave hémyile minepa eyo eloche ntakhara yámsuwela Yowo.</verse>
				<verse number="35">Nave woshishelo aya ávinya ohiyuhiyu, akhuma, aya o’takhwani, avekela wiwo.</verse>
				<verse number="36">Nave Simoni ni akhwawe yawo yárino yámutchara, emphwanya, elochano, Ennawavyani Nyuwo atchu othene.</verse>
				<verse number="37">Nave álochano, Hankeni okina witchokoni siri vakhiviru va,</verse>
				<verse number="38">wi kilaleyerye wiwo’tho; vawi korwela muteko yowo.</verse>
				<verse number="39">Nave ávolowa mothukumanela mwaya mu Galileya mothe mwene alaleyerya, akumiha minepa.</verse>
				<verse number="40">Nave árwa wa Yowo awicheliwa marecha, amveka, amukokhorela, ni olocha ni Yowo, Mwákhwelaka, munawerya okiryeherya.</verse>
				<verse number="41">Nave Yesu ámoriwa ikharari, ókola ntata, amutannya yowo, alochano, Kinnakhwela; khala óryeheryiwa.</verse>
				<verse number="42">Nave vavo marecha yámvinyerya, nave áryeheryiwa.</verse>
				<verse number="43">Nave ámulélasha, amukumiha vavo, alochano, Ona, ohinalocha etchu wa mutchu a’theru;</verse>
				<verse number="44">nyenya rowa wisoneihe wa mulipa‐ephepa, oveléle va maryeheryeyo awá, hiho Mose álamulenliye, sikhale namona wa yawo.</verse>
				<verse number="45">Nyenya yowo ákhuma, apacherya olaleyerya tchiri ni ovuwiha masu yawo, wawihihá wi Yesu háwenrye ovolowa’tho vokokoleya mwitchokoni nyenya ákhala okhwipi mu’takhwani; nave yárwa wa Yowo atchu a o mapuroni othene.</verse>
			</chapter>
			<chapter number="2">
				<verse number="1">Nave vovolowa’tho m’Kapernao, evinre mahiku makina, wáhiweya wi ori m’pa.</verse>
				<verse number="2">Nave anchipale yáwomanyana wawihihá wi nipuro nárama, nari va milakoni vene; nave álochano masu.</verse>
				<verse number="3">Nave yárwa ómukusherya mutchu awicheliwa nanchetche, óteshiwa ti atchu asheshe.</verse>
				<verse number="4">Nave vári heyáwenrye ophiya ori Yowo, ntakhara muloko wa atchu, yámwarya nipatho vokhala Yowo; nave vári emanle othala, yákurusha nipha mummo mwákona awicheliwa nanchetche owo.</verse>
				<verse number="5">Nave Yesu vawona nroromelo naya, álochano awicheliwa nanchetche, Mwana, sonanara sá sokhurumuweliwa.</verse>
				<verse number="6">Nyenya yákhala’vo akina a alipa‐orepa awupuwela m’mirimani mwaya,</verse>
				<verse number="7">Mutchu’la anerela sheni hihá? anera opwalu; anawerya tani okhurumuwela sonanara nyenya mmoha, ti Muluku?</verse>
				<verse number="8">Nave vavo Yesu ásuwenliye m’murimani mwawe wi enamupuwela hihá, álochano,</verse>
				<verse number="9">Munupuwelela sheni itchu iha m’mirimani mwanyu? Yavakhiviru tivi akhweya oléla awicheliwa nanchetche wi, Sonanara sá sokhurumuweliwa; akhweya wi, Vinya, oteshe nipha ná, weche?</verse>
				<verse number="10">Nyenya vawi musuwele wi Mwana a mutchu ori mwanene olamulelo wokhurumuwela sonanara velaponi ya vathi (álochano mutchu awicheliwa),</verse>
				<verse number="11">Kinoléla weyo, Vinya, oteshe nipha ná, orowe owannyá.</verse>
				<verse number="12">Nave ávinya yowo vavo, atesha nipha, akhuma va mithoni va yawo othene; wawihihá wi yátikhina othene, echichimiha Muluku, elocha wi, Sawihiha hanónne ni khalai ene.</verse>
				<verse number="13">Nave ákhuma’tho aya mu’shereshere mwa’nia; nave wárwa wa Yowo muloko wothene wa atchu nave áháhusiha.</verse>
				<verse number="14">Nave arowaka áhona Levi, mwana a Alifeyu ókhala vawakhelela mushokho, nave álochano, Tchara Miyo.</verse>
				<verse number="15">Nave ávinya, amutchara Yowo. Nave wári wi ákilathi vamoha ni Yesu va yólya m’pa mwawe nave alipa‐mushokho ni alipa‐otcheka anchipale yákilathi vamoha ni Yesu ni óhuserya’we; vawi yári anchipale nave yámutchara Yowo.</verse>
				<verse number="16">Nave alipa‐orepa a wa aFarisi, vawona wi anamulyano alipa‐otcheka ni alipa‐mushokho, yálocha ni óhuserya’we, Ola anamulya ni owuryano alipa‐mushokho ni alipa‐otcheka.</verse>
				<verse number="17">Nave vari Yesu áhiwa ela, álochano, Ólipa henakhwela mulipa‐mureche nyenya awicheliwa; nkárwele orwa‐witchana ékhaikhai nyenya alipa‐otcheka.</verse>
				<verse number="18">Nave óhuserya a Yohane ni aFarisi yámwinanela olya; nave yárwa, elocha ni Yowo, Eninanelela sheni olya óhuserya a Yohane ni óhuserya a aFarisi, nyenya óhuserya anyu heninanela olya?</verse>
				<verse number="19">Nave Yesu álochano, Mano ennawerya winanela olya amiravo a othela, mulipa‐othela oriyeno vamoha? Vokhala arino mulipa‐othela vamoha, henawerya winanela.</verse>
				<verse number="20">Nyenya enarwa‐erwa mahiku vári mulipa‐othela anarwa‐avihiwa wa yawo nave vavo enarwa‐yinanela nihiku nenenlo.</verse>
				<verse number="21">Havovo mutchu anachotcha epareya ya ekuwo ephya va yawikhunela yakhalai; akhweya yahihano yeyo eni eryeherye’vo, enavíha’vo yakhalai ele, nave ephaka enannuwa’vo.</verse>
				<verse number="22">Nave havovo mutchu anamínela vinyo ahihano m’mirupani yakhalai; akhweya vinyo anarwa‐aphula mirupa nave anapahuwa vinyo, ni mirupa ene; nyenya vinyo ahihano ennamínela m’mirupani yahihano.</verse>
				<verse number="23">Nave wári wi ávira Yowo véri va imacha nihiku na Sabata; nave óhuserya’we vawecha yápacherya ovurula inuku sa tirigu.</verse>
				<verse number="24">Nave aFarisi yálocha ni Yowo, Nkona, enerela sheni yohemyiwa wereya nihiku na Sabata?</verse>
				<verse number="25">Nave álochano, Hamwálakhannyeru yeyo énre Davide, vari áthowiwa, avoliwa etala, yowo ni yawo ene yárino vamoha?</verse>
				<verse number="26">Wi ávolowa empa ya Muluku mahiku a Abiyatare, mulipa‐ephepa mutokwene, nave álya ipau sawoniherya, sohemyiwa olya, nyenya alipa‐epheparu, nave áhávaha’tho yawo áriyeno.</verse>
				<verse number="27">Nave álochano, Sabata ápakiwa ntakhara a mutchu, tahi mutchu ntakhara a Sabata.</verse>
				<verse number="28">Mwawihihá Mwana a mutchu ti mwanene nihiku na Sabata nene.</verse>
			</chapter>
			<chapter number="3">
				<verse number="1">Nave ávolowa’tho mothukumanela; nave mwári mutchu mummo ári ni ntata nawe nóphyororowa.</verse>
				<verse number="2">Nave yámuweherya Yowo akhweya anarwa‐ampenusha nihiku na Sabata; wi emmake mulachu.</verse>
				<verse number="3">Nave álocha ni mutchu ári ni ntata nóphyororowa, Nkemela véri.</verse>
				<verse number="4">Nave álocha wa yawo, Onnemyereryiwa nihiku na Sabata wera saphama akhweya sonanara? ovulusha okumi akhweya wipha?</verse>
				<verse number="5">Nyenya yákhala lakalaka. Nave áwehile ni oshimwa ni othanana ntakhara a wuma wa mirima’ya, álocha wa mutchu’wo, Okola ntata ná.</verse>
				<verse number="6">Nave áhókola, nave nápenuwa ntata nawe. Nave aFarisi yákhuma nave vavo yávanela ni a Herode somtolosha Yowo.</verse>
				<verse number="7">Nave Yesu ákoka’wo vamoha ni óhuserya’we, aya o’nia, nave wámutchara muloko mutokotoko wa o Galileya ni o Yudeya,</verse>
				<verse number="8">ni o Yerusalemu ni o Idumeya, ni okhopela wa Yordano, ni a vakhiviru va Turo ni Sidoni,</verse>
				<verse number="9">muloko mutokotoko, vawiwa sitokotoko iho énriye, wárwa wa Yowo. Nave álocha wa óhuserya’we wi mwá‐mwacheya amuwehe ntakhara a muloko’wo wi onamuwomanye.</verse>
				<verse number="10">Vawi ápenusha anchipale wawihihá wi othene ókhalano sohosha yámuwomanya wi yamutannye.</verse>
				<verse number="11">Nave minepa yotakhala, yámonaya, yámukokhorela ekhuwela, yi, Nyu mwá Mwana a Muluku.</verse>
				<verse number="12">Nave áhálipiherya masu wi ehimupulule.</verse>
				<verse number="13">Nave áwela m’mwakoni, ísitchanela yawo ákhwenliye mwanene nave yárwa wa Yowo.</verse>
				<verse number="14">Nave áthanla khumi neli wi ekhaleno, wi árume olaleyerya,</verse>
				<verse number="15">ni wi ekhaleno olamulelo wokumiha masololo.</verse>
				<verse number="16">Nave Simoni ámutchuwa Petro;</verse>
				<verse number="17">ni Yakobo mwana a Zebedayo, ni Yohane munnawe a Yakobo, awo áhátchuwa Boanerge, ti wi anamwane a etari;</verse>
				<verse number="18">ni Andreya ni Filipo, ni Bartolomeyo, ni Mateyu, ni Tomasi ni Yakobo mwana a Alifeyo, ni Tadeyo, ni Simoni a o Kanane,</verse>
				<verse number="19">ni Yudase Isikariote, ti yowo ámvelénle.</verse>
				<verse number="20">Nave ávolowa m’pa. Nave atchu anchipale yáthukumana’tho wawihihá wi heyáwenrye nari olya epau.</verse>
				<verse number="21">Nave ahimawe yíwalaya, yárwa omphara; vawi yáhi, Ohaluwa murima.</verse>
				<verse number="22">Nave alipa‐orepa yawo yákhuruwale o Yerusalemu yálocha wi, Ókhalano Beelzibule nave ni mutokwene aya a masololo, annakumiha masololo.</verse>
				<verse number="23">Nave vári áwitchana yawo, álochano m’maphwanaphwaniho,</verse>
				<verse number="24">Satana anawerye hai okumiha Satana?</verse>
				<verse number="25">Nave omwene wakawaneya va owo mekhaya, howerya otikitheryeya. Nave empa yakawaneya va eyo mekhaya hewerya otikitheryeya empa eyo.</verse>
				<verse number="26">Nave Satana avinya va mwanene mekhiye, akawaneya, hawerya otikitheryeya nyenya anakokhowa.</verse>
				<verse number="27">Nyenya tchiri havovo mutchu anawerya ovolowa empa ya mwanene ikuru, ni ohuhula mirichi awe, nyenya apacherye ommaka mwanene ikuru yowo, nave vavo anarwa‐ahuhula sa m’pa mwawe.</verse>
				<verse number="28">Tchiri kinalocha ni nyuwo, Sinarwa‐sikhurumuweliwa sotcheka sothene sa anamwane a atchu ni sopwalu sothene eniriaya yereno opwalu;</verse>
				<verse number="29">nyenya mutchu yowo anarwa‐erela Munepa Wawéla opwalu hanono okhurumuweliwa mahiku othene, nyenya árosharu yotcheka yohimala;</verse>
				<verse number="30">ntakhara yálocha, Ori ni munepa wotakhala.</verse>
				<verse number="31">Nave yárwa amannya ni annawe yemela okhwipi, emurumela órummwa omwitchana.</verse>
				<verse number="32">Nave atchu anchipale yákilathi vathi omricha; nave yálocha wa Yowo, Onani, aminyu ni anninyu ari okhwipi ennawavyani Nyuwo.</verse>
				<verse number="33">Nave áwakhula, alocha, Amaiaka ni annaka tani?</verse>
				<verse number="34">Nave áwehaweha awo yámurinche awo alocha, Nkonani amai aka ni annaka.</verse>
				<verse number="35">Vawi mutchu yowo anera yokhwela ya Muluku, yowo ti munnaka, ni murokora, ni amai.</verse>
			</chapter>
			<chapter number="4">
				<verse number="1">Nave ápacherya’tho ohusiha va’shereshere va’nia. Nave wámuthukumanela muloko mutokwene wawihihá wi ávolowa m’mwacheyani, akilathi mu’nia; nave muloko wothene wákilathi va mokoni mu’shereshere mwa’nia.</verse>
				<verse number="2">Nave áháhusiha itchu sinchipale m’maphwanaphwaniho, nave álochano muhusiha mwawe, Wiryanani;</verse>
				<verse number="3">Nkonani mulipa‐omisa ákhuma omisa;</verse>
				<verse number="4">nave ámisiye, mukina wámora mukhwipi mwa’phiro, nave ipalame sárwa simala olya.</verse>
				<verse number="5">Nave mukina wámora va’tchayani ya va mwala, vavo vahári etchaya yinchipale; nave vavo wámela, ntakhara hawárino etchaya yokhwanela;</verse>
				<verse number="6">nave niwenle nsuwa, wávya; nave ntakhara hawárino mitathari wáwitipana.</verse>
				<verse number="7">Nave mukina wámora va miwani, nave miwa yáhunnuwa, enyoka, nave hawimihale sawima.</verse>
				<verse number="8">Nave mukina wámora va’tchayani yaphama; nave wáhimiha sawima, ni wunnuwa ni wacha; nave wáhima orukunushela makhumi mararu, ni makhumi mathanu na nimoha, ni makhumi khumi.</verse>
				<verse number="9">Nave álocha, Yowo orino maru awiwa, íwe.</verse>
				<verse number="10">Nave vári ákhala va mekhiye yawo yárino vakhiviru vamoha ni khumi neli awo yámukoha sa maphwanaphwaniho.</verse>
				<verse number="11">Nave álochano, Wa nyuwo sovahiwa sokhuweya sa Omwene wa Muluku; nyenya wa amalapo awo sothene sineriwa m’maphwanaphwaniho;</verse>
				<verse number="12">wi wona yone nave ehisuwele; nave wiwa yiwe nave ehisuwelashe; wi akhweya eni etcharuwe nave sinakhurumuweliwe wa yawo.</verse>
				<verse number="13">Nave álochano, Hamunasuwela niphwanaphwaniho nla? Osuwela muni mwere hai maphwanaphwaniho othene?</verse>
				<verse number="14">Mulipa‐omisa anamisa masu.</verse>
				<verse number="15">Nave awo tawo a mukhwipi mwa’phiro momisiwa’mo masu; nave yiwale, vavo annarwa Satana avíha’mo masu omisiwa mwa yawo.</verse>
				<verse number="16">Nave mummo’tho awo tawo ene enamisiwa va mwala, yíwale masu ennakhela vavo ni otheya;</verse>
				<verse number="17">nave hanono mitathari mwa yawo mekhaya, nyenya ennakhala tonto; vavo vorwa sawukhula akhweya sohosha ntakhara a masu, vavo ennakwachuliwa.</verse>
				<verse number="18">Nave akina tawo omisiwa o miwani;</verse>
				<verse number="19">awo ti yawo yíwale masu, nave maupuwelo a vathi vano ni owoka wa muhakhu ni minkhela ya itchu sikina, sinnavolowa’mo, sinanyoka masu, nave ennakhala othowiwa yawima.</verse>
				<verse number="20">Nave yale omisiwa va’tchayani yaphama tawo awihiha’la, awiwa masu, yakhela, yimiha sawima sorukunushela makhumi mararu, ni makhumi mathanu na nimoha, ni makhumi khumi.</verse>
				<verse number="21">Nave álocha ni yawo, Mano ennakusha onyari wi yakhunéle ni muno, akhweya yiyathi vathi va okamani, ohi mano yiyathi va yawiyatherya’vo aya.</verse>
				<verse number="22">Vawi heyavovo etchu yovitheya nyenya wi erwe‐yonihiwe; akhweya heyavovo etchu yári yokhuweya nyenya wi yupululiwe.</verse>
				<verse number="23">Mutchu yowo orino maru awiwa, íwe.</verse>
				<verse number="24">Nave álochano, Weheryani yeyo muniwanyu, ni mweryo yowo muneryanyuno, onarwa‐weryiwa wa nyuwo; nave onarwa‐wachereryiwa wa nyuwo.</verse>
				<verse number="25">Vawi wa yowo orino etchu, enarwa‐evahiwa; nave wa yowo ahinono etchu, enarwa‐evíhiwa nari etchu yeyo oriyeno.</verse>
				<verse number="26">Nave álochano, Omwene wa Muluku ori wawihihá, ntoko si mutchu áriha mmiso va’tchayani;</verse>
				<verse number="27">akona, avinya ohiyu ni othana, nave mmiso wámela, wunnuwa, yowo hanasuwela wera waya oni hai.</verse>
				<verse number="28">Etchaya enimiha sawima saya mekhaya; onapacherya muropo, enatchara mivelo, nave inuku sokhomála m’miveloni’mmo.</verse>
				<verse number="29">Vawitchwa sawima, vavo anarumiha yokaka?-?tchelano, vawi okhupa wophiya.</verse>
				<verse number="30">Nave álocha, N’narwa‐niphwaniherya sheni Omwene wa Muluku? akhweya n’narwa‐n’likanya n’niphwanaphwaniho nawisheni?</verse>
				<verse number="31">Ntoko mmiso wa evai yowo wámisiwe va’tchayani, nari onnayeva ni mimiso yothene ya velaponi,</verse>
				<verse number="32">nyenya vári omisiwe, onnamela wunnuwa, opwaha makukhu othene, okhalano mirai mitokotoko; wawihihá wi ipalame sa wirimu sinnawerya okilathi m’murulini mwaya.</verse>
				<verse number="33">Nave ni maphwanaphwaniho awihiha’la manchipale áhulumano masu, ntoko yáweryelaya wiwa;</verse>
				<verse number="34">nave húlumaleno wohikhala niphwanaphwaniho; nyenya okhwipi áthoriherya sothene wa óhuserya’we.</verse>
				<verse number="35">Nave nihiku nenenlo, vophiya oshekuwa, álocha wa yawo, N’lapuwele okhopela.</verse>
				<verse number="36">Nave vohiya muloko’wo, yámukusha eroweno, ntoko mummo áriye m’mwacheyani.</verse>
				<verse number="37">Nave vári amwacheya akina vamoha ni Yowo. Nave vávinya etcheku etokotoko, nave machumusha yátekhumela m’mwacheyani, mwawihihá wi mwacheya ápacherya osareya.</verse>
				<verse number="38">Nave Yowo mwanene ári ochuli wa mwacheya, arupa va yohamela muru; nave yámvíha elochano, Muhusiha, hamunathokororya wi n’nariméla hiyo?</verse>
				<verse number="39">Nave ávinya, asamela etcheku alocha wa enia wi, Mála, khala chuu.</verse>
				<verse number="40">Nave etcheku yámála, nave wáhera chuu winchipale. Nave álochano, Munovela sheni? ophiyerya hihano hamwinono nroromelo?</verse>
				<verse number="41">Nave yawo yákhala ni wova otokotoko, elocha mukina ni mukhwawe, Nki ola tani, nari etcheku ni enia sinnamwiwelela.</verse>
			</chapter>
			<chapter number="5">
				<verse number="1">Nave yáphiya okhopela wa’nia, wilaponi ya aGerasa.</verse>
				<verse number="2">Nave vákhumaliye m’mwacheyani, vavo ákumanano ókhuma o mahiyeni mutchu a munepa wotakhala, yowo énre empa’we o mahiyeni;</verse>
				<verse number="3">nave havovo mutchu áwenrye ommaka’tho, nari ni onyoro ene mano;</verse>
				<verse number="4">vawi ámakiwa wiliwili ni etuputu ni onyoro, nave áhánula onyoro, áthikila‐thikila etuputu; nave havovo mutchu ári ni ikuru somukhoveleliha.</verse>
				<verse number="5">Nave mahiku othene ohiyu ni othana ákhala m’mahiyeni ni m’miakoni, akhuwela, ísethetha ni maluku.</verse>
				<verse number="6">Nave ámonniye Yesu ochai, átchimaka, amuthamalela, nave ákhuwela ni masu ólipiha,</verse>
				<verse number="7">alocha, Kiri ni sheni miyo ni Nyuwo, Yesu Mwana a Muluku Mtokotoko? Kinolupelelani Muluku, muhikihoshe.</verse>
				<verse number="8">Vawi álocha wa yowo, Khuma weyo, munepa wotakhala mwa mutchu’la.</verse>
				<verse number="9">Nave ámukoha, Nsina ná wáni? Nave ámwakhula, Nsina naka ká Legio; ntakhara n’ri anchipale.</verse>
				<verse number="10">Nave ámveka winchipale wi áhákumihe mwilaponi’mmo.</verse>
				<verse number="11">Nave vári vavo muloko mtokotoko wa ikupa sirikimulya o mwakoni.</verse>
				<verse number="12">Nave yámveka wi, N’rumiheni hiyo mu ikupani iho, wi nivolowe’mo.</verse>
				<verse number="13">Nave áhemyererya. Nave minepa yotakhala yákhuma, evolowa mu ikupani; nave muloko wákhuruwa ni wupuwa votherereya ni ovolowa mu’nia, (sári ntoko masanaru makhumi meli;) nave sánéla mu’nia.</verse>
				<verse number="14">Nave alipa‐okukhula yátchawa, elokoha mwitchokoni ni mwimachani.</verse>
				<verse number="15">Nave yárwa wi yone yériwe’yo. Nave yárwa wa Yesu, emona mulipa‐ophariwa masololo’wo akilanthe vathi, ówara ni a miruku awe yaphama, ti yowo ári ni Legio; nave yáhóva.</verse>
				<verse number="16">Nave yónil’awo, yáháthoriherya yeyo énriye ni óphariwa masololo’wo, ni sa ikupa iho.</verse>
				<verse number="17">Nave yápacherya omveka wi avinye m’munlano aya.</verse>
				<verse number="18">Nave vavo ávolowiye m’mwacheyani, ámveka mulipa‐masololo’le wi akhaleno.</verse>
				<verse number="19">Nave hámwemyerenrye, nyenya álochano, Rowa owannyá wa anná, nave wáléle itchu sitokotoko áwerenlá Apwiya, nave wi áhomorela ikharari.</verse>
				<verse number="20">Nave árowa, apacherya olaleyerya o Dekapoli itchu sitokotoko Yesu ámwerenliye, nave atchu othene yátikhina.</verse>
				<verse number="21">Nave vári Yesu álapuwa’tho m’mwacheyani okhopela, muloko mtokotoko wámuthukumanela; nave ári va’shereshere va’nia.</verse>
				<verse number="22">Nave arwa’wo mmoha a atokwene a mothukumanela, nsina nawe Yairo; Nave ámonniye, ákokhora va manani awe, amveka winchipale;</verse>
				<verse number="23">alocha wi, Mwá‐mwanaka a nahano anamkokhowa: kinovekani Nyuwo m’phiye’wo, mwiyathi mata’nyu va yowo, wi avuluwe nave akhale mukumi.</verse>
				<verse number="24">Nave árowano vamoha; nave muloko mtokotoko wámutchara, nave wámuwomanya.</verse>
				<verse number="25">Nave muthiana mukina yowo ári ni erecha yochonya nikhami miyakha khumi na mili,</verse>
				<verse number="26">nave áhona sovoreya sinchipale ni alipa‐mureche anchipale, alivela sothene áriyeno,</verse>
				<verse number="27">nave hápenuwale ni vakhani vene, nyenya tchiriene erecha’we yáhunnuwa, vavo íwaliye ovuwa wawe wa Yesu, árwa m’mulokoni ochuli wawe, atannya yowara yawe.</verse>
				<verse number="28">Vawi yowo álocha, Katannya nari sowara sawe, kinarwa‐kivulushiwa.</verse>
				<verse number="29">Nave vavo ehime ya nikhami nawe yáweléla nave ásuwelasha m’mwílini wi ápenushiwa yawukhula ele.</verse>
				<verse number="30">Nave vavo Yesu ásuwenliye mekhiye wi ikuru sámukuluwa, árukunuwa m’mulokoni alocha, Atannyile tani sowara saka?</verse>
				<verse number="31">Nave óhuserya’we yálochano, Munnona wi muloko wa atchu onamuwomanyani Nyuwo, nave munnalocha, Akitannyile tani?</verse>
				<verse number="32">Nave áwehaweha omona yowo énre ela.</verse>
				<verse number="33">Nyenya muthiana owo áhóva ni othukumela vosuwela yeyo yámwereyenle, arwa, amukokhorela, amuléla yeparipari yothene.</verse>
				<verse number="34">Nave áhi wa yowo, Mwana mwa muthiana we nroromelo ná nihovulusha weyo; rowa m’murecheleni, okhale ópenuwa yawukhulá.</verse>
				<verse number="35">Vári arikimulocharu, yáphiya ó’mpa ya mutokwene a mothukumanela, elocha wi, Mwaná ókhwa; onamukhulelani’tho Muhusiha?</verse>
				<verse number="36">Nyenya Yesu óhithokororya masu ólochiwa awo, álocha wa mutokwene a mothukumanela, Ohóve, wirimuroromelaru.</verse>
				<verse number="37">Nave hémyerenrye mutchu mukina otchananano nyenya Petro, ni Yakobo ni Yohane munnawe a Yakobo.</verse>
				<verse number="38">Nave áphiya o’mpa wawe wa mutokwene a mothukumanela; nave áhiwa niwowo ni alipa‐wunla eyinlo, ni atchu ókhuwela anchipale.</verse>
				<verse number="39">Nave ávolowiliye, álochano, Munanyakula ni wunlela sheni? Mwana hakhwile nyenya anamrupa.</verse>
				<verse number="40">Nave yámutheya ryaryarya. Nyenya áhákumiha othene, akusha atithi a mwana, ni amannya, ni yawo áriyeno, avolowa mummo mwári mwana owo.</verse>
				<verse number="41">Nave áphara ntata nawe na mwana, alochano, Talita koumi; ti olocha votaphulela, Nahano, kinalocha ni weyo, Vinya.</verse>
				<verse number="42">Nave vavo nahano’wo ávinya, écha; vawi ári a miyakha khumi na mili. Nave yátikhina vavo ni otikhina otokotoko.</verse>
				<verse number="43">Nave áhálamulela winchipale wi ahikhale’vo mutchu anasuwele ela, nave áháléla wi emvahe olya.</verse>
			</chapter>
			<chapter number="6">
				<verse number="1">Nave Yowo ákhuma wiwo; aphiya wilaponi yowannyawe; nave óhuserya’we yámutchara.</verse>
				<verse number="2">Nave vophiya nihiku na Sabata, ápacherya ohusiha mothukumanela; nave anchipale yámwiwa, etikhina, elocha, Ola ákushale wowi iha; miruku yovahiwa wa mutchu’la ti yawihai ni sa ikuru sawihiha saweriwa ni mata’we?</verse>
				<verse number="3">Tahi mulipa‐iracha a miri ola, mwana a Mariya, munnawe a Yakobo ni Yose ni Yuda ni Simoni? Nave arokorawe hari ni hiyo vava? Nave yákwachuliwa ntakhara a Yowo.</verse>
				<verse number="4">Nave Yesu álochano, Mulipa‐miririmo hanakhala othowa mahala nyenya mwilaponi yowannyawe, ni véri va annawe ni m’pa mwawe.</verse>
				<verse number="5">Nave wiwo háwenrye Yowo wera sa ikuru nari tontoru, nyenya wi áhiyathi mata’we va atchu awicheliwa awalakhanyeya, ápenusha.</verse>
				<verse number="6">Nave átikhina ntakhara a ohiroromela waya. Nave áhechecha mwitchokoni sorukuryerya’vo, ahusiha.</verse>
				<verse number="7">Nave áhisitchanela khumi neli awo, apacherya wáruma eli eli; ávaha ikuru sokumiha minepa yotakhala;</verse>
				<verse number="8">nave áháléla wi ehikushe etchu ya va mukwahani nyenya mutokosoru; ehikushe ipau, nari murupa, nari icharama m’mukwachalani mwaya;</verse>
				<verse number="9">nyenya eware isapato; nave áhi muhiware malaya meli.</verse>
				<verse number="10">Nave álochano, Wiwo wothe wene munirianyu m’volowe m’pa, khalani wiwo ophiyerya ovinya’wo.</verse>
				<verse number="11">Nave va nipuroni vothe vene eniriaya ehiwakheleni, nari wiwelela nyuwo, vovinya wiwo, tathani ntchupi n’ri vathi va manani anyu, nikhale namona a wa yawo.</verse>
				<verse number="12">Nave yákhuma elaleyerya wi atchu erukunuwe m’mirima.</verse>
				<verse number="13">Nave yákumiha minepa yonanara minchipale, ewóchiha makhurwa atchu anchipale awicheliwa, yápenusha.</verse>
				<verse number="14">Nave mwene Herode áhiwa iha; vawi nsina nawe náhiweya; nave álocha, Yohane Mbatisi óvinya wa okhwa, nave ntakhara awe sa ikuru iha sinneriwa ti yowo.</verse>
				<verse number="15">Nyenya akina yálocha wi, Ti Eliya. Yáhi akina’tho. Ti mulipa‐miririmo, ntoko si mmoha a alipa‐miririmo awo.</verse>
				<verse number="16">Nyenya Herode vavo íwaliye, álocha, Yohane yowo kimuthikinlaka muru, óvinya.</verse>
				<verse number="17">Vawi Herode, mwanene mekhiye áruma, amphara Yohane, ammaka mu kariposo, ntakhara a Herodiya mwara a Filipo munnawe; ntakhara ámuthela yowo.</verse>
				<verse number="18">Vawi Yohane álocha wa Herode, Honemyereryiwa wa weyo okhalano mwara a munná.</verse>
				<verse number="19">Nave Herodiya ámwicha nave ákhwela omwipha; nave háwenrye;</verse>
				<verse number="20">vawi Herode ánamova Yohane, vosuwela wi ori mutchu ékhaikhai ni awéla murima, nave ámukhapelela.</verse>
				<verse number="21">Nave vavo íwaliye, sámuhaléliha nave áhakalala omwiwa. Nave vavo vári nihiku nophwanela, nihiku noyariwa wawe wa Herode, yowo áhátekela sólya atokwene awe ni achamasowa awe ni atchu óvuwa a o Galileya;</verse>
				<verse number="22">nave vári mwana mwamuthiana a Herodiya ávolowa mekhiye, ína, áhakalaliha Herode ni yawo áriyeno va sólya; nave mwene áhi wa nahano’wo, Nkakiveke etchu yeyo onakhwelá, kinovaha weyo.</verse>
				<verse number="23">Nave álupela, wi etchu yeyo oniriá okiveke, kinovaha weyo ophiyerya wokawela omwene aka.</verse>
				<verse number="24">Nave ákhuma, ii wa amannya, Kini kiveke sheni? Nave yowo áhi, Muru awe wa Yohane Mbatisi.</verse>
				<verse number="25">Nave vavo ávolowa ni wakuva wa mwene, aveka wi, Kinakhwela wi mukivahe hihano vava muru awe wa Yohane Mbatisi m’musiyoni.</verse>
				<verse number="26">Nave mwene áthanana winchipale; nyenya ntakhara a olupela wawe ni a yawo ókhala va sólya, hákhwenle omuwatela.</verse>
				<verse number="27">Nave mwene ámuruma mulipa‐oweherya, amulamulela akushe muru awe; nave yowo áya’wo, athikila muru mu kariposo;</verse>
				<verse number="28">akusha muru awe m’musiyoni, aveléla wa nahano’wo; nave nahano áveléla wa amannya.</verse>
				<verse number="29">Nave óhuserya’we yíwalaya, yárwa etesha murutchu awe, evitha mu nihiyeni.</verse>
				<verse number="30">Nave arummwa yáthukumana wa Yesu; emuléla sothene yénraya, ni sothene yáhusihalaya.</verse>
				<verse number="31">Nave Yowo álochano, Rwani nyuwo mekhinyu vakhwipi mu nipuroni na’takhwa, mwitchuwe tonto.</verse>
				<verse number="32">Vawi atchu órwa ni óvinya’wo yári virika‐virika, nave heyárino elukuluku yokhwanela olya. Nave yávinya m’mwacheyani oya o nipuroni na’takhwa vakhwipi.</verse>
				<verse number="33">Nave atchu yáwona erikimrowa, nave anchipale yáhásuwela, etchimakela vamoha wiwo va mokoni, orwela mwitchokoni mothene, yáhólela.</verse>
				<verse number="34">Nave ákhuma Yowo, óna muloko mtokotoko wa atchu, nave áhámorela ikharari, ntakhara yári si ipuchepuche sorama mukukhula; nave ápacherya wahusiha itchu sinchipale.</verse>
				<verse number="35">Nave vári nsuwa náthitimana wene, yárwa wa Yowo óhuserya’we elocha, Nipuro nla ti na’takhwa nave nsuwa nothitimana wene;</verse>
				<verse number="36">mwáléle erowe, evolowe m’michetcheni ni mwitchokoni sorukuryerya, yithumele mekhaya etchu yólya.</verse>
				<verse number="37">Nyenya Yowo áhákhula, ii wa yawo, Mwavaheni olya nyuwo. Nave yálochano, N’narowa hiyo othuma ipau sa irupiya sa meya masana meli, ni wavaha olya?</verse>
				<verse number="38">Nave álochano wi, Murinono ipau hai? haweni mone. Nave yásuwenlaya, yálocha, Thanu ni ihopa pili.</verse>
				<verse number="39">Nave áhálamulela wi yakilathihe vathi othene, miloko miloko va munyepuni.</verse>
				<verse number="40">Nave yákilathi vathi m’mitherani ya makhumi khumi ni ya makhumi mathanu.</verse>
				<verse number="41">Nave Yowo ákusha ipau thanu iho ni ihopa pili iho, aweha wirimu, aréliha, akawa ipau iho, nave áhávaha óhuserya wi eveléle wa yawo; nave ihopa pili iho áhákawela othene ala.</verse>
				<verse number="42">Nave yálya othene, evona.</verse>
				<verse number="43">Nave yárola inyenyeri, makali khumi na meli, nave’tho sa ihopa.</verse>
				<verse number="44">Nave yawo yályile ipau iha yári alopwana masana makhumi mathanu.</verse>
				<verse number="45">Nave vavo Yowo áhákuviha óhuserya’we evolowe m’mwacheyani ni omuhólela okhopela o Bethsaida, vári Yowo mekhiye arikimuléla atchu awo wi erowe.</verse>
				<verse number="46">Nave alanyanneno ávinya, aya o mwakoni wi avekele.</verse>
				<verse number="47">Nave vophiya oshekuwa mwacheya ári véri va’nia ni Yowo mekhiye va mokoni.</verse>
				<verse number="48">Nave áwonniye erikimukhuliwa ni wotowela, vawi etcheku yárwa enopanano, va oweherya wa nesheshe wa ohiyu árwa wa yawo arikimwecha vasulu va’nia, ii ápwahe;</verse>
				<verse number="49">nyenya yámonnaya arikimwecha va’nia, yáhera wi ti muthowa, ekhuwela; vawi othene yámona, ethukumela.</verse>
				<verse number="50">Nyenya vavo áhálochela alochano, Lipani murima; ti yomi, muhóve.</verse>
				<verse number="51">Nave Yowo áwela, avolowa m’mwacheyani mwári yawo, nave etcheku yámála; nave yátikhina winchipale yawo mekhaya;</verse>
				<verse number="52">vawi heyásuwenlesha sa ipau iho nyenya mirima’ya yáhuma.</verse>
				<verse number="53">Nave elapuiye yáphiya o mokoni o Genesarete, epurulela va’shereshere.</verse>
				<verse number="54">Nave yákhumalaya m’mwacheyani yámsuwela vavo,</verse>
				<verse number="55">etchimakela elapo yothene’yo, epacherya watesha atchu awicheliwa va okamani vaya, ophiyano wiwo yíwalaya wi táriye’wo.</verse>
				<verse number="56">Nave wiwo wothe wene ávolowiye mwitchokoni, nari m’michetcheni nari m’mawani, atchu yáhátalela awicheliwa va nipuroni na marocha, emveka wi yatannye nari marosoru a yowara’we; nave othene yawo yámutannyile yápenushiwa.</verse>
			</chapter>
			<chapter number="7">
				<verse number="1">Nave yámuthukumanela aFarisi ni alipa‐orepa, órwela o Yerusalemu,</verse>
				<verse number="2">nave yáhona wi óhuserya’we akina yálya ipau ni mata órípa, ti óhinyawa.</verse>
				<verse number="3">Vawi aFarisi ni aYuda othene henalya óhinyawa mata’ya, wi ekhapelele ekano ya atokwene;</verse>
				<verse number="4">nave vorwela o nipuroni na marocha henalya óhirapa mwíli; nave sokhala’wo itchu sikina sinchipale yákhenlaya okhapelela, si marapiheryo a ikahi ni miapu ni sokusherya sa’nyachu.</verse>
				<verse number="5">Nave aFarisi ni alipa‐orepa yámkoha wi, Nki óhuserya’nyu enahiyerya sheni otchara ekano ya atokwene nave enalya epau aya ni mata órípa?</verse>
				<verse number="6">Nave álochano, Yesaya álochela phama sa nyuwo ówoka ntoko morempwa,</verse>
				<verse number="7">Atchu ala enakichichimiha Miyo ni iyano saya, Nyenya murima’ya onakhala ochai ni Miyo. Nyenya enakithamala wa’theru, Ni ohusiha mahusiho, malamulo a atchu.</verse>
				<verse number="8">Munahiya nlamulo na Muluku, munakhapelela ekano ya atchu.</verse>
				<verse number="9">Nave álochano, Vavo munaroha nlamulo na Muluku wi mukhapelele ekano anyu.</verse>
				<verse number="10">Vawi Mose áhi, Chichimiha atithá ni amayá, nave mutchu ólochela sonanara atithinnya nari amannya, akhwe tchiri:</verse>
				<verse number="11">nyenya nyuwo munalocha, Mutchu alocha wa atithinnya nari wa amannya, Korban, ti wi yamahala, yeyo okakhaviheryiwano ti miyo,</verse>
				<verse number="12">hamunemya’tho omwerela etchu atithinnya nari amannya.</verse>
				<verse number="13">Munera a’theru masu a Muluku ni ekano anyu, yeyo mwávelenlanyu; ni itchu sawihiha sinchipale munnera.</verse>
				<verse number="14">Nave áhisitchanela’tho muloko wa atchu, alochano, Kiwiryaneni Miyo othene nyu, nave suwelashani;</verse>
				<verse number="15">hayiwowo etchu vate va mwíli wa mutchu yeyo yavolowa mwa yowo, énawerya omurípiha;</verse>
				<verse number="16">nyenya itchu sokhuma mwa mutchu ti somuripiha mutchu.</verse>
				<verse number="17">Nave vavo ávolowiliye m’pa ohiyana ni muloko’wo, óhuserya’we yámukoha niphwanaphwaniho nlo.</verse>
				<verse number="18">Nave álochano, Nyuwo’tho munakohanyu hihá, miruku enamoramani?</verse>
				<verse number="19">Hamunasuwela wi etchu yorwela vate va mwíli wa mutchu, yavolowa mwa mutchu, hewerya omurípiha; ntakhara hevolowa m’murimani mwawe, nyenya m’mirimani mwawe, nave enakhuma o salani, nave wawihihá sinnélihiwa sólya sothene.</verse>
				<verse number="20">Nave áhi, Yokhuma mwa mutchu ti yeyo enamuripiha mutchu.</verse>
				<verse number="21">Vawi m’puwa mwaya mwa mirima ya atchu, munakhuma maupuwelo ónanara, sawosela, sawiya, sawipha,</verse>
				<verse number="22">soraruwa, sokhalela nrima, sonanara, owoka, sotakhala, nitho nonanara, opwalu, oithamalela, olosowa;</verse>
				<verse number="23">sonanara iha sothene sinnakhuma m’puwa, sinamurípiha mutchu.</verse>
				<verse number="24">Nave Yowo ávinya, avinya’wo wiwo, aya m’mawani a Turo ni Sidoni. Nave ávolowa m’pa, akhwela wi ehisuwele atchu; nave háwenrye okhuweya.</verse>
				<verse number="25">Nyenya vavo muthiana, mwá‐nahano awe ári ni munepa wotakhala, íwaliye sa Yowo, árwa, úwa va manani awe.</verse>
				<verse number="26">Nyenya muthiana yowo ári mHelene nloko nawe mSuro‐Fonika. Nave ámveka wi akumihe nsololo mwa mwana’we.</verse>
				<verse number="27">Nave álochano, Weherya toko, epacherye ovona anamwane; vawi tahi waphama wi nikushe ipau s’anamwane ni warihela asanapwa.</verse>
				<verse number="28">Nyenya áhákhula alocha ni Yowo, Ahe, Apwiya; nari asanapwa vathi va ehasari, ennalya’wo inyenyeri s’anamwane.</verse>
				<verse number="29">Nave álochano, Ntakhara a masu yawo, rowa; munepa wotakhala wokhuma mwa mwaná mwamuthiana.</verse>
				<verse number="30">Nave ávinya oya o’mpa wawe, aphwanya mwana emwatalenle va okamani, ni munepa wotakhala okhumale.</verse>
				<verse number="31">Nave ákhuma’tho m’munlanoni wa Turo, arwela véri va Sidoni, ophiyerya o’nia ya Galileya, ni ovira véri va munlano wa Dekapoli.</verse>
				<verse number="32">Nave yámukusherya mutchu óhiwa ni ókukuma; nave yámveka wi iyathi ntata nawe va yowo.</verse>
				<verse number="33">Nave ámuthanla va mulokoni wa atchu, va mekhiye, íyathi minwe awe m’maruni mwawe, atapha mara, atannya nlumi nawe;</verse>
				<verse number="34">awcha wirimu, amumulasha, alochano, Efata, ti wi, Nkahuleya.</verse>
				<verse number="35">Nave maru awe yáhuliwa, ni yomaka nlumi nawe yátaphuliwa, nave áhuluma phamene.</verse>
				<verse number="36">Nave áhálamulela wi ehimulele mutchu a’theru; nyenya ntoko mummo Yowo álamulenliyesha, mummo’tho tchiriene yálaleyerya wopwaha.</verse>
				<verse number="37">Nave yátikhina winchipale, elocha, Ohera Yowo sothene worera; nari óhiwa annawiwiha ni óhuluma annawulumiha.</verse>
			</chapter>
			<chapter number="8">
				<verse number="1">Mahiku yawo vákhanlaya’tho muloko mtokotoko wa atchu, nave heyárino etchu yólya,</verse>
				<verse number="2">Yowo áhisitchanela óhuserya’we, alochano, Kinnamoriwano ikharari muloko’wo, ntakhara ari ni Miyo okhala wokhala vano mahiku mararu nave hayinono etchu yólya;</verse>
				<verse number="3">nave káléla erowe owannyaya óhilya etchu, enarwa‐echupha; nave akina a yawo yárwela worekama.</verse>
				<verse number="4">Nave óhuserya’we yámwakhula wi, Mutchu anawerya okusha wowi ipau sovoniha atchu ala mu’takhwani muno?</verse>
				<verse number="5">Nave áhákoha, Murinono ipau hai?</verse>
				<verse number="6">Nave yáhi, Thanu na pili. Nave áhálamulela atchu a muloko’wo ekilathi vathi; nave ákusha ipau thanu na pili’ho, athamalela, ameya, avaha wa óhuserya’we, wi eveléle wa yawo; nave yáveléla wa muloko’wo.</verse>
				<verse number="7">Nave yárino asihopa awalakhanyeya; nave Yowo áháréliha, ii, wi eveléle wa yawo’tho.</verse>
				<verse number="8">Nave yálya evona, nave yárola sohala sa inyenyeri ithokwa thanu na pili.</verse>
				<verse number="9">Nave yawo yári ntoko masana makhumi masheshe; nave Yowo áháléla erowe.</verse>
				<verse number="10">Nave vavo ávolowa m’mwacheyani ni óhuserya’we, ephiya makupa a o Dalmanuta.</verse>
				<verse number="11">Nave aFarisi yákhuma, epacherya okohanano ni okhwela mwa Yowo eneneryo ya wirimu, emwéha.</verse>
				<verse number="12">Nave áthanana m’murimani mwawe, alocha, Atchu óyariwa mahiku ala enakhwelela sheni eneneryo? Tchiri, kinalocha wa nyuwo, mano eneneryo enavahiwa wa atchu a mahiku ala?</verse>
				<verse number="13">Nave áháhiya, avolowa’tho m’mwacheyani, avinya’wo oya okhopela.</verse>
				<verse number="14">Nave óhuserya yáchiwala okusha ipau, nave heyárinono ipau m’mwacheyani nyenya emoharu.</verse>
				<verse number="15">Nave Yowo áhálamulela, alochano, Lipelelani, weheryani wi musepe yoruruvaliha ipau ya aFarisi ni yoruruvaliha ipau ya Herode.</verse>
				<verse number="16">Nave yávanyihana mukina ni mukhwawe, elocha wi, Haninono ipau.</verse>
				<verse number="17">Nave Yesu vavo ásuwenliye, álochano, Munavanyihana sheni, ntakhara hamwinono ipau? ophiyerya hihano hamunona nave hamunasuwela?</verse>
				<verse number="18">Mokhalano mirima’nyu yawuma? Murianyuno mitho hamunona? nave murianyuno maru hamuniwa nave hamunupuwela?</verse>
				<verse number="19">Vavo kákawenlaka atchu masana makhumi mathanu ipau thanu iho mwáronle makali mahai ósareya ni inyenyeri?</verse>
				<verse number="20">Yálochano, Khumi na meli. Nave ipau thanu na pili wa atchu masana makhumi masheshe, mwáronle ithokwa hai sosareya ni inyenyeri?</verse>
				<verse number="21">Nave yálochano, Thanu na pili. Nave Yowo álochano, Hamunasuwelasha nari hihano?</verse>
				<verse number="22">Nave árwa o Bethsaida. Nave yámukusherya mutchu évasi, emveka wi amutannye.</verse>
				<verse number="23">Nave ámphara ntata mutchu évasi owo, akhumano, ayano okhwipi wa etchoko; nave ataphenle mara va mithoni vawe, nave íyanthe mata va yowo, ámukoha, Onnona etchu?</verse>
				<verse number="24">Nave áweliha mitho, alocha, Kinnona atchu; vawi kinnawona ennechecha ntoko miri.</verse>
				<verse number="25">Vavo áhiyathi’tho mata va mithoni vawe; nave áhonasha, apenushiwa, óna sothe sene kwé.</verse>
				<verse number="26">Nave ámurumiha arowe, alocha, Ohivoloweru mwitchokoni.</verse>
				<verse number="27">Nave ákhuma Yesu ni óhuserya’we, evolowa mwitchokoni sa Kaisareya a Filipi; nave va’phironi áhákoha óhuserya’we, alochano, Nki atchu enalocha wi Miyo káni?</verse>
				<verse number="28">Nave yámwakhula, Yohane Mbatisi, ni akina, Eliya; nyenya akina, wi mmoha a alipa‐miririmo.</verse>
				<verse number="29">Nave Yowo áhákoha, Nki nyuwo munalocha wi káni? Petro áhákhula, alochano, Mwá Kristu.</verse>
				<verse number="30">Nave áhálélasha wi ehiloche ni mutchu a’theru sa yela.</verse>
				<verse number="31">Nave ápacherya wahusiha wi, Onaphwanela wi Mwana a mutchu óne sososa sinchipale, nave akhochiwe ti atokwene ni alipa‐ephepa atokotoko ni alipa‐orepa, íphiwe, nave omurocho aya avinye’tho.</verse>
				<verse number="32">Nave masu awo álocha mwawiweya. Nave Petro ápacherya omulopola.</verse>
				<verse number="33">Nyenya Yowo árukunuwa, aweha óhuserya’we, amulopola Petro, alocha, Vinya’vo, hawe ochuli waka, Satana weyo; vawi hamunakhapelela itchu sa Muluku, nyenya sa atchu.</verse>
				<verse number="34">Nave áhisitchanela muloko’wo wa atchu vamoha ni óhuserya’we ii wa yawo, Mutchu ákhwelaka orwa vachuli vaka, írohe mekhiye, ateshe mwikimanyo awe, akitchare Miyo.</verse>
				<verse number="35">Vawi mutchu yowo anakhwela ovulusha okumi awe, anarwa‐ariha; nave yowo anariha okumi awe ntakhara a Miyo nave ntakhara a Mitchaka Yaphama, anarwa‐avulusha.</verse>
				<verse number="36">Vawi mutchu anarukunushelani aphwanyerya elapo yothene, ariha’vo okumi awe?</verse>
				<verse number="37">Vawi mutchu anaveléla sheni wakakhanyihano okumi awe?</verse>
				<verse number="38">Vawi mutchu úliwa‐muru ntakhara a Miyo ni a masu aka mwa atchu ala óraruwa ni ónanara, Mwana a mutchu’tho anúliwa‐muru ntakhara a yowo, aniriye aphiyeno angelo awe awéla, mu nchichimiho na Atithinnya.</verse>
			</chapter>
			<chapter number="9">
				<verse number="1">Nave álochano, Tchiri kinalocha ni nyuwo, wi, Akhala’vo akina awemela vava yawo herwa‐ekhwa nari, ophiyerya yonne Omwene wa Muluku orúle ni ikuru.</verse>
				<verse number="2">Nave emanle mahiku mathanu na nimoha, Yesu ákusha Petro, ni Yakobo, ni Yohane, awelano va mwakoni worekama okhwipi va mekhaya; nave áthatuwa va mithoni vaya;</verse>
				<verse number="3">nave sowara sawe sákhala sawarya, sawéla chwé; ntoko mulipa‐ovasa ikuwo vathi vano hawerya wéliha.</verse>
				<verse number="4">Nave yáhoneya wa yawo Eliya ni Mose; nave yámulochelana ni Yesu.</verse>
				<verse number="5">Nave Petro áhákhula, alocha ni Yesu, Rabi, ori waphama wa hiyo okhala vava, nave nimake mikotcha miraru, mmoha wa Nyuwo, ni mmoha wa Mose, ni mmoha wa Eliya.</verse>
				<verse number="6">Vawi hásuwenle yeyo aniriye ákhule; ntakhara ákhala ni wova tchiri.</verse>
				<verse number="7">Nave wári néku nawáhuruwela; nave vári masu ókhuma mu nékuni’mmo, wi, Ola ti Mwana’ka ósiveliwa; mwiweleleni.</verse>
				<verse number="8">Nave vowehaweha, lakasa, heyámonile mutchu mukina, nyenya Yesu mekhiye ni yaworu.</verse>
				<verse number="9">Nave yákhuruwaya va mwakoni, áhálamulela wi ehimuléle mutchu itchu iho yonnaya nyenya vavo Mwana a mutchu avinyale wa okhwa, yere.</verse>
				<verse number="10">Nave yákhapelela masu awo, ekohana mekhaya wi ovinya wa okhwa ti sheni.</verse>
				<verse number="11">Nave yámukoha, elocha, Nki alipa‐orepa enalocha wi anapacherya ophiya Eliya?</verse>
				<verse number="12">Nave Yowo álochano, Eliya tchiri anapacherya orwa, aryeherya itchu sothene; nave orempwe hai sa Mwana a mutchu wi óne sososa sinchipale eriwe etheru?</verse>
				<verse number="13">Nyenya kinalocha ni nyuwo wi áphiya Eliya, nave yámwerela’tho sothene yákhwelaya, ntoko worempwa sa yowo.</verse>
				<verse number="14">Nave árwiliye wa óhuserya, áhona muloko mtokotoko wa atchu awárukuryerya, ni alipa‐orepa erikimkohanano.</verse>
				<verse number="15">Nave vavo atchu othene a muloko’wo vomona, yátikhina winchipale, emutchimakela, emulochela.</verse>
				<verse number="16">Nave áhákoha, Munakohanano sheni?</verse>
				<verse number="17">Nave mukina a m’muloko’wo ámwakhula wi, Muhusiha, korwano wa Nyuwo mwana’ka, orino munepa wohuluma;</verse>
				<verse number="18">nave vothe vene onampharaya, onnamukuha; nave annavuwa niphoru, anakhuriha minno, anahicha; nave kálochano óhuserya’nyu wi ekumihe; nave heyáwenrye.</verse>
				<verse number="19">Nave Yowo ámwakhula, alocha, Atchu óhiroromela nyuwo, kinakhala ni nyuwo ophiyerya lini? kinohiyere?-?ryani elukuluku yawisheni? Mukikusherye.</verse>
				<verse number="20">Nave yámukusherya; nave vomona, vavo munepa owo wámukuha wawopiha; nave áhúwa vathi, anupuruwa, ni wavuwa niphoru.</verse>
				<verse number="21">Nave Yowo ámukoha atithinnya wi, Yela yápachenrye omphara lini? Nave áhi, Yápachenrye ari mwana.</verse>
				<verse number="22">Nave wiliwili wámuriha o moroni ni o mahini, ompahula; nyenya mwáweryaka wera etchu, munikhaviherye, ni onimorela ikharari.</verse>
				<verse number="23">Nave Yesu álochano, Mano munera mwáweryaka! itchu sothene sinnaweryeya ti yowo onaroromela.</verse>
				<verse number="24">Vavo atithi a mwana ákhuwela, alocha, Kinnaroromela; khaviheryani ohiroromela waka.</verse>
				<verse number="25">Nave Yesu ónniye wi muloko wa atchu onamutchimakela vamoha, álopola munepa wonanara owo, alochano, Munepa wohuluma ni wohiwa weyo, Miyo kinolamulela, khuma mwa yowo, nave ohivolowe’tho mwa yowo.</verse>
				<verse number="26">Nave vavo wákhu?-?wenlaya, omwahulasha, wákhuma; nave mwana ákhala ntoko ókhwa; wawihihá wi anchipale yálocha, Óriméla.</verse>
				<verse number="27">Nyenya Yesu ámphara ntata nawe, amvíha; nave áhémela.</verse>
				<verse number="28">Nave vavo Yesu ávolowiliye m’pa, óhuserya’we yámukoha wiphini wi, Han’nawerya hiyo okumiha?</verse>
				<verse number="29">Nave Yowo álochano, Nloko nlo han’nawerya okhuma ni etchu ekina, nyenya ni ovekela.</verse>
				<verse number="30">Nave yávinya wiwo, evira véri va Galileya; nave Yowo hákhwenle wi mutchu asuwele.</verse>
				<verse number="31">Vawi áhusiha óhuserya’we, alochano wi, Mwana a mutchu óveléliwa m’matani mwa atchu, nave enamwipha; nave íphiwe, anarwa‐avinya’tho evinre mahiku mararu.</verse>
				<verse number="32">Nyenya yawo heyásuwenle masu awo, yova omukoha.</verse>
				<verse number="33">Nave yárwa o Kapernao; nave yákilanthaya m’pa áhákoha yawo, Mwávanyihana sheni va’phironi?</verse>
				<verse number="34">Nyenya yákhala lakalaka: vawi yávanyihana mukina ni mukhwawe va’phironi wi, ori mutokwene tani?</verse>
				<verse number="35">Nave vavo ákilanthiye vathi, áhitchana khumi neli awo, alochano, Mutchu ákhwelaka okhala ópacherya, anarwa‐akhala ókutchulela ni murummwa a othene.</verse>
				<verse number="36">Nave ákusha mwámwana amwiyathi véri vaya, amúpara, alochano,</verse>
				<verse number="37">Mutchu yowo anákhela mmoha a asanamwane awihiha ntakhara a Miyo, hanákhela Miyo, nyenya Yowo ákirumale Miyo.</verse>
				<verse number="38">Yohane álocha wa Yowo, Muhusiha, náhona mutchu arikimkumiha masololo mu nsina nanyu nave námuhiha ntakhara hánitchanre hiyo.</verse>
				<verse number="39">Nyenya Yesu áhi, Muhimuhihe; vawi havovo mutchu anera yaikuru mu nsina naka, anákuva owerya okilochela Miyo sonanara.</verse>
				<verse number="40">Vawi yowo óhivanyihana ni hiyo, annakhaviheryana ni hiyo.</verse>
				<verse number="41">Vawi mutchu yowo anowuryiheni nyuwo ekahi ya mahi mu nsina naka, ntakhara muri awe a Kristu, tchiri kinalocha ni nyuwo, wi harwa‐ayeléla wene yamahala’we.</verse>
				<verse number="42">Nave mutchu yowo anatchekiha mmoha a asanamwane yawo óroromela Miyo, ori waphama wa yowo tchiriene wi nluku ntokotoko na nshilo nimakeleliwe va’shikoni vawe, nave avonyiwe mu’nia.</verse>
				<verse number="45">Nave nnani ná notchekiha, othikile;</verse>
				<verse number="46">ovolowa weyo mukumini órakala mwecho ori waphama opwaha okhalano mananiá meli ni ovonyiwa m’gehena.</verse>
				<verse number="47">Nave nitho ná notchekiha, owosole; ovolowa weyo mu Omwene wa Muluku n’nitho nimoha ori waphama wopwaha okhalano mitho meli ni ovonyiwa m’gehena;</verse>
				<verse number="48">wiwo ekhune aya henakhwa ni moro honashipihiwa.</verse>
				<verse number="49">Vawi othene enaheliwa mwapa wa moro.</verse>
				<verse number="50">Mwapa ti waphama; nyenya mwapa owo wónwa, munasiviha ni sheni? Khalani ni mwapa mwa nyuwo mekhinyu nave khalani ni murechele mukina ni mukhwawe.</verse>
			</chapter>
			<chapter number="10">
				<verse number="1">Nave ávinya Yowo wiwo, arwa o munlanoni wa Yudeya ni okhopela wa Yordano; nave yámuthukumanela’tho miloko ya atchu; nave ntoko ákhovelenliye, áháhusiha’tho.</verse>
				<verse number="2">Nave yárwa wa Yowo aFarisi emukoha khwino onnemyereryiwa wi mutchu ahiye mwariye, emwéha Yowo.</verse>
				<verse number="3">Nave Yowo áhákhula, alochano, Mose ólamulenleni sheni?</verse>
				<verse number="4">Nave yáhi, Mose áhemya orepela ekarata yomwalanela, ni omuhiya.</verse>
				<verse number="5">Nyenya Yesu álochano, Ntakhara a wuma wa mirima’nyu áhorepelani nlamulo nla.</verse>
				<verse number="6">Nyenya ápachenryiye opachusha, Muluku ápachusha mulopwana ni muthiana.</verse>
				<verse number="7">Ntakhara awe mulopwana anarwa‐ahiya atithinnya ni amannya, nave anarwa‐aphitana ni mwariye;</verse>
				<verse number="8">nave eli ala enarwa‐ekhala mwíli wa’nama mmoha; wawihihá wi hari’tho eli nyenya mwíli wa’nama mmoha.</verse>
				<verse number="9">Ntakhara awe yeyo Muluku áphitannyiye vamoha, ahipachule mutchu.</verse>
				<verse number="10">Nave m’pa óhuserya’we yámukoha’tho sa etchu ela.</verse>
				<verse number="11">Nave álochano, Mutchu ahiya mwariye, athela mukina, anamraruwa, otchekela muthiana owo;</verse>
				<verse number="12">nave muthiana amuhiya iyawe, atheliwa ti mukina, anamraruwa yola.</verse>
				<verse number="13">Nave yámukusherya Yowo asanamwane wi átannye; nave óhuserya’wo yáhásamela.</verse>
				<verse number="14">Nyenya Yesu ónniye áshimwa, nave alochano, Emyani asanamwane erwe wa Miyo; muháhihe, vawi Omwene wa Muluku ori wa awihiha.</verse>
				<verse number="15">Tchiri kinalocha ni nyuwo, Mutchu óhakhela Omwene wa Muluku ntoko mwá‐mwana, harwa‐avolowa’moru.</verse>
				<verse number="16">Nave Yowo áwúpara, áréliha, ni wiyathi mata’we va yawo.</verse>
				<verse number="17">Nave vavo ákhumaliye otchara ephiro, ámutchimakela mutchu, amukokhorela, amukoha, Muhusiha aphama, kini kere sheni wi kákhele okumi wohimala?</verse>
				<verse number="18">Nave Yesu álochano, Onakerela Miyo aphama ntakhara sheni? havovo aphama nyenya mmoha, ti Muluku.</verse>
				<verse number="19">Wosuwela malamulo, Ohiphe, Ohiraruwe, Ohiye, Ohere namona awotha, Ohiwoke, Chichimiha atithá ni amayá?</verse>
				<verse number="20">Nave áhákhula, Muhusiha, sothene iha kákhapelela opacherya kiri mwana.</verse>
				<verse number="21">Nave Yesu ámuweha, amusivela, alochano, Etchu emoha ennothowa; rowa, otumihe sothe sene oriáno, oveléle wa atchu óhawa, nave muhakhu onarwa‐okhalano wirimu; nave hanke wino, kitchare Miyo.</verse>
				<verse number="22">Nyenya withoni wawe wáhutha ni masu yawo, nave ávinya’wo óthanana; vawi ári mwanene muhakhu mwinchipale.</verse>
				<verse number="23">Nave Yesu áwehaweha, alocha ni óhuserya’we, Manki ókhalano muhakhu enarwa‐evolowa mu Omwene wa Muluku ni wukhuliwa!</verse>
				<verse number="24">Nave óhuserya’wo yátikhina tchiri ni masu awe. Nyenya Yesu áhákhula’tho alochano, Anamwanenyu, manki ti wukhula wa atchu óthamala muhakhu ovolowa mu Omwene wa Muluku!</verse>
				<verse number="25">Ti yavakhiviru wi ekamila evire va mulako wa sikano wopwaha wi mwanene muhakhu avolowe mu Omwene wa Muluku.</verse>
				<verse number="26">Nave yátikhina, elochano, Nave anawerya ovuluwa tani?</verse>
				<verse number="27">Yesu arikimwaweha áhi, Honaweryeya ti atchu, nyenya honera hihá ni Muluku hoe; vawi itchu sothe sene sinaweryeya ti Muluku.</verse>
				<verse number="28">Petro ápacherya olochano, Onani, hiyo náhiya sothe sene nave nihotcharani Nyuwo.</verse>
				<verse number="29">Yesu áhi, Kinalocha ni nyuwo tchiri, Havovo mutchu áhiyale empa, nari anna, nari arokora, nari amai, nari atithi, nari anamwane, nari imacha, ntakhara a Miyo, nave ntakhara a Mitchaka Yaphama eyo,</verse>
				<verse number="30">óhákhela yola makhumi khumi hihano m’mahiku ala, empa, ni anna, ni arokora, ni amai, ni anamwane, ni imacha vamoha ni sohosha; nave m’mahiku a muhólo okumi wohimala.</verse>
				<verse number="31">Nyenya anchipale ópacherya enarwa‐ekhala ókiserya, nave ókiserya enarwa‐ekhala ópacherya.</verse>
				<verse number="32">Nave yawo yári m’phironi erikimuwela oya o Yerusalemu; nave Yesu ámwáhólela; nave yátikhina; nave ótchara’wo yáhóva. Nave ákusha’tho khumi neli awo, apacherya wáléla itchu hiho sini simphiyerye,</verse>
				<verse number="33">ii, Nkonani niwele o Yerusalemu; nave Mwana a mutchu anarwa‐aveléliwa wa alipa‐ephepa atokotoko ni alipa‐orepa; nave yawo enarwa‐emuthoriherya wi anaphwanela okhwa, emveléla wa amalapo.</verse>
				<verse number="34">Nave enarwa‐emvevula, emutaphela mara, emuwashula, emwipha; nave evinre mahiku mararu anarwa‐avinya’tho.</verse>
				<verse number="35">Nave yárwa wa Yowo Yakobo ni Yohane, anamwane a Zebedayo, elochano, Muhusiha, n’nakhwela wi mwahinerele etchu yeyo n’niriahu novekeni Nyuwo.</verse>
				<verse number="36">Nave álochano, Munakhwela sheni wi kiwereleni nyuwo? Nave yálochano, Munivahe hiyo wi nikhale mmoha o ntatani nanyu nolopwana ni mukina o ntatani nothiana, mu nchichimiho nanyu.</verse>
				<verse number="37">Nyenya Yesu áhi wa yawo, Hamunasuwela yeyo munavekanyu.</verse>
				<verse number="38">Munawerya owuryerya ekahi yeyo kinawuryeryaka? nari obatisiwa ni obatiso kinabatisiwakano Miyo?</verse>
				<verse number="39">Nave yáhi wa Yowo, N’nawerya. Nave Yesu álochano, Ekahi yeyo kinawuryeryaka, munarwa‐muwuryerya, nave obatiso yowo kinabatisiwakano Miyo, munarwa‐mubatisiwano;</verse>
				<verse number="40">nyenya okhala o ntatani naka nolopwana nari nothiana hori waka ovaha; nyenya ori wa yawo yáryeheryeliwe.</verse>
				<verse number="41">Nave khumi awo yíwalaya, yápacherya wukhuliwa murima ntakhara a Yakobo ni Yohane.</verse>
				<verse number="42">Nave Yesu áwitchana, alochano, Munnasuwela wi yawo eneriwa apwiya a amalapo ennálapiha; nave atokwene aya ennálamulela.</verse>
				<verse number="43">Nyenya horwa‐wihihá mwa nyuwo hoe; nyenya yowo anakhwela okhala mutokwene mwa nyuwo, anarwa‐akhala namarika‐mahi anyu;</verse>
				<verse number="44">nave yowo anakhwela okhala ópacherya mwa nyuwo, anarwa‐akhala kapuro a othene.</verse>
				<verse number="45">Vawi tchiri mwana a mutchu hárwile oruméliwa, nyenya oruméla, ni ovelela okumi awe oliva wa wa atchu anchipale.</verse>
				<verse number="46">Nave yawo yáphiya o Yeriko; nave ákhumiye mu Yeriko ni óhuserya’we, ni muloko mtokotoko wa atchu, mwana a Timeyu, Bartimeyu, óveka évasi, ámkilathi mukhwipi mwa’phiro.</verse>
				<verse number="47">Nave vavo íwaliye wi ti Yesu a o Nazarete, ápacherya okhuwela ni olocha, Yesu, Nyuwo, Mwana a Davide, mukimorele miyo ikharari.</verse>
				<verse number="48">Nave anchipale yámsamela wi amále; nyenya tchiri ákhuwelasha wi, Nyuwo, Mwana a Davide, mukimorele ikharari.</verse>
				<verse number="49">Nave Yesu áhémela, ii, Mwitchaneni. Nave yáhítchana évasi owo ni olochano; Lipa murima, vinya, annawitchana.</verse>
				<verse number="50">Nave áriha yawikhunelano awe, ákuva ovinya, arwa wa Yesu.</verse>
				<verse number="51">Nave Yesu ámwakhula, ii, Onakhwela wi kiwerele sheni? Nave évasi owo álochano, Raboni, kákhele wona waka.</verse>
				<verse number="52">Nave Yesu álochano, Rowa; nroromelo ná nihovulusha weyo. Nave vavo áhona’tho; nave ámutchara Yowo va’phironi.</verse>
			</chapter>
			<chapter number="11">
				<verse number="1">Nave vári yawo yáháchamela o Yerusalemu, va Betefage ni Betaniya, va mwakoni wa Azitona,</verse>
				<verse number="2">áruma eli a óhuserya’we, alochano, Rowani, volowani mwitchokoni yoluluwana ni nyuwo; nave vavo vovolowa’mo, munaphwanya mwana a púru ómakiwa, yowo havovo mutchu ámuwenle, ni khalai ene; mutaphuleni, murweno.</verse>
				<verse number="3">Nave mutchu ii wa nyuwo, Munihihá ntakhara sheni? Nkalochani, Apwiya annáthowa; nave vavo enamurumiha wino.</verse>
				<verse number="4">Nave yávinya, ephwanya mwana a púru ómakiwa va milakoni, va ntchachoni va makhulukano, emutaphula.</verse>
				<verse number="5">Nave akina awemela wiwo yálochano, Munamutaphulela sheni mwana a púru?</verse>
				<verse number="6">Nave yáwákhula ntoko mummo Yesu álonchiyeno; nave yáwemyererya erowe.</verse>
				<verse number="7">Nave yárwano mwana a púru wa Yesu, emwiyatherya sowara saya, nave Yowo ákilathi vavo.</verse>
				<verse number="8">Nave anchipale yáhatalela sowara saya va’phironi ni akina makukhu yáhenkaya m’machani.</verse>
				<verse number="9">Nave atchu óhóla ni ótchara yákhuwela, Hosana; Órélihiwa Yowo anorwa mu nsina na Apwiya;</verse>
				<verse number="10">Worélihiwa Omwene onamurwa, wa atithihu Davide; Hosana wirimurimu.</verse>
				<verse number="11">Nave Yowo ávolowa m’Yerusalemu mu’mpa ya Muluku; nave awehile itchu sothene, vákhanlaya oshekuwa, ákhuma oya o Betaniya vamoha ni khumi neli awo.</verse>
				<verse number="12">Nave woshishelo aya, akhumale o Betaniya, ávoliwa etala.</verse>
				<verse number="13">Nave áhóna mukúkhu ochai ori ni makukhu; nave árwa ariki akhweya anáphwanye’vo etchu; nave vavo áphiyaliye’wo áphwanya vahivovo etchu nyenya makukhuru; vawi heyári mahiku aya a makúkhu.</verse>
				<verse number="14">Nave áhákhula, alochano, Havovo mutchu análye’tho sawima sá mahiku othene. Nave óhuserya’we yáhiwa.</verse>
				<verse number="15">Nave yáphiya o Yerusalemu; nave Yowo ávolowa mu’mpa ya Muluku, apacherya wakumiha ótumiha ni óthuma marocha mu’mpa ya Muluku’mmo, apirikisha ihasari sa awakakhanya icharama, ni minyukhu ya ótumiha ipompa;</verse>
				<verse number="16">nave hémyerenrye wi mutchu ateshe yokusherya véri va’mpa ya Muluku.</verse>
				<verse number="17">Nave áhusiha alochano, Henarempwa wi, Empa’ka enatchuwiwa empa yovekela’mo ya wa atchu a maloko othene; nyenya nyuwo mohera nikhuku na alipa‐ohuhula.</verse>
				<verse number="18">Nave alipa‐ephepa atokotoko ni alipa‐orepa yáhiwa, enavyavya mompahulela Yowo; vawi yámóva, ntakhara muloko wothene wa atchu wátikhina va ehusiho awe.</verse>
				<verse number="19">Nave mahiku othene oshekuwa ákhuma Yowo mwitchokoni.</verse>
				<verse number="20">Nave yáviralaya’vo woshishelo aya, yáhona wi mukúkhu wányála opacherya va mitatharini.</verse>
				<verse number="21">Nave Petro áhupuwela alochano, Rabi, onani, wonyála mukúkhu’wo múlumenlanyu.</verse>
				<verse number="22">Nave Yesu áhákhula, alochano, Roromelani Muluku.</verse>
				<verse number="23">Tchiri kinalocha ni nyuwo wi, Mutchu ii wa mwako’la, Nkateshiwa, ovonyiwe mu’nia, óhikhwa minikwa m’murimani mwawe, nyenya anaroromela wi yeyo analochiye, eneriwa, anarwa‐akhalano.</verse>
				<verse number="24">Ntakhara awe kinalocha ni nyuwo, Itchu sothene munakhwelanyu, mwaveka, roromelani wi mokhalano nave munarwa‐mukhalano.</verse>
				<verse number="25">Nave munemelanyu ni ovekela, khurumuwelani, khwino mutchu ohotchekela etchu;</verse>
				<verse number="26">wi Atithinyu’tho ari wirimu akhurumuwele nyuwo sotcheka sanyu.</verse>
				<verse number="27">Nave yawo yárwa’tho o Yerusalemu; nave vári Yowo arikimwecha mu’mpa ya Muluku, yámurwela alipa‐ephepa atokotoko ni alipa‐orepa ni atokwene;</verse>
				<verse number="28">nave yálochano, Iha munera ni olamulelo wawihai? Nari óvahileni tani olamulelo ola wawera iha?</verse>
				<verse number="29">Nave Yesu áhi wa yawo, Kinokohani nsu nimoha, mukákhule Miyo, nave kinolélani olamulelo yowo kinerakano itchu iha.</verse>
				<verse number="30">Obatiso wa Yohane onarwela wirimu akhweya wa atchu? Mukákhule.</verse>
				<verse number="31">Nave yávanyihana mwa yawo mekhaya, elocha, Nii, Wirimu, Yowo analocha, Nave hamwároromenle yowo ntakhara sheni?</verse>
				<verse number="32">Nyenya nii, Wa atchu, yáhóva atchu yawo; vawi othene yámwera Yohane mulipa‐miririmo tchiri.</verse>
				<verse number="33">Nave yámwakhula Yesu, elocha, Han’nasuwela. Nave Yesu álochano, Miyo’tho nkolélani olamulelo yowo kinerakano itchu iha.</verse>
			</chapter>
			<chapter number="12">
				<verse number="1">Nave Yowo ápacherya olochano m’maphwanaphwaniho. Mutchu áhála mithe emacha ya mpesa, arukuryeryiha ekhuntale, athipa movochelamo mpesa, amaka empa, apoleyiha wa ólima emacha, arowa okina.</verse>
				<verse number="2">Nave m’mahiku aya áruma kapuro awe wa ólima’wo wi ákhele’wo wa ólima’wo sawima sa mwimachani ya mpesa.</verse>
				<verse number="3">Nave yawo yámukusha, emmana, emuro?-?wiha ehimunyile etchu.</verse>
				<verse number="4">Nave áruma’tho kapuro mukina wa yawo; nave yola yámuhoma va muruni, emwerela sowuliha‐muru.</verse>
				<verse number="5">Nave áruma mukina; yola yámwipha; ni akina anchipale; akina yáhámana, akina yáwipha.</verse>
				<verse number="6">Amuhalela mmoha, ti mwana’we ósiveliwa; vokutchulela ámuruma yowo, alocha, Enarwa‐emwerela mwana’ka mahala.</verse>
				<verse number="7">Nyenya ólima yawo yálocha mekhaya, Yola ti mukelampa; hankeni nimwiphe, nave emacha ela enakhala yauhu.</verse>
				<verse number="8">Nave yámukusha emwipha, emuriha okhwipi wa emacha.</verse>
				<verse number="9">Vavo ani ere sheni mulipa‐emacha? Anarwa‐aphiya, atolosha ólima’wo, aveléla emacha eyo wa akina.</verse>
				<verse number="10">Hemwálakhannye nari yorepa ela; Nluku nenlo yákhochilaya óteka empa, Nenla náheriwa muru wa munyethe:</verse>
				<verse number="11">Ela yárwenle wa Apwiya, Nave eri yotikiniha m’mithoni mwahu?</verse>
				<verse number="12">Nave yáhérerya omphara; nyenya yáhóva muloko wa atchu vawi yásuwela wi Yowo áhopeleliha mwaha niphwanaphwaniho nla wávanyiha; nave yámuhiya, evinya’vo.</verse>
				<verse number="13">Nave yáruma wa Yowo akina a aFarisi ni aHerode, wi yamukukuchele mu wuluma wawe.</verse>
				<verse number="14">Nave vavo yáphiyalaya, yálochano, Muhusiha, Ninnasuwela wi muri éparipari, nave hamunathokororya mutchu; vawi hamunaweha withoni wa atchu, nyenya munahusiha ephiro ya Muluku mweparipari; Khwino ti wawemyiwa oveléla mushokho wa Kaisara akhweya hoe?</verse>
				<verse number="15">Khwino niveléle, akhweya nihiveléle? Nyenya Yowo ásuwela owoka waya, ii wa yawo, Munakeherya sheni? Kikusheryeni erupiya ya meya wi kóne. Nave yákusha,</verse>
				<verse number="16">Nave álochano, Eruku ela ni yorepa aya siri sa wani?</verse>
				<verse number="17">Nave yáhi, Sa Kaisara. Nave Yesu áhi wa yawo, Velélani sawe sa Kaisara wa Kaisara, ni sawe sa Muluku wa Muluku. Nave yátikhinano winchipale.</verse>
				<verse number="18">Nave yárwa wa Yowo aSaduki, yawo enalocha wi hawivovo ovinya’tho wa okhwa; nave yámukoha elocha, Muhusiha,</verse>
				<verse number="19">Mose án’repela wi, Akhwa munnawe a mutchu amuhiya muthiana, óhihiya’vo mwana, munnawe akushe mwariye, amvíherye munnawe yowo epyo.</verse>
				<verse number="20">Yákhala’vo anna athanu neli; ópacherya áthela muthiana, akhwa, óhihiya epyo;</verse>
				<verse number="21">nave anawili ámuthela, akhwa, óhihiya epyo; nave aneraru’tho áhihihá;</verse>
				<verse number="22">nave athanu neli yawo heyáhiyale epyo. Vokutchulela vaya va othene muthiana’tho ákhwa.</verse>
				<verse number="23">Vovinya’tho anarwa‐akhala mwara a wani a yala? Vawi athanu neli yawo yámwera mwaraya.</verse>
				<verse number="24">Yesu álochano, Manki munnahuwela mwa ela, ntakhara hamunasuwela sorepiwa, nari ikuru sawe sa Muluku?</verse>
				<verse number="25">Vawi eniryaya evinye wa okhwa, hethelaka nari hetheliwaka; nyenya enakhala ntoko angelo a wirimu.</verse>
				<verse number="26">Nyenya sa alipa‐okhwa wi enavíhiwa; hemwálakhannye mu’karata ya Mose sa nikukhu nlo, wi Muluku álochano ii, Ká Muluku a Abrahamu, ni Muluku a Isake, ni Muluku a Yakobo?</verse>
				<verse number="27">Hari Muluku a alipa‐okhwa nyenya a akumi; munnahuwela nyuwo tchiri.</verse>
				<verse number="28">Nave árwa mmoha a alipa‐orepa, íwa yawo erikimkohanano vamoha, nave vosuwela wi áwakhula phama, ámukoha, Nlamulo namuhólo na othene ti nivi?</verse>
				<verse number="29">Yesu áhákhula, wi, Namuhólo ti nla, Iwelela, Israyeli; Apwiya Muluku ahu, Apwiya ti mmoha;</verse>
				<verse number="30">nave onarwa‐osivela Apwiya Mulukuá, ni murimá wothene, ni okumiá wothene, ni mirukuá yothene, ni ikuru sá sothene.</verse>
				<verse number="31">Nanawili ti nla, Onarwa‐osivela mukhwá ntoko onirá wisivela mwanene. Hanivovo nlamulo nikina nopwaha ala.</verse>
				<verse number="32">Nave mulipa‐orepa owo álochano, Yorera, Pwiya, molocha separipari wi ti mmoha; nave havovo mukina nyenya Yoworu:</verse>
				<verse number="33">nave omusivela Yowo ni murima wothene, ni miruku yothene, ni ikuru sothene, nave omusivela mukhwawe ntoko aniriye wisivela mwanene, ti opwaha iphepa sopahiwa mpurukumene ni iphepa sawiphiwa.</verse>
				<verse number="34">Nave Yesu vawona wi áhákhula ni miruku, alochano, Hori worekamela ni Omwene wa Muluku. Nave havovo mutchu álipale’tho murima omukoha etchu.</verse>
				<verse number="35">Nave Yesu vavo áhusihiye mu’mpa ya Muluku áhákhula, alocha, Enalochela sheni alipa‐orepa wi Kristu ti mwana a Davide?</verse>
				<verse number="36">Davide mwananawe álocha mwa Munepa Wawéla, Apwiya áhi wa Apwiyaka, Khala o ntatani naka nolopwana, ophiyerya kiwiyanthe amwichaniá vonyikala’vo mananiá.</verse>
				<verse number="37">Davide mwanenawe ámuromola Yowo Apwiya; nave ori mwanawe hai? Nave atchu yáthukumanne awo yáhakalala omwiwa.</verse>
				<verse number="38">Nave mu ehusiho awe álocha, Weheryani, musepe alipa‐orepa, ókhwela wechecha ówara misopero, ni olocheliwa va nipuroni na marocha,</verse>
				<verse number="39">ni okhalano minyukhu yamahala mothukumanela ni mapuro a mahala va sólya;</verse>
				<verse number="40">yawo enashokha sa mu ipa sa anamukhwele, nave enavekela mowoka masu manchipale; yala enarwa‐yakhela olaka wopwaha.</verse>
				<verse number="41">Nave Yowo ákilathi vathi voluluwana ni mokhapelela’mo soveléla, óna wi muloko wa atchu onamriha icharama mokhapelela’mo; nave anene muhakhu anchipale yávonya’mo sinchipale.</verse>
				<verse number="42">Nave árwa namukhwele óhawa, ariha’mo asicharama eli akhani ókhwa ekhopiri ekhani emoha.</verse>
				<verse number="43">Nave áhitchana óhuserya’we, ii wa yawo, Tchiri, kinalocha wa nyuwo, namukhwele óhawa owo áriha sinchipale wápwaha othene óriha mokhapelela’mo;</verse>
				<verse number="44">vawi yáriha’mo othene sawacha saya; nyenya yowo áriha ni othowiwa wawe sothene áriyeno, ahe okumi awe wothene.</verse>
			</chapter>
			<chapter number="13">
				<verse number="1">Nave vavo ákhumiye mu’mpa ya Muluku, mmoha a óhuserya’we álochano, Muhusiha, onani, maluku awihihá ni empa yawihihá.</verse>
				<verse number="2">Nave Yesu áhi wa yawo, Wohona ipa sitokotoko iha? Han’rwa‐nihiyiwa vava nluku nimoha vasulu va nikhwaya, nenlo nihinamorihiwe.</verse>
				<verse number="3">Vavo ákilanthiye va mwakoni wa Azitona, voluluwana ni empa ya Muluku, yámukoha wiphini Petro, ni Yakobo, ni Yohane, ni Andreya, wi, N’léleni, itchu iha sini sere hihá lini?</verse>
				<verse number="4">Nave eneneryo aya ti yawihai yawi siri vakhiviru vokutchuwa itchu iha sothene?</verse>
				<verse number="5">Nave Yesu ápacherya olochano, Weheryani wi mutchu ahohuweliheni.</verse>
				<verse number="6">Anchipale enarwa‐ephiya mu nsina naka, elocha wi, Miyo ti yene, nave enarwa‐yahuweliha anchipale.</verse>
				<verse number="7">Nave mwarwa‐mwiwa sa’khocho ni ovuwa waya wa’khocho, muhinipa murima; sinaphwanela wereya iha; nyenya okutchuwa hophiyale.</verse>
				<verse number="8">Vawi nloko na atchu n’narwa‐n’roshana ni nloko nikina, nave omwene ni omwene mukhwaya; vanarwa‐vakhala m’mapuro‐mapuro ochikinyeya wa elapo; vanarwa‐vakhala etala; sopacherya sa sososa iha.</verse>
				<verse number="9">Nyenya nyuwo mwiweherye nyuwo mekhinyu; vawi enarwa‐yovelélani nyuwo wa atokwene a milachu; nave enarwa‐yowashulani mothukumanela; nave okhoveni wa achamasowa ni mamwene munarwa‐mwemela ntakhara a Miyo okhala namona wa yawo.</verse>
				<verse number="10">Nave Mitchaka Yaphama enaphwanela epacherye olaleyeriwa wa atchu a maloko othene.</verse>
				<verse number="11">Nave vavo eniryaya yokeriheni o mulachuni, yovelélani, muhipe murima ohipachenrye mulachu, ni yeyo munirianyu muloche; nyenya yeyo enarwe‐evahiwe wa nyuwo elukuluku yeyo muloche yeyo; vawi ólocha tahi yenyu nyenya Munepa Wawéla.</verse>
				<verse number="12">Nave munna anarwa‐aveléla munnawe wi amwiphe, ni atithi mwanawe, ni anamwane enarwa‐eroshana ni yawo yáyanre, ewiphiha.</verse>
				<verse number="13">Nave enarwa‐yicha nyuwo atchu othene ntakhara a nsina naka; nyenya yowo óvilela ophiyerya makutchuwelo, anarwa‐avulushiwa.</verse>
				<verse number="14">Nave mwárwa‐mona yotakhala yotolosha elapo erikimwemela vavo ehinaphwanelaya’vo (awalakhanya esuwele), vavo a Yuda etchawele o miakoni;</verse>
				<verse number="15">nave yowo ori vasulu va nipatho ahikhuruwe, nari ahivolowe okumiha etchu m’pa mwawe;</verse>
				<verse number="16">nave yowo ori va’machani, ahikoke okusha malaya’we.</verse>
				<verse number="17">Nyenya ochilu wa awo órupala ni awamwiha anamwane mahiku yawo!</verse>
				<verse number="18">Nave vekelani wi ohikhale m’mahiku a nakhutu.</verse>
				<verse number="19">Vawi mahiku yawo vanarwa‐vakhala yohosha, ntoko heyákhanle ekhwaya opacherya vápachenryiye Muluku opachusha itchu ni ophiyerya hihano, nave herwa‐ekhala’tho mahiku othene.</verse>
				<verse number="20">Nave Apwiya áhiyaleke oyeviha mahiku yawo, hakávuluwale nari mutchu mmoha; nyenya ntakhara a othanliwa yawo áthanliliye, áyeviha mahiku yawo.</verse>
				<verse number="21">Nave vavo, mukina ii wa nyuwo, Onani Kristu ori vava; nari, Onani wule, muhakhulele;</verse>
				<verse number="22">vawi enarwa‐evinya aKristu ówoka ni alipa‐miririmo ówoka, nave enarwa‐yera ineneryo ni sotikiniha wi yahuwelihe khwino onnaweryeya, atchu óthanliwa yawo.</verse>
				<verse number="23">Nyenya weheryani; onani kiholélani itchu sothene, sihiphiyale.</verse>
				<verse number="24">Nyenya m’mahiku yawo, emanle yohosha yeyo, nsuwa n’narwa‐n’rípihiwa, nave mweri horwa‐woniha omwaléla waya,</verse>
				<verse number="25">ni itheneri sinarwa‐simora wirimu, ni ikuru siri wirimu sinarwa‐sichikinyeya.</verse>
				<verse number="26">Nave vavo enarwa‐emona Mwana a mutchu arikimorwa m’mekuni ni ikuru sitokotoko, ni nchichimiho.</verse>
				<verse number="27">Nave vavo anarwa‐aruma angelo, nave enarwa‐ethukumanya óthanliwa awe orwela witchekuni sheshe, opacherya o makutchuwelo aya a elapo ya vathi, ni ophiyerya o makutchuwelo a erimu.</verse>
				<verse number="28">Nave huseryani ni mukúkhu niphwanaphwaniho naya; vanaphiyeryaya wi murai aya onakhala mukithi, nave yaphuwa makukhu aya, munnasuwela wi yohachamela eyita;</verse>
				<verse number="29">hihá nyuwo’tho mwarwa‐mona itchu iha sirikimwereya, suwelani wi ori vakhiviru va milakoni.</verse>
				<verse number="30">Tchiri kinalocha ni nyuwo, Atchu a mahiku ala hewerya okhwa ophiyerya itchu iha sothene seriwe.</verse>
				<verse number="31">Erimu ni elapo ya vathi sinarwa‐sivinya’vo, nyenya masu aka herwa‐evinya’vo.</verse>
				<verse number="32">Nyenya sa nihiku nenlo akhweya ora aya, hanasuwela mutchu, nari angelo a wirimu, nari Mwana, nyenya Atithi mekhaya.</verse>
				<verse number="33">Weheryani, lipelelani, nave vekelani; vawi hamunasuwela elukuluku aya.</verse>
				<verse number="34">Ntoko mutchu a va mukwahani, áchimula o’mpa wawe, ávaha akapuro awe olamulelo, wa othene awo miteko aya, alamulela a va milakoni wi alipelele.</verse>
				<verse number="35">Ntakhara awe lipelelani, vawi hamunasuwela nyuwo elukuluku aya aniriye akóke mulipa‐empa, akhweya oshekuwa, akhweya ohiyu eriyari, akhweya vawipa muthupi, akhweya woshishelo;</verse>
				<verse number="36">wi aneremkóka motutusha, ophwanyeni murikimrupa.</verse>
				<verse number="37">Nave yeyo kinalochaka wa nyuwo, kinalocha wa othene, Lipelelani.</verse>
			</chapter>
			<chapter number="14">
				<verse number="1">Nave evinre mahiku meli ori yólya ya Paskha ni epau yohikhala ni yoruruvaliha, nave alipa‐ephepa atokotoko ni alipa‐orepa yáhávyavya momwerela makhuche ni omwipha;</verse>
				<verse number="2">vawi yáhi, Va yólya hoe, wi onakhale onyakula wa atchu.</verse>
				<verse number="3">Nave vákhanliye o Betaniya o’mpa ya Simoni a marecha, áhamenliye olya, árwa’wo muthiana arino etchupa ya alebastero ya makhurwa awunkhela phama, a Nardo ene, a esisapo yorekama; apwesha etchupa eyo, amínela va muruni vawe.</verse>
				<verse number="4">Nyenya yákhala’vo akina awukhuliwa murima mekhaya, ni wi makhurwa’wo enayehiwa ntakhara sheni?</verse>
				<verse number="5">Vawi makhurwa’wo ekáthuma irupiya sa meya masana mararu ni sowapula saya, evahiwa wa óhawa. Nave yámuchenyerya muthiana owo.</verse>
				<verse number="6">Nyenya Yesu áhi, Muhiyeni, munamukhulelani? ákerela Miyo muteko waphama.</verse>
				<verse number="7">Vawi murino óhawa vamoha ni nyuwo mahiku othene, nave vothe vene munakhwelelanyu munawerya owerela saphama;</verse>
				<verse number="8">nyenya hamuri ni Miyo mahiku othene. Yowo ohera yeyo owenryiye; ákochiheryaru mwíli aka wuvithiwa m’mahiyeni.</verse>
				<verse number="9">Nave tchiri kinalocha ni nyuwo, Vothe vene vanarwa‐valaleyeryiwa Mitchaka Yaphama wilaponi yothene ya vathi, ela’tho yeyo enriye muthiana ola, enarwa‐elochiwa ekhale yomupuwelano.</verse>
				<verse number="10">Nave Yudase Isikariote, ti mmoha a khumi neli awo, ávinya, aya wa alipa‐ephepa atokotoko, wi amveléle wa yawo.</verse>
				<verse number="11">Nave yíwalaya, yáhakalala, elakanano wi enarwa‐emvaha icharama. Nave áhavyavya vomveléla Yowo phama.</verse>
				<verse number="12">Nave nihiku nopacherya na ipau sohikhala ni yoruruvaliha, vaniphaya Paskha, óhuserya’we yálochano, Munakhwela niye wowi, naryeherye wi mwalye’wo Paskha?</verse>
				<verse number="13">Nave áháruma eli a óhuserya’we, alochano, Volowani m’muchetcheni, nave anopana ni nyuwo mutchu ótesha muno wa mahi;</verse>
				<verse number="14">m’mutchare yowo, nave mummo aniriye avolowe’mo, muloche ni mulipa‐empa, Muhusiha ani, Eri wowi empa’ka ya alecho? mummo kalye’mo Paskha ni óhuserya’ka.</verse>
				<verse number="15">Nave yowo mekhiye anothonyeryani empa ya vasulu etokotoko yawataleliwa’mo ni yoryeheryiwa; nave mummo mun’ryeheryele.</verse>
				<verse number="16">Nave óhuserya yákhuma, ephiya m’muchetcheni, ephwanya ntoko álonchiyeno; nave yáryeherya Paskha.</verse>
				<verse number="17">Nave vákhanlaya oshekuwa, árwa Yowo vamoha ni khumi neli awo.</verse>
				<verse number="18">Nave vavo yáhamenlaya olya, Yesu áhi, Tchiri kinalocha ni nyuwo, mmoha a nyuwo anarwa‐akiveléla Miyo, ti yowo olya vamoha ni Miyo.</verse>
				<verse number="19">Yawo yápacherya othanana ni olocha mmoha mmoha wi, Khwino ti miva?</verse>
				<verse number="20">Nave áhi wa yawo, Mmoha a khumi neli awo, ti yowo órerya vamoha ni Miyo m’parathoni.</verse>
				<verse number="21">Wi Mwana a mutchu anarowaru ntoko morepiwa sa Yowo; nyenya ochilu wa mutchu yowo anamveléla Mwana a mutchu. Okákhala phama wa mutchu yowo wi hakáyariwe.</verse>
				<verse number="22">Nave vavo erikimólya, Yowo ákusha epau, nave vavo arélihale, ámeya, aveléla wa yawo, wi, Kushani; mwíli aka tula.</verse>
				<verse number="23">Nave ákusha ekahi, nave vavo athamalenle, áveléla wa yawo; nave othene yáwurya’mo.</verse>
				<verse number="24">Nave áhi wa yawo, Ela ti nikhami naka na nlakano, noheliwa ntakhara a atchu anchipale.</verse>
				<verse number="25">Tchiri kinalocha ni nyuwo, Nkirwa‐kiwurya’tho yawima ya mpesa, ophiyerya nihiku nenlo kiniriaka kiwurye ela yahihano mu Omwene wa Muluku.</verse>
				<verse number="26">Nave yipale ntchipo, yákhuma, eya o mwakoni wa Azitona.</verse>
				<verse number="27">Nave Yesu álochano, Munarwa‐mukwachuliwa othene nyu, wi worempwa. Kinarwa‐kichwara mukukhula, nave ipuchepuche sinarwa‐simwareya.</verse>
				<verse number="28">Manki kivinnye, kinarwa‐kóhólelani o Galileya.</verse>
				<verse number="29">Nyenya Petro álochano, Nari othene enarwa‐ekwachuliwa, manki miyo hoe.</verse>
				<verse number="30">Nave Yesu álochano, Tchiri kinalocha ni weyo, wi olelo, ohiyu yola, muthupi ohipale wili, onarwa‐okikhocha Miyo oraru.</verse>
				<verse number="31">Nyenya yowo álipiha masu molipiheryaru wi, Nari kinarwa‐kikhwa ni Nyuwo, nkirwa‐kókhochani. Nave othene ala yáhi hihá.</verse>
				<verse number="32">Nave yawo yárwa o nipuroni, nsina naya Getsemane; nave álocha wa óhuserya’we, Khalani vava ophiyerya kivekenle.</verse>
				<verse number="33">Nave ávinya’vo vamoha ni Petro, ni Yakobo ni Yohane, apacherya otikhina winchipale ni ohawa m’murima tchiri.</verse>
				<verse number="34">Nave álochano, Okumi aka ori wothanana winchipale, ophiyerya okhwa.</verse>
				<verse number="35">Khalani vava toko nave lipelelani. Nave Yowo áya muhólo tonto, úwela vathi, avekela wi, Khwino onaweryeya, elukuluku eyo empwahe.</verse>
				<verse number="36">Nave álocha, Abba, Atithi, Itchu sothe sene sinaweryeya ti Nyuwo; Víhani ekahi ela wa Miyo; manki tahi yeyo kinakhwelaka, nyenya yeyo munakhwelanyu.</verse>
				<verse number="37">Nave árwa, áphwanya erikimrupa, alocha ni Petro, Simoni, onamrupa? hewárino ikuru solipelela ora mmoha?</verse>
				<verse number="38">Lipelelani, vekelani, wi muhivolowe mu wehiwa; munepa tchiri ori wokhwela, nyenya mwíli wa’nama ori wochetcheya.</verse>
				<verse number="39">Nave ávinya’tho, avekela, alocha masu yawo. Nave árwa’tho áphwanya erikimrupa, vawi mitho aya yálimelaru; nave heyásuwenle yomwakhula.</verse>
				<verse number="40">Nave árwa waneraru, alochano, Konani vano, mwitchuwe;</verse>
				<verse number="41">yokhwanela; yophiya elukuluku; onani Mwana a mutchu anaveléliwa m’matani mwa atchu ótcheka.</verse>
				<verse number="42">Vinyani, n’roweke; onani okiveléla owo ori vakhiviru.</verse>
				<verse number="43">Nave vavo, arikimlocha, árwa Yudase, mmoha a khumi neli awo, nave vamoha ni yowo muloko wa atchu arino malema ni miuputcho órwela wa alipa‐ephepa atokotoko ni alipa‐orepa ni atokwene.</verse>
				<verse number="44">Nave ómveléla owo áhávaha eneneryo, alocha, Yowo kiniriaka kimunúle, ti yene; m’phareni, muroweno, óhimuhiya.</verse>
				<verse number="45">Nave áphiyaliye, vavo árwa wa Yowo, alocha, Rabi; amunúlasha.</verse>
				<verse number="46">Nave yámphara ni mata emukusha.</verse>
				<verse number="47">Nyenya mmoha mukina a yawo yemenle’vo, áhulula nlema nawe, étha kapuro awe a mutokwene a ephepa, amuthikila naru nawe.</verse>
				<verse number="48">Nave Yesu áhákhula, alochano, Mwákhuma ni malema ni miuputcho okiphara Miyo ntoko mulipa‐ohuhula?</verse>
				<verse number="49">Mahiku othene kákhala ni nyuwo mu’mpa ya Muluku ni ohusiha, nave hemwákiphanre; nyenya ela enihihá wi sorepa sikhwánele.</verse>
				<verse number="50">Nave yawo othene yámuhiya, etchawa.</verse>
				<verse number="51">Nave mmiravo mukina ámutchara, akhunenle va mwílini ekuworu; nave yámphara;</verse>
				<verse number="52">nyenya áhiya ekuwo eyo, atchawa óhikhunela etchu.</verse>
				<verse number="53">Nave yárowano Yesu wa mutokwene a ephepa; nave yámuthukumanela alipa‐ephepa atokotoko othene ni atokwene a atchu, ni alipa‐orepa.</verse>
				<verse number="54">Nave Petro ámutchara vachaichai, ni ovolowa mu ntchachoni na mutokwene a alipa‐ephepa; nave ámukilathi vathi vamoha ni amiravo ni wora moro.</verse>
				<verse number="55">Nave alipa‐ephepa atokotoko ni atokwene a milachu othene, yáhavyavya namona ómvanyihano Yesu wi emwiphe; nave heyámphwanyile.</verse>
				<verse number="56">Vawi anchipale yámwerela namona awotha nave anamona’ya heyálikanne.</verse>
				<verse number="57">Nave yávinya’vo akina, emwerela namona awotha,</verse>
				<verse number="58">elocha wi, Hiyo náhiwa Yowo arikimlocha wi, Miyo kinapahula empa ya Muluku ela yomakiwa ni mata, nave mahiku mararu kinamaka ekina yohimakiwa ni mata.</verse>
				<verse number="59">Nave nari mummo anamona’ya heyálikanne.</verse>
				<verse number="60">Nave mutokwene a ephepa áhémela véri, amukoha Yesu, alocha, Honákhula etchu? Ela ti sheni yeyo ala eherelaya namona?</verse>
				<verse number="61">Nyenya ákhala lakalaka nave hákhunle etchu. Mutokwene a alipa‐ephepa ámukoha’tho, alochano, Weyo wá Kristu, Mwanawe a Órélihiwa?</verse>
				<verse number="62">Nave Yesu áhi, Ti yomi; nave munarwa‐mona Mwana a mutchu arikimkilathi o ntatani nolopwana na ikuru ni orwa ni meku a wirimu.</verse>
				<verse number="63">Nave mutokwene a ephepa áháhula malaya’we, alocha, N’navyeryani’tho anamona?</verse>
				<verse number="64">Mohiwa opwalu awe; muni hai? Nave yámvanyiha Yowo othene wi anaphwanela okhwa.</verse>
				<verse number="65">Nave akina yápacherya omutaphela mara, ni omphuta withoni wawe, ni omuotopola, ni olochano, Anyiherya; nave amiravo awo yámmana nipurata.</verse>
				<verse number="66">Nave Petro áriye va’tchayani mu ntchachoni, árwa’wo mmoha a amwali a mutokwene a ephepa;</verse>
				<verse number="67">nave ámona Petro arikimora moro, amuweha, alocha, Weyo’tho wárino mNazarene Yesu.</verse>
				<verse number="68">Nyenya ákhocha, alocha, Nkinasuwela nari wiwasha yeyo onalochá; nave ákhuma oya vate va’pithela; nave muthupi wáhipa.</verse>
				<verse number="69">Nave mwali owo ámona, apacherya’tho olochano awemelela’vo.</verse>
				<verse number="70">Ola ta yala. Nyenya yowo ákhocha’tho. Nave emanle elukuluku tonto, awemela’vo yálocha’tho ni Petro, Eparipari ori a wa yala; vawi’tho ori mGalileya.</verse>
				<verse number="71">Nyenya yowo ápacherya wulumela ni olupela, Nkinamusuwela mutchu’la munamulochanyu.</verse>
				<verse number="72">Nave vavo muthupi wáhipa wanawili. Nave Petro áhupuwela masu yawo Yesu álonchiyeno wi, Muthupi ohipale wili, onarwa‐okikhocha oraru. Nave vawupuwelela ela, áhinla mithori.</verse>
			</chapter>
			<chapter number="15">
				<verse number="1">Nave vavo woshishelo yávanela alipa‐ephepa atokotoko ni atokwene a atchu, ni alipa‐orepa, ni atokwene a milachu othene, emaka Yesu, emukusha, emveléla wa Pilato.</verse>
				<verse number="2">Nave Pilato ámukoha, Weyo wá Mwene a aYuda? Nave áhákhula, alochano, Mohihihá.</verse>
				<verse number="3">Nave atokwene a ephepa yámuhelela itchu sinchipale.</verse>
				<verse number="4">Nave Pilato ámukoha’tho, alocha, Honákhule etchu? Nkona, enohelela Weyo itchu sinchipale sawihiha?</verse>
				<verse number="5">Nyenya Yesu hákhunle’tho etchu; wawihihá wi Pilato átikhina.</verse>
				<verse number="6">Nave ámwataphulela va Paskha, a mu kariposo mmoha, yowo yámvekaya.</verse>
				<verse number="7">Nave ákhala’vo mukina, nsina nawe Baraba, ómakiwa vamoha ni ómwaryeya, yowo ámwiphale mutchu mu omwaryeya’mmo.</verse>
				<verse number="8">Nave muloko wa atchu wárwa, opacherya oveka wi awerele ntoko yeyo áwerelaya.</verse>
				<verse number="9">Nave Pilato áwakhula, alochano, Munakhwela wi kotaphuleleni Mwene a aYuda?</verse>
				<verse number="10">Vawi ásuwela wi alipa‐ephepa atokotoko yámveléla mwa nrima.</verse>
				<verse number="11">Nyenya alipa‐ephepa yásaserya muloko’wo wi tchiriene átaphulele Baraba.</verse>
				<verse number="12">Nave Pilato áwakhula’tho, alochano, Vavo kini kere sheni ni Yowo munamutchuwanyu Mwene a aYuda?</verse>
				<verse number="13">Nave yákhuwela’tho, Muthomeyeni va mwikimanyo.</verse>
				<verse number="14">Nave Pilato álochano, Vawi enre yonanara tani? Nyenya yákhuwelasharu, Muthomeyeni Yowo.</verse>
				<verse number="15">Nave Pilato vokhwela wákilathiha mirima atchu awo, áhátaphulela Baraba, aveléla Yesu, amuwashunle, wi athomeyiwe va mwikimanyo.</verse>
				<verse number="16">Nave alipa‐ekhocho yárowano evolowa mu ntchachoni tinlo Pretorio; nave yáthukumanya muloko aya wothene.</verse>
				<verse number="17">Nave yámuwariha Yowo koveka, evathanya korowa a miwa emwiyatherya va muruni vawe.</verse>
				<verse number="18">Nave yápacherya omulochela wi, Mosheliwa, Mwene a aYuda!</verse>
				<verse number="19">nave yámmana va muruni vawe ni eheche, emutaphela mara, emukhwinyanyerya makutha, emuthamala.</verse>
				<verse number="20">Nave emanle omunyemula, yámurula koveka, emuwariha sowara sawe. Nave yákhumano wi emuthomeye va mwikimanyo.</verse>
				<verse number="21">Nave yáhakéleliha mukina ópwaha’vo, Simoni a o Kurene, arikimurwela o’macha, atithaya a Alesandro ni Rufu, wi ateshe mwikimanyo awe.</verse>
				<verse number="22">Nave yámukeriha Yowo o nipuroni Golgota, tinlo notaphuleya, Nipuro na nikarakasa.</verse>
				<verse number="23">Nave yámvaha vinyo ótakaherya ni mure: nyenya hámwakhenle.</verse>
				<verse number="24">Nave yámuthomeya, ekawana sowara sawe mekhaya, yehererya ehako, wi esuwele wi mutchu mmoha mmoha anakushe sheni.</verse>
				<verse number="25">Nave vári ora aneraru nave yámuthomeya.</verse>
				<verse number="26">Nave yorepa ya mulachu awe yárempwa vasulu, MWENE A AYUDA.</verse>
				<verse number="27">Nave yámuthomeya vamoha ni Yowo alipa‐ohuhula eli;</verse>
				<verse number="28">mmoha o ntatani nolopwana nawe ni mukina wuthiana wawe.</verse>
				<verse number="29">Nave yawo yávira’vo, yámwerela opwalu, echikinya miru aya, elocha, Kha! weyo ópahula empa ya Muluku ni omaka mahiku mararu, wivulushe mwanene, okhuruwe va mwikimanyo.</verse>
				<verse number="30">Mwawihihá’tho alipa‐ephepa mekhaya yámunyemula‐nyemula vamoha ni alipa‐orepa,</verse>
				<verse number="31">elocha, Áhávulusha akina; hawerya wivulusha mwanene mekhiye.</verse>
				<verse number="32">Akhuruwe vano o mwikimanyo, Kristu Mwene a Israyeli, wi none ni ororomela. Nave yawo óthomeyiwano yámuroha.</verse>
				<verse number="33">Nave vophiya ora anethanu namoha vári epiphi velaponi yothene, ophiyerya ora anethanu nesheshe.</verse>
				<verse number="34">Nave va ora anethanu nesheshe, Yesu ákhuwela ni masu óweliha, Eloi, Eloi, lama sabakitani? ti otaphuleya, Muluku aka, Muluku aka, mukihiyeryeni Miyo?</verse>
				<verse number="35">Nave akina awemela’vo vawiwa yálocha, Nkonani, annitchana Eliya.</verse>
				<verse number="36">Nave átchimaka mukina, asariha nihoche ni vinyo ósukumana, íyathi va’hecheni, amuwuryiha, alocha, Hiyani; none khwino Eliya anarwa omukurusha.</verse>
				<verse number="37">Nave Yesu ákhuwela masu óweliha, aveléla munepa awe.</verse>
				<verse number="38">Nave ekuwo yawikitcha ya mu’mpa ya Muluku yáháhuwa véri, opacherya vasulu ophiyerya vathi.</verse>
				<verse number="39">Nave kenturiyo, awemela voluluwana ni Yowo, ónniye wi aveléla munepa wawihihá, áhi, Eparipari, Mutchu’la ári Mwana a Muluku.</verse>
				<verse number="40">Nave yári’tho wiwo athiana óweherya worekamela: mwa yawo mwári’tho Mariya a Magadala ni Mariya amannya a Yakobo mukhani, ni a Yose, ni Salome;</verse>
				<verse number="41">yawo yámutchanre áriye m’Galileya, emuruméla; ni athiana akina anchipale, yawo yáwenle orwano o Yerusalemu.</verse>
				<verse number="42">Nave vavo wáphiyalaya oshekuwa, ntakhara ti va Nryeheryo, tinlo na vachuli va Sabata,</verse>
				<verse number="43">árwa’vo Yosefe a o Arimateya, mutokwene a milachu óvuwa, yowo’tho mekhiye ámulipelela Omwene wa Muluku; alipa‐murima, avolowa wa Pilato, aveka murutchu awe wa Yesu.</verse>
				<verse number="44">Nave Pilato átikhina, khwino áhokhwa tchiri; amwitchana kenturiyo, amukoha khwino áhokhwa khalai.</verse>
				<verse number="45">Nave vavo ásuwenliye ti kenturiyo, ámunnya Yosefe murutchu’wo.</verse>
				<verse number="46">Nave áthuma ekuwo, amukurusha Yowo, amuhuruwela mwikuwoni’mmo, amvitha mu nihiyeni nopatchiwa m’mwala; apirikishela nluku va milakoni va nihiye.</verse>
				<verse number="47">Nave Mariya a Magadala ni Mariya amannya a Yose yáhona vavo ávithiwiye’vo.</verse>
			</chapter>
			<chapter number="16">
				<verse number="1">Nave nivinre nihiku na Sabata, Mariya a Magadala ni Mariya amannya a Yakobo, ni Salome, yáthuma sawunkhela wi yahirwe‐emochihe Yowo.</verse>
				<verse number="2">Nave yárwa o mahiyeni woshishelo nihiku nopacherya na Sabata, nikhumale nsuwa.</verse>
				<verse number="3">Nave yámulocha mwa mekhaya, Ananipirikishele tani nluku nlo va milakoni va nihiye?</verse>
				<verse number="4">Nave vavo yáwelihalaya mitho, yáhona wi nluku nopirikishiwa, vawi nári ntokotoko nene.</verse>
				<verse number="5">Nave vavo yávolowilaya mu nihiyeni, yáhona mmiravo arikimkilathi makupa o ntatani nolopwana, awanre musopero wawéla; nave yawo yátikhina.</verse>
				<verse number="6">Nave yowo álochano, Muhitikhine; munamwavya Yesu mNazarene Yowo áthomeyiwe; ávinya; hari vava; nkonani nipuro nene yámvithalaya’mo!</verse>
				<verse number="7">Nyenya rowani, lélani óhuserya’we, ni Petro, wi anóhólelani o Galileya; wiwo munarwa‐m’mona ntoko álonchiye ni nyuwo.</verse>
				<verse number="8">Nave yákhuma, etchawa o mahiyeni, vawi othukumela ni otikhina otokotoko wáháphara; nave heyálenle etchu wa mutchu a’theru; vawi yámóva.</verse>
				<verse number="9">Nave Yowo ávinyaliye woshishelo nihiku nopacherya na Sabata, ápacherya woneya wa Mariya a Magadala, yowo ámukumihenryiye masololo mathanu na meli.</verse>
				<verse number="10">Yowo áya wáléla yawo ámukhaliyeno, athananaka ni wunla mithori.</verse>
				<verse number="11">Nave yala vavo yíwalaya wi ori mukumi ni wi áhoneya wa yowo, hayíwelenle.</verse>
				<verse number="12">Nave simanle iha, áhoneya’tho Yowo woneya okina wa eli a yawo erikimwechecha oya m’mawani.</verse>
				<verse number="13">Nave yala yárowa, yáléla yawo yáhanle; nyenya yawo hayáwiwelenle.</verse>
				<verse number="14">Nave emanle eyo, áhoneya wa khumi na mmoha’wo mekhaya, erikimkilathi va yólya; nave áhásamela ntakhara ohiwelela waya ni wuma murima, ntakhara hayíwelenle yawo yámonne, avinyale.</verse>
				<verse number="15">Nave álochano, Rowani wilaponi yothene ya vathi, laleyeryani Mitchaka Yaphama wa ópachushiwa othene.</verse>
				<verse number="16">Yowo anaroromela, abatisiwa, anarwa‐avulushiwa; nyenya yowo ahinaroromela anarwa‐alakiwa.</verse>
				<verse number="17">Nave ineneryo iha sinarwa‐sitchara yawo enaroromela; ni nsina naka enarwa‐ekumiha masololo;</verse>
				<verse number="18">enarwa‐elocha ni ilochelo sa hihano; enarwa‐erola inowa, nave nari yawurya etchu yawipha, herwa‐yavoreya; enarwa‐yiyathi mata’ya va awicheliwa, nave enarwa‐epenuwa.</verse>
				<verse number="19">Vavo Apwiya Yesu, amanle olochano, áhakheliwa wirimu, akhala va ntatani nolopwana na Muluku.</verse>
				<verse number="20">Nave yala yákhuma, elaleyerya vothe vene, nave Apwiya áherano vamoha, alipiherya masu awo ni ineneryo sotchara’vo. Amen.</verse>
			</chapter>
		</book>
		<book number="42">
			<chapter number="1">
				<verse number="1">Vawona wi anchipale yáhérerya othoriha miaha’ya ya itchu hiho sákhwaniheryiwe véri va hiyo,</verse>
				<verse number="2">ntoko yáveléla wa hiyo yawo yári anamona ni arummwa a masu,</verse>
				<verse number="3">opacherya va opacherya, káhéra ti yaphama miyo’tho, yomi kátchanretchanre mothokororyasha itchu sothene opacherya va opacherya, orepela wa weyo motcharana‐tcharana, Teofilo aphama’tho weyo;</verse>
				<verse number="4">wi weyo wasuwelashe separipari saya sa masu mummo wáhusihiwá.</verse>
				<verse number="5">M’mahiku a Herode, mwene a Yudeya, vári mutchu mulipa‐ephepa, nsina nawe Zakariya, a nihimo na ephepa na Abiya; ni mwariye a anamwane asithiana a nihimo na Arone, nsina nawe Elisabeti.</verse>
				<verse number="6">Nave ópíli yári ékhaikhai va mithoni va Muluku, enechecha m’malamulo othene ni sawiyathiwa sa Apwiya óhitcheka.</verse>
				<verse number="7">Nave heyárino mwana, vawi Elisabeti ári óhiyara, nave ópíli yáhuluvala.</verse>
				<verse number="8">Nave vári, yowo áphariye muteko wohela ephepa mu wakhela mwa orummwa awe, va mithoni va Muluku,</verse>
				<verse number="9">ntoko mwa merelo a ohela ephepa, yámutchoma ehako yotchuwiha sawunkhela vovolowa yowo mu empa ya Apwiya.</verse>
				<verse number="10">Nave muloko wothene owo wa atchu wámvekela vate elukuluku ya sawunkhela.</verse>
				<verse number="11">Nave ámonéla yowo ngelo a Apwiya, emela o ntatani nolopwana na vohela’vo ephepa ya sawunkhela.</verse>
				<verse number="12">Nave Zakariya átikhina ámoniliye, nave wova wámurwela.</verse>
				<verse number="13">Nyenya ngelo áhi wa yowo, Ohove Zakariya, ntakhara wi nohiweya nivekelo ná, nave mwará anarwa‐oyarela mwana mwamulopwana, nave onarwa‐omutchuwa nsina nawe Yohane.</verse>
				<verse number="14">Nave onarwa‐okhala wa weyo ohakalala ni otheya; nave atchu anchipale enarwa‐ehakalala va oyariwa wawe.</verse>
				<verse number="15">Vawi yowo anarwa‐akhala mtokotoko va mithoni va Apwiya, nave harwa‐awuryaru vinyo nari ekachasu; anarwa‐asareya Munepa Wawéla, opacherya m’mirimani mwa amannya.</verse>
				<verse number="16">Nave yowo anarwa‐arukunushasha anamwane a Israyeli anchipale wa Apwiya Muluku aya.</verse>
				<verse number="17">Nave anarwa‐amuhólela Yowo, ni munepa ni ikuru sa Eliya, orukunushasha mirima ya atithi wa anamwane aya, ni óhiwelela wi etchare miruku ya ékhaikhai m’murima; oryeheryela Apwiya atchu óryeheryiwa.</verse>
				<verse number="18">Nave Zakariya áhi wa ngelo, Kinarwa‐kisuwelasha ela ni sheni? Vawi miyo ká mwamuhumu, nave miyakha’we ya mwaraka yohácha.</verse>
				<verse number="19">Nave ngelo áhákhula, ii wa yowo, Miyo ká Gabrieli, awemela vakhoveni va Muluku; nave kárumiwa wa weyo wuluma ni weyo, ni wóléla mitchaka ela yaphama.</verse>
				<verse number="20">Nave nkona, onarwa‐okhala ómála ni óhiwerya wuluma, ophiyerya nihiku nenlo siniryaya sereye iha, vawona wi hewároromenle masu aka, yawo enarwa‐ekhwaniheryiwa va mahiku aya.</verse>
				<verse number="21">Nave atchu yámulipelela Zakariya, etikhina ni olekela wawe mu empa’mmo mwa Muluku.</verse>
				<verse number="22">Nyenya yowo ákhumaliye’mo, háwenrye wulumano: nave yásuwelasha wi yowo áhona samalavi mu empa’mmo ya Muluku. Nave yowo ámuwuvela yawo, akhalaru óhúluma.</verse>
				<verse number="23">Nave wári, mahiku a orummwa wawe yámanlaya, árowa o’mpa wawe.</verse>
				<verse number="24">Nave emanle mahiku ala, Elisabeti mwariye áhikhalela; ívitha mieri mithanu, ii,</verse>
				<verse number="25">Apwiya okerela yawihiha m’mahiku mummo ákiwehiliye, ovíha’vo wuliwa waka muru mwa atchu.</verse>
				<verse number="26">Nave mweri wanethanu namoha ngelo Gabrieli árummwa ti Muluku oya witchokoni ya Galileya nsina naya Nazarete,</verse>
				<verse number="27">wa mwali awakameliwa ti mulopwana, nsina nawe Yosefe, a nihimo na Davide; nave nsina nawe na mwali owo tinlo Mariya.</verse>
				<verse number="28">Nave vovolowa ngelo áhi wa yowo, Mosheliwa, ómoreliwa ikharari, Apwiya ari ni weyo.</verse>
				<verse number="29">Nyenya yowo áthukumela ni masu ala, upuwelela‐upuwelela wuluma wu tiwihai.</verse>
				<verse number="30">Nave ngelo áhi wa yowo, Ohove, Mariya: vawi wophwanya ikharari mwa Muluku.</verse>
				<verse number="31">Nave nkona, onarwa‐orupala oyara mwana mwamulopwana, omutchuwa nsina nawe Yesu.</verse>
				<verse number="32">Yowo anarwa‐akhala mtokotoko, anarwa‐eriwa Mwana a Mtokotokosha: nave Apwiya Muluku anarwa‐amvaha yowo munyukhu womwene wa Davide atithinnya:</verse>
				<verse number="33">nave yowo anarwa‐alamulela va emusi ya Yakobo mahiku othene; nave omwene awe horwa‐omala.</verse>
				<verse number="34">Nyenya Mariya áhi wa ngelo, Ela enarwa‐ekhala hai, vawi miyo nkinasuwela mulopwana?</verse>
				<verse number="35">Nave ngelo áhákhula, ii wa yowo, Munepa Wawéla anaphiya va weyo, nave ikuru sa Mtokotokosha sinarwa‐sohuruwela: ntakhara awe’tho Yawéla eyo yarwa‐eyariwa enarwa‐yeriwa Mwana a Muluku.</verse>
				<verse number="36">Nave nkona, Elisabeti munná, yowo’tho omurupala mwana mwamulopwana mu wuluvala wawe; nave mweri ola ori wanethanu namoha wa yowo ériwe óhiyara.</verse>
				<verse number="37">Ntakhara hanivovo nsu nimoha norwela wa Muluku nenlo n’ni nihikhale ni ikuru.</verse>
				<verse number="38">Nave Mariya áhi, Onani, mwali a Apwiya; okhale wa miyo ntoko si masu anyu. Nave ngelo ávinya wa yowo.</verse>
				<verse number="39">Nave Mariya áchimula mahiku yala, arowa mwamvai wilaponi ya miako witchokoni ya Yuda;</verse>
				<verse number="40">avolowa m’pa mwa Zakariya alochela Elisabeti.</verse>
				<verse number="41">Nave vári Elisabeti íwaliye wuluma wawe wa Mariya, mwana óhiyariwa owo álathela m’mirimani mwawe; nave Elisabeti ásareya Munepa Wawéla; aweliha masu ni okhuwela otokotoko,</verse>
				<verse number="42">ii, Órélihiwa weyo mwa athiana, nave yorélihiwa yawima ya erukuluá.</verse>
				<verse number="43">Nave ela enarwela wowi yokirwela miyo, wi arwe wa miyo amannya a Apwiyaka?</verse>
				<verse number="44">Vawi ona, masu awuluma wá yávolowilaya m’maruni mwaka, mwana álathela ni ohakalala m’mirimani mwaka.</verse>
				<verse number="45">Nave óréla ori yowo ároromenle; ntakhara sinarwa‐seriwa itchu súlummwe wa yowo ti Apwiya.</verse>
				<verse number="46">Nave Mariya áhi, Okumi aka onachichimiha Apwiya,</verse>
				<verse number="47">Nave munepa’ka wohakalala mwa Muluku, Mvulusha’ka.</verse>
				<verse number="48">Ntakhara Yowo áweherya oháwa wa mwali awe: Vawi nkonani, opacherya hihano, atchu a maloko othene enarwa‐ekera miyo óréla.</verse>
				<verse number="49">Ntakhara Yowo Aikuru’wo ákerela miyo sitokotoko; Nave nsina nawe n’ri nawéla.</verse>
				<verse number="50">Nave ikharari sawe sinaphiyerya atchu a maloko ni maloko Va yawo enamova Yowo.</verse>
				<verse number="51">Yowo áhéra sa ikuru ni mwono awe; Yowo ámwaryamwarya awirumiha ni wupuwela wa murima’ya.</verse>
				<verse number="52">Yowo ákurusha mamwene va minyukhuni aya ya omwene, Nave áweliha óháwa.</verse>
				<verse number="53">Áhávoniha a’tala ni itchu saphama, Nave anene muhakhu áháviha’vo óthowiwa.</verse>
				<verse number="54">Ákhaviherya Israyeli mmiravo awe, Wi upuwele ikharari,</verse>
				<verse number="55">(Ntoko áhuluma wa makholo ahu) Wa Abrahamu ni wa epyo awe mahiku othene.</verse>
				<verse number="56">Nave Mariya ákhala ni yowo ntoko mieri miraru, akokela’tho o’mpa wawe.</verse>
				<verse number="57">Nyenya yákhwanela elukuluku aya ya Elisabeti, ya oyara wawe, nave yowo áyara mwana mwamulopwana.</verse>
				<verse number="58">Nave ahimawe ni annawe yáhiwa wi Apwiya áhannuwiha ikharari sawe va yowo; chakalalano vamoha.</verse>
				<verse number="59">Nave vári va nihiku nanethanu neraru yawo yárwa othikila mwamwana owo; nave yámutchuwa yowo nsina na atithinnya Zakariya.</verse>
				<verse number="60">Nave amannya áhákhula, wi, Hoe; nyenya atchuwiwe Yohane.</verse>
				<verse number="61">Nave yawo yáhi wa yowo, Havovo mmoha a anná yowo anatchuwiwa nsina nla.</verse>
				<verse number="62">Nave yáhuvela wa atithinnya, anakhwela amutchuwe nsina tani?</verse>
				<verse number="63">Nave yowo ákoha yorepela’vo, arepa, wi, Nsina nawe ti Yohane.</verse>
				<verse number="64">Nave yátikhina othene. Nave vavo va’wanoni vawe váhuleya, ni nlumi nawe nátaphuwa, nave yowo áhuluma, aréliha Muluku.</verse>
				<verse number="65">Nave váphiya wova va yawo othene ókhala awachamanano; nave yáloko?-?halokoha miaha ela yothene mwilaponi yothene ya miako ya Yudeya.</verse>
				<verse number="66">Nave othene yawo yíwale yákhapelela m’murimani mwaya, elocha, Manki mwana ola anarwa‐akhala awisheni? Vawi ntata na Apwiya nákhala vamoha ni yowo.</verse>
				<verse number="67">Nave atithinnya Zakariya ásareya Munepa Wawéla, alocha sa Muluku, ii,</verse>
				<verse number="68">Órélihiwa Apwiya, Muluku a Israyeli; Ntakhara Yowo áweha, erela atchu awe yówopola,</verse>
				<verse number="69">Nave Yowo ániweliherya hiyo nnyaka na ovulusha, Mwa nihimo na Davide mwanawe.</verse>
				<verse number="70">(Ntoko Yowo áhuluma ni m’wano mwa alipa‐miririmo awe awéla‐murima, akhalai ene),</verse>
				<verse number="71">Ovulushiwa wa wa amwichani ahu, Ni o ntatani na atchu othene yawo enanicha hiyo;</verse>
				<verse number="72">Omorela ikharari atithihu, Nave wupuwela nlakano nawe nawéla;</verse>
				<verse number="73">Olupela wiwo Yowo álupenliye wa Abrahamu atithihu,</verse>
				<verse number="74">Onivaha hiyo, wi nákiheryiwe o ntatani na amwichani ahu, N’narwa‐nimuruméla Yowo, óhóva,</verse>
				<verse number="75">Mu wéla ni ekhaikhai va mithoni vawe, mahiku ahu othene.</verse>
				<verse number="76">Ai, nave weyo’tho mwamwana we, onarwa‐weriwa mulipa‐miririmo a Mtokotokosha: Vawi onarwa‐ohóla Apwiya, oryeherya iphiro sawe;</verse>
				<verse number="77">Wávaha atchu awe esuwelashe ovulusha, Ni makhurumuwelo a sotcheka saya,</verse>
				<verse number="78">Ntakhara a murima wa ikharari wa Muluku ahu. Mummo oyaka nusha wa wirimu onarwa‐onareryiha hiyo;</verse>
				<verse number="79">Waryiherya yawo ókhala mwipiphini ni muruli wa okhwa; Oluluwanyiha manani ahu mwiphiro ya murechele.</verse>
				<verse number="80">Nave mwana owo áhunnuwa, akhomála m’munepani wawe, nave yowo ári mu’takhwani, ophiyerya mahiku awisoniha mekhiye wa Israyeli.</verse>
			</chapter>
			<chapter number="2">
				<verse number="1">Nave wári m’mahiku ale, wi olamula wárwela wa Kaisara Augusto wi elapo yothene yokhala’mo atchu erepeliwe;</verse>
				<verse number="2">ti orepela wopacherya vokhala Kureniyo chamasowa a Suriya.</verse>
				<verse number="3">Nave othene yárowa orepeliwa, mutchu mukina ni mukina witchokoni wawe.</verse>
				<verse number="4">Nave Yosefe’tho áwela orwela o Galileya, witchokoni ya Nazarete, oya o Yudeya, witchokoni ya Davide, nsina naya Betelehemu, ntakhara yowo ári a emusi n’nihimo nawe na Davide;</verse>
				<verse number="5">orepeliwa yowo mwanene vamoha ni Mariya, yowo ámwakamenliye; nave yola ári órupala.</verse>
				<verse number="6">Nave vári vokhala yawo wiwo, mahiku awe óyara yákhwanela.</verse>
				<verse number="7">Nave yowo áyara mwana mwamulopwana ópacherya; amuhuruwela yowo ekuwo, amwatalela molyela inyope, ntakhara wi hewári nipuro na yawo m’pa ya alecho.</verse>
				<verse number="8">Nave vári alipa‐okukhula mwilaponi yeyo, ókhala o nikuwani ni oweherya sokukhula saya ohiyu.</verse>
				<verse number="9">Nave ngelo a Apwiya áhémela va yawo, nave wárya wa Apwiya wáhámwaléla morukuryerya: nave yáhóva ni wova otokotoko.</verse>
				<verse number="10">Nave ngelo áhi wa yawo, Muhóve; vawi onani, kinolélani nyuwo mitchaka yaphama ya ohakalala otokotoko, wiwo onarwa‐okhala wa atchu othene.</verse>
				<verse number="11">Wi áhoyariwelani olelo, mwitchokoni ya Davide, Mvulusha, yowo ori Kristu Apwiya.</verse>
				<verse number="12">Nave ela ti eneneryo wa nyuwo; Munaphwanya mwana a nikwiya ohuruwela ekuwo, akonaka molyela.</verse>
				<verse number="13">Nave mwawakuva vári vamoha ni ngelo’wo anchipale’ne a muloko wa wirimu, echichimiha Muluku, elocha,</verse>
				<verse number="14">Nchichimiho nikhale wa Muluku wirimurimu, Nave murechele vathi vano mwa atchu yawo anahakalaliyeno.</verse>
				<verse number="15">Nave vári, angelo yávinyenryaya oya wirimu, wi alipa‐okukhula yáhi mukina ni mukhwawe, N’rowele khuluwi o Betelehemu, nave none etchu ela yéreiye, yeyo Apwiya an’lénliye hiyo.</verse>
				<verse number="16">Nave yawo yárwa ni mvai, ephwanya Mariya, ni Yosefe, ni mwana a nikwiya ókona molyela.</verse>
				<verse number="17">Nave yawo, yónnaya, yálokoha wa atchu sa masu yíwalaya a mwana ola.</verse>
				<verse number="18">Nave atchu othene yawo yíwale yátikhina ni itchu solokohiwa wa yawo talipa‐okukhula.</verse>
				<verse number="19">Nyenya Mariya ákhapelela masu ala othene, ányiherya m’murimani mwawe.</verse>
				<verse number="20">Nave alipa‐okukhula’wo yákoka, echichimiha ni othamala Muluku ni itchu sothe sene yíwalaya, yona, ntoko yáléleliwaya.</verse>
				<verse number="21">Nave yákhwanenlaya mahiku mathanu na mararu ómuthikila Yowo, yámutchuwa nsina nawe Yesu, nenlo nátchuwiwiye ti ngelo ahakheliwe m’mirimani.</verse>
				<verse number="22">Nave yákhwanenlaya mahiku a oryeherya waya, ntoko mwa malamulo a Mose, yawo yáwelano oya o Yerusalemu, omveléla Yowo wa Apwiya,</verse>
				<verse number="23">(ntoko worepiwa m’malamulo a Apwiya, Mulopwana yowo anahula erukulu ya amannya anarwa‐eriwa awéla a wa Apwiya)</verse>
				<verse number="24">ni oveléla ephepa ntoko wolochiwa m’malamulo a Apwiya, Masiya meli, akhweya asana a’pompa eli.</verse>
				<verse number="25">Nave onani, m’Yerusalemu mwári mutchu, nsina nawe Sumeoni; nave mutchu’la, ékhaikhai murima ni óvekela, ámuweherya omálihiwa wa Israyeli; nave Munepa Wawéla ári va yowo.</verse>
				<verse number="26">Nave wáhitiheryiwa wa yowo ti Munepa Wawéla, wi harwa‐ona okhwa, ophiyerya onne Kristu awe a Apwiya.</verse>
				<verse number="27">Nave yowo ávolowa m’pa mwa Muluku, ni Munepa: nave atithi ni amannya yávolowilaya ni mwamwana owo Yesu, omwerela Yowo yokhoveleliwa ya malamulo,</verse>
				<verse number="28">vavo yowo ámwakhela Yowo m’matani mwawe, aréliha Muluku, ii,</verse>
				<verse number="29">Hihano, Apwiya, ntoko mwa masu anyu, Emyani miyo, kapuro anyu, kivinye m’murecheleni;</verse>
				<verse number="30">Ntakhara mitho aka ahona ovulusha wanyu,</verse>
				<verse number="31">Wiwo mwáryehenryanyu vahólo va withoni wa atchu othene,</verse>
				<verse number="32">Omwaléla wawaryiha atchu a malapo, Ni nchichimiho na atchu anyu Israyeli.</verse>
				<verse number="33">Nave atithi ni amannya yámtikhina ni itchu sawulummwa sa Yowo.</verse>
				<verse number="34">Nave Sumeoni áréliha yawo, ii wa Mariya amannya, Nkona, ola ohiyathiwa akhale wúwa ni ovinya’tho wa atchu anchipale mwa Israyeli; Nave akhale eneneryo yovanyihanano;</verse>
				<verse number="35">Ai, nave nlema n’narwa‐nothorola weyo okumiá; Wi maupuwelo a m’mirimani minchipale yupululiwe.</verse>
				<verse number="36">Nave vári Ana, mulipa‐miririmo mwamuthiana, mwana a Fanueli, a nihimo na Azeri; yowo ári awuluvala tchiri, yowo ákhanle ni iyawe, opacherya va omwali awe, miyakha mithanu na mili,</verse>
				<verse number="37">nave yowo ári namukhwele óphiyerya miyakha’we makhumi mathanu na mararu owapula misheshe, yowo hávinya o’mpa ya Muluku, oruméla Muluku ni winanela olya ni ovekela ohiyu ni othana.</verse>
				<verse number="38">Nave yowo áphiya’wo va elukuluku yele, ákhulela’tho othamala Muluku, nave áhuluma sa Yowo wa atchu othene óweherya yawopola ya Yerusalemu.</verse>
				<verse number="39">Nave yawo yámanlaya sothe sene ntoko mwa malamulo a Apwiya, yákokela o Galileya, witchokoni waya, o Nazarete.</verse>
				<verse number="40">Nave mwana owo áhunnuwa, alipa, akhala ósareya miruku: nave ikharari sa Muluku sári va Yowo.</verse>
				<verse number="41">Nave atithinnya ni amannya yámuya muyakha ni muyakha o Yerusalemu o Paskha.</verse>
				<verse number="42">Nave áriye a miyakha’we khumi na mili, yáwela yawo ntoko merelo a yólya;</verse>
				<verse number="43">nave vokutchuwa mahiku aya, yákokaya, mmiravo’wo Yesu áhala ochuli o Yerusalemu. Nave atithinnya ni amannya heyásuwenle;</verse>
				<verse number="44">nyenya yawo yáhera wi Yowo ári mu’kholokani mwa mukwaha, yecha mukwaha wa nihiku nimoha; nave yápacherya omwavyavya mwa annaya ni mwa ahimaya:</verse>
				<verse number="45">nave yahámphwannyaya, yákokela o Yerusalemu, emwavyavya Yowo.</verse>
				<verse number="46">Nave vári evinre mahiku mararu, yámphwanya Yowo mu’mpa ya Muluku, arikimkilathi véri va ahusiha, awiwaka, ni wakoha’tho makohano.</verse>
				<verse number="47">Nave othene yámwiwale Yowo yátikhina ni osuwelasha wawe, ni wakhula wawe.</verse>
				<verse number="48">Nave yámonnaya, yátikhina; nave amannya áhi wa Yowo, Mwana we, onerenleni yawihihá; nkona; atithá ni miyo námuwavyavya weyo ni wipa murima.</verse>
				<verse number="49">Nave Yowo áhi wa yawo, Orimwi hai wi mwámukavyavya Miyo? Hamunasuwela wi onnakiphwanela Miyo wi kikhale mu sawe sa Atithaka?</verse>
				<verse number="50">Nave heyásuwenlesha masu yawo Yowo álonchiyeno.</verse>
				<verse number="51">Nave ákhuruwano vamoha, arwa o Nazarete; nave ári awiwelela yawo: nave amannya ákhapelela itchu iha sothe sene m’murimani mwawe.</verse>
				<verse number="52">Nave Yesu áhunnuwaru m’miruku ni erutchu awe, ni mu ikharari sa va Muluku ni sa va atchu.</verse>
			</chapter>
			<chapter number="3">
				<verse number="1">Nyenya va muyakha wa nekhumi nethanu wa omwene wa Tiberiyo Kaisara, vokhala Pontio Pilato chamasowa a Yudeya, ni Herode kamphumu a Galileya, ni Filipo munnawe kamphumu a elapo ya Itureya ni ya Trakoniti, ni Lusaniyo kamphumu a Abilene;</verse>
				<verse number="2">va otokwene wa ephepa wawaya wa Ana ni Kayafa, várwa masu a Muluku wa Yohane mwana a Zakariya mu’takhwani.</verse>
				<verse number="3">Nave yowo árwa wilaponi yothene ya mu’shereshere mwa Yordano, alaleyerya obatiso wa otcharuwa murima wa okhurumuwela wa sotcheka;</verse>
				<verse number="4">ntoko wárempwa mu ekarata ya masu a Yesaya mulipa‐miririmo, wi, Masu a ókhuwela mu’takhwani, Ryeheryani nikhwála na Apwiya, Lukamihani iphiro sawe.</verse>
				<verse number="5">Mipopa yothene enarwa‐esareya, Nave miako yothene ni mioko yothene enarwa‐ekurushiwa; Nave sokhoromana sinarwa‐sikhala sawokowa, Nave sowoma sinarwa‐sikhala iphiro sawurule?-?liwa;</verse>
				<verse number="6">Nave atchu othene enarwa‐yona ovulusha wa Muluku.</verse>
				<verse number="7">Ntakhara awe yowo álocha wa miloko eyo ya atchu yawo yákhumale obatisiwa ti yowo, Anamwane a inowa nyuwo, othorihenryeni nyuwo tani otchawa esara enamórwa?</verse>
				<verse number="8">Ntakhara awe imihani nyuwo sawima sophwanela otcharuwa murima, nave muhipacherye olocha mwa nyuwo mekhinyu, Atithihu n’rino ti Abrahamu: vawi kinalocha wa nyuwo, wi Muluku arino ikuru, mwa maluku ala, ovíherya Abrahamu anamwane.</verse>
				<verse number="9">Nave’tho hihano vava epaso yohiyathiwa va mutatharini va miri; wawihihá mwiri wohíma yawima yaphama onúhiwa, ovonyiwa va moroni.</verse>
				<verse number="10">Nave atchu a miloko yámkoha, elocha, Nave n’ni nere sheni vano?</verse>
				<verse number="11">Nyenya yowo áhákhula alochano, Yowo orino malaya meli avahe wa yowo ohinono; nave yowo orino sólya ere hihá’tho.</verse>
				<verse number="12">Nave alipa‐mushokho yárwa obatisiwa, yi wa yowo, Muhusiha, hiyo n’ni nere sheni?</verse>
				<verse number="13">Nyenya yowo áhi wa yawo, Muhíyerye etchu yopwaha yeyo muléliwanyu.</verse>
				<verse number="14">Nave asurutato’tho yámkoha, yi, Manki hiyo n’ni nere sheni? Nave yowo áhi wa yawo, Muhopopihe atchu, muhotherye mutchu wi mwakhele ekarawa; khalani ohirochela olivela wanyu.</verse>
				<verse number="15">Nave vári atchu erikimuweherya, nave othene yáhupuwela‐upuwela m’mirima’ya sa Yohane, akhweya yowo manki ori Kristu;</verse>
				<verse number="16">Yohane áhákhula, alocha wa othene, Miyo tchiri kinobatisani nyuwo ni mahi; nyenya ókipwaha miyo ikuru anamórwa, yowo nkinaphwanela otaphula mukwáchala wa isapato sawe; Yola anarwa‐obatisani nyuwo ni Munepa Wawéla ni moro:</verse>
				<verse number="17">yowo yovérela yawe eri mu ntatani mwawe, wi avérashe vawipitchela olya vawe, ni othukumanya tirigu mu’khupini mwawe; nyenya inyukula anarwa‐eyela m’moroni wohishipha.</verse>
				<verse number="18">Wawihiha’tho yowo áléla atchu mitchaka yaphama ni wáchenyerya itchu sikina sinchipale.</verse>
				<verse number="19">Nyenya Herode mwene ole, Yohane ámusamenliye, ntakhara a Herodiya, mwara a munnawe, ni itchu sothene sonanara Herode énriye,</verse>
				<verse number="20">áháchererya va sothe sene iha ela’tho, wi áwalela Yohane mu kariposo.</verse>
				<verse number="21">Nave vári atchu othene yábatisiwaya, nave Yesu’tho ábatisiwa, nave arikimvekela, wi váhuleya va erimuni,</verse>
				<verse number="22">nave Munepa Wawéla ákhuruwa ni woneya wa mwíli awe wi ntoko epompa, arwa va Yowo; nave mwákhuma masu mwirimuni, wi, Weyo Wá Mwanaka Ósiveliwa, Mwa Weyo Kinnahakalala.</verse>
				<verse number="23">Nave Yesu mekhiye owo, ápachenryiye muteko awe, ári ntoko miyakha makhumi mararu, tuwo (ntoko atchu yámweraya) mwana a Yosefe, mwana a Heli,</verse>
				<verse number="24">mwana a Matati, mwana a Levi, mwana a Melki, mwana a Yanai, mwana a Yosefe,</verse>
				<verse number="25">mwana a Matatio, mwana a Amosi, mwana a Naumi, mwana a Esli, mwana a Nagai,</verse>
				<verse number="26">mwana a Maati, mwana a Matatio, mwana a Semeini, mwana a Yosefe, mwana a Yuda,</verse>
				<verse number="27">mwana a Yoanani, mwana a Resa, mwana a Zerubabeli, mwana a Salatieli, mwana a Neri,</verse>
				<verse number="28">mwana a Melki, mwana a Adi, mwana a Kosamu, mwana a Elmadama, mwana a Ere,</verse>
				<verse number="29">mwana a Jose, mwana a Eliezere, mwana a Yorimu, mwana a Matati, mwana a Levi,</verse>
				<verse number="30">mwana a Sumeoni, mwana a Yuda, mwana a Yosefe, mwana a Yonamu, mwana a Eliyakimu,</verse>
				<verse number="31">mwana a Melea, mwana a Mena, mwana a Matata, mwana a Natanu, mwana a Davide,</verse>
				<verse number="32">mwana a Yese, mwana a Obede, mwana a Boazi, mwana a Salmoni, mwana a Naasoni,</verse>
				<verse number="33">mwana a Aminadabe, mwana a Arni, mwana a Ezronu, mwana a Farese, mwana a Yuda,</verse>
				<verse number="34">mwana a Yakobo, mwana a Isake, mwana a Abrahamu, mwana a Tera, mwana a Nakoro,</verse>
				<verse number="35">mwana a Seruki, mwana a Reu, mwana a Pelege, mwana a Ebere, mwana a Sala,</verse>
				<verse number="36">mwana a Kainane, mwana a Arfaksadi, mwana a Semu, mwana a Nowa, mwana a Lameke,</verse>
				<verse number="37">mwana a Metusela, mwana a Enoke, mwana a Yarede, mwana a Malaleeli, mwana a Kainane,</verse>
				<verse number="38">mwana a Enosi, mwana a Sete, mwana a Adamu, mwana a Muluku.</verse>
			</chapter>
			<chapter number="4">
				<verse number="1">Nave Yesu, ósareya Munepa Wawéla, ákoka orwela o Yordano, ahóliwa mu’takhwani ti Munepa mahiku makhumi masheshe wehiwa ti Musaserya.</verse>
				<verse number="2">Nave Yowo hályile etchu mahiku yala: nave yámanlaya ávoliwa etala.</verse>
				<verse number="3">Nave Musaserya áhi wa Yowo, Mwári Mwana a Muluku, lélani nluku nla nikhale epau.</verse>
				<verse number="4">Nave Yesu ámwakhula, Worepiwa, wi, Mutchu harwa‐akhala ni okumi ni epauru.</verse>
				<verse number="5">Nave ámuhónliye áwelano, amoniha Yowo omwene wothene wa elapo ya atchu, mu elukuluku tonto.</verse>
				<verse number="6">Nave Musaserya áhi wa Yowo, Miyo kinarwa‐kovahani Nyuwo olamulelo wothene yola ni nchichimiho naya: ntakhara yola wáveléliwa wa miyo; nave kinavaha yola wa yowo kinakhwelaka.</verse>
				<verse number="7">Ntakhara awe Nyuwo mwakikokhorela va’khoveni vaka, wothene owo onakhala wawinyu.</verse>
				<verse number="8">Nave Yesu áhákhula, ii wa yowo, Worepiwa, Apwiya Mulukuá onarwa‐omkokhorela, Nave Yowo mekhiyeru onarwa‐omuruméla.</verse>
				<verse number="9">Nave ámuhóla Yowo o Yerusalemu, amwiyathi vasulu va namukaphe a empa ya Muluku eyo, ii wa Yowo, Mwári Mwana a Muluku, nkamwimoriheni mekhinyu vathi’vo:</verse>
				<verse number="10">vawi worepiwa wi, Anarwa‐alamulela angelo awe sa weyo, wi yosherye weyo.</verse>
				<verse number="11">Nave, Va mata’ya enarwa‐yotesha weyo, Wi ohitannye wene va nlukuni nnani ná.</verse>
				<verse number="12">Nave Yesu áhákhula, ii wa yowo, Wolochiwa, Ohéhe Apwiya Mulukuá.</verse>
				<verse number="13">Nave Musaserya, ákutchunliye weha wothe wene, ámwalanano ophiyerya nihiku na’theru.</verse>
				<verse number="14">Nave Yesu ákoka ni ikuru sa Munepa o Galileya; nave ovuwa wawe wa Yowo wávuwa wilaponi yothene yawachamela.</verse>
				<verse number="15">Nave Yowo áhusiha mothukumanela mwaya, achichimihiwa tatchu othene.</verse>
				<verse number="16">Nave áphiya o Nazarete, wiwo áleliwiye’wo: nave nihiku na Sabata ávolowa empa yothukumanela, ntoko ákhovelenliye, emela mummo walakhanya mu’karatani.</verse>
				<verse number="17">Nave yáveléla wa Yowo ekarata ya Yesaya mulipa‐miririmo. Nave átapurushaliye ekarata eyo, áphwanya vavo várepiwe,</verse>
				<verse number="18">Munepa wa Apwiya ori va Miyo, Ntakhara a ela Yowo ákóchiha Miyo kiléle atchu óhawa mitchaka yaphama: Ókiruma Miyo olaleyerya mikhole otaphuliwa, Ni évasi wi yone’tho, Okumiha ni onethi óvulala,</verse>
				<verse number="19">Olaleyerya muyakha wothanliwa wa Apwiya.</verse>
				<verse number="20">Nave ápannyiye ekarata eyo, áveléla wa óruméla, akilathi: nave mitho aya a atchu othene mothukumanela’mmo yámuwehasha Yowo.</verse>
				<verse number="21">Nave ápacherya olochano, wi, Olelo yorepiwa ela yokhwaniheryiwa m’maruni mwanyu.</verse>
				<verse number="22">Nave othene yámwerela namona, etikhina, ni masu a ikharari ókhuma m’wano mwawe, elocha, Ola tahi mwana a Yosefe?</verse>
				<verse number="23">Nave áhi wa yawo, Tchiriene munarwa‐mulocha mwaha ola wa Miyo, Mulipa‐mureche weyo nkawipenushe mekhá: sothe sene ihe níwalahu seriwe o Kapernao, mwere’tho hiho owannyu wino.</verse>
				<verse number="24">Nave Yowo áhi, Tchiri, kinalocha wa nyuwo, wi, Havovo mulipa‐miririmo anákheliwa wilaponi ya owannyawe.</verse>
				<verse number="25">Nyenya eparipari kinalocha wa nyuwo, wi, Mwári anamukhwele anchipale mu Israyeli mahiku awe a Eliya, wáwaliwaya wirimu miyakha miraru ni mieri mithanu na mmoha, vákhanlaya etala etokotoko va elaponi yothene eyo;</verse>
				<verse number="26">nave Eliya hárummwe wa mmoha a yawo nyenya o Sarepta a Sidoniya, wa namukhwele.</verse>
				<verse number="27">Nave mwári alipa‐marecha anchipale mu Israyeli mahiku a Elisa mulipa‐miririmo’wo; nave havovo mmoha a yawo áryeheryiwe, nyenya Naamani mekhiye a o Suriya.</verse>
				<verse number="28">Nave othene a mothukumanela’mmo yásareya esara vawiwa iha;</verse>
				<verse number="29">evinya emukumiherya vate va muchetche owo, erwano o’pherini wa mwako’wo vavo vámakiwe muchetche aya, wi yamvonye Yowo vathi.</verse>
				<verse number="30">Nyenya Yowo ápwaha véri vaya, avinya’vo.</verse>
				<verse number="31">Nave Yowo ákhuruwa arwa o Kapernao, ti etchoko ya Galileya.</verse>
				<verse number="32">Nave ámwáhusiha yawo va Sabata: nave yátikhina ni ehusiho yawe; ntakhara masu awe yári ni olamulelo.</verse>
				<verse number="33">Nave mwári m’pa mothukumanela mutchu, ókhalano nsololo notakhala; ákhuwela masu ólipiha,</verse>
				<verse number="34">wi, Kha! n’ri ni sheni ni Nyuwo, Yesu a o Nazarete? mwárwa mano on’tolosha hiyo? kinnosuwelani Nyuwo mwáni, mwá Awéla awe a Muluku.</verse>
				<verse number="35">Nave Yesu ámsamela, alocha, Mála, okhume mwa yowo. Nave nsololo nlo námukuhalaya véri, nákhuma mwa yowo nohimvoreyaru.</verse>
				<verse number="36">Nave vári otikhina va atchu othene, yuluma mukina ni mukhwawe, elocha, Masu yala ari awisheni? ntakhara ni olamulelo ni ikuru anamlamulela minepa yotakhala, nave enamkhuma.</verse>
				<verse number="37">Nave ovuwa wawe wa Yesu wáhiweya o mapuroni othene a elapo yawachamela.</verse>
				<verse number="38">Nave Yowo áchimula orwela mothukumanela, avolowa m’pa mwa Simoni. Nyenya mummo mwári mpewe awe a Simoni, áphariwa ni erecha yolipiherya ya nepwesha; nave yámveka Yesu sa Yowo.</verse>
				<verse number="39">Nave Yowo áhémela, úramela va yowo, asamela erecha eyo; nave yámuhiya: nave áhakuva ovinya, áruméla yawo.</verse>
				<verse number="40">Nave vónéla nsuwa atchu othene yawo yárino awicheliwa ni irecha sa milokomiloko, yárwano wa Yowo; nave Yowo áhiyathi mata’we va atchu othene yawo, ápenusha.</verse>
				<verse number="41">Nave masololo’tho yákhuma mwa anchipale, ni okhuwela, wi, Nyuwo mwá Mwana a Muluku. Nave Yowo ásama, ohemyererya yawo olocha ntakhara yámsuwela wi Yowo ori Kristu.</verse>
				<verse number="42">Nave wáshilaya ákhuma aya o nipuroni na’takhwa; nave miloko ya atchu yámwavyavya Yowo, erwa ephiya wa Yowo, yererya omuhíha, wi ahavinyerye.</verse>
				<verse number="43">Nyenya áhi wa yawo, Onnakiphwanela Miyo kilaleyerye Mitchaka Yaphama ya Omwene wa Muluku witchokoni sikina’tho: ntakhara kárummwa wera hihá.</verse>
				<verse number="44">Nave Yowo ámlaleyerya mwipani sothukumanela’mo sa Galileya.</verse>
			</chapter>
			<chapter number="5">
				<verse number="1">Nave vári, vomuwomanya Yowo muloko wa atchu, wiwa masu a Muluku, wi Yowo ámwemela mu’shereshere mwa enia ya Genesarete;</verse>
				<verse number="2">nave áhona amwacheya eli yári mu’shereshere mwa enia: nyenya alipa‐ototha ihopa yávinya’mo, erikimrapiha miowaya’ya.</verse>
				<verse number="3">Nave ávolowa m’mwacheyani mmoha, ti wawe wa Simoni, amveka yowo akakhe vakhani. Nave ákilathi mummo, ahusiha m’mwacheyani miloko eyo ya atchu.</verse>
				<verse number="4">Nave ámálihaliye olocha, áhi wa Simoni, Kakhela wa wisha, muvonye miowaya’nyu wi mutothe.</verse>
				<verse number="5">Nave Simoni áhákhula, ii, Apwiya, nápharasha muteko ohiyu wothene ohiphara etchu, nyenya mulonchanyu kina?-?vonya miowaya.</verse>
				<verse number="6">Nave yénraya ela, yávirela ihopa sinchipale; nave miowaya’ya yámwáhuwa;</verse>
				<verse number="7">nave yáhúvela akhwaya a m’mwacheyani mukina owo, erwe yákhaviherye. Nave yárwa, esariha amwacheya ópili, mwawihihá wi yámunéla.</verse>
				<verse number="8">Nyenya Simoni Petro, ónniye, áhúwa vathi va makuthani awe a Yesu, alocha, M’vinye va miyo, Apwiya, ntakhara ká mutchu ótcheka.</verse>
				<verse number="9">Vawi átikhina, nave’tho othene yawo yárino, va ototha iwo wa ihopa iho yáphanraya;</verse>
				<verse number="10">nave emohamoha’tho Yakobo ni Yohane, ana a Zebedayo, yawo yári akhwawe a Simoni. Nave Yesu áhi wa Simoni, Ohóve, opacherya hihano onarwa‐okhala mulipa‐ototha atchu.</verse>
				<verse number="11">Nave yápurulenlaya amwacheya’ya va mokoni, yáhiya sothe sene, emutchara Yowo.</verse>
				<verse number="12">Nave vári, Yowo áriye mwitchokoni ekina ya’theru, wi nkona, mutchu ósareya marecha; nave ónniye Yesu, áthipela eyuchi vathi, amveka, alocha, Apwiya, mwákhwelaka munawerya okiryeherya.</verse>
				<verse number="13">Nave Yowo áhókola ntata nawe, amutannya, alocha, Kinnakhwela, nkaryeheryeya. Nave vavo marccha yámvinyerya.</verse>
				<verse number="14">Nave Yowo ámulélasha, wi ahiléle mutchu a’theru; nyenya orowe wisonihe mekhá wa mulipa‐ephepa, oveléle ephepa ya wa maryeheryeyo awá, ntoko álamulela Mose, okhale namona wa yawo.</verse>
				<verse number="15">Nyenya tchiriene ovuwa wawe wa Yowo wáhiweya: nave miloko minchipale ya atchu yáthukumana orwa‐wiwelela, ni openushiwa irecha saya.</verse>
				<verse number="16">Nyenya Yowo áhíta, aya mu’takhwani, anámvekela.</verse>
				<verse number="17">Nave vári nihiku nimoha na mahiku ala, wi Yowo ámuhusiha; nave yámukhala’vo aFarisi ni ahusiha a malamulo, yawo yárwenle witchokoni sothene sa Galileya, ni Yudeya ni Yerusalemu: nave ikuru sa Apwiya sári ni Yowo sawapenusha.</verse>
				<verse number="18">Nave onani, atchu erikimtesha va okamani mutchu ananchetche; enakhwela‐khwela omvolíha, ni omwi?-?yathi o’khoveni wawe.</verse>
				<verse number="19">Nave yáhiphwannyaya vovolowano, ntakhara a muloko wa atchu, yáwela vasulu va nipatho, emukurusha yowo m’phakani mwa ichurwa sa nipatho ni okama’we, empisha véri vavo vahólo va Yesu.</verse>
				<verse number="20">Nave Yowo, vawona nroromelo naya, áhi, Mutchu we, sotcheka sá sokhurumuweliwa wa weyo.</verse>
				<verse number="21">Nave alipa‐orepa ni aFarisi, yápacherya wupuwelela?-?upuwelela m’murimani mwaya, wi, Tani ola analocha sawcrela Muluku opwalu? Tani mano anáwerye okhurumuwela sotcheka, nyenya Mulukuru?</verse>
				<verse number="22">Nyenya Yesu ásuwela sawupuwelela‐upuwelela saya, ákhula, ii wa yawo, Munupuwelela‐upuwelela hai m’mirimani mwanyu?</verse>
				<verse number="23">Yavakhiviru tivi, olocha, Sokhurumuweliwa wa weyo sotcheka sá; akhweya olocha, Nkavinya, weche?</verse>
				<verse number="24">Nyenya wi musuwele wi Mwana a mutchu okhalano ikuru vathi vano sokhurumuwela sotcheka, (áhi Yowo wa ananchetche owo,) Kinalocha wa weyo, Nkavinya, wireye okamá, orowe o’mpa wá.</verse>
				<verse number="25">Nave vavo áhémela va’khoveni vaya, íreya yele ákonenliye, avinya’vo, oya o’mpa wawe, óchichimiha Muluku.</verse>
				<verse number="26">Nave otikhina yákhalano atchu othene, nave yáchichimiha Muluku; wova owachela, elocha wi, Olelo nihona sotikiniha.</verse>
				<verse number="27">Nave simanle iha Yowo ákhuma, óna mutchu mulipa‐mushokho, nsina nawe Levi, arikimkilathi vawakhelela mushokho, ii wa yowo, Okitchare Miyo.</verse>
				<verse number="28">Nave yowo áhiya sothe sene, avinya, amutchara.</verse>
				<verse number="29">Nave Levi ámryeheryela Yowo yólya etokotoko o’mpa wawe; nave vári muloko mtokotoko wa alipa‐mushokho, ni akina yawo yámuhámela va yólya vamoha ni Yowo.</verse>
				<verse number="30">Nave aFarisi ni alipa‐orepa aya yáchénya wa óhuserya’we, elocha, wi, Hai munalyanyu ni owurya vamoha ni atchu amushokho ni ótcheka?</verse>
				<verse number="31">Nave Yesu áhákhula, ii wa yawo, Yowo analipa hanakhwela mulipa‐mureche; nyenya awicheliwa.</verse>
				<verse number="32">Nkárwele Miyo witchana ékhaikhai, nyenya ótcheka wi erukunuwe murima.</verse>
				<verse number="33">Nave yawo yáhi wa Yowo, Óhuserya a Yohane enamwinanela olya wili wili, ni ovekela; emohamoha’tho yawo a aFarisi; nyenya awinyu Nyuwo enamólyaru, enamuwuryaru.</verse>
				<verse number="34">Nyenya Yesu áhi wa yawo, Mano munawerya ohíha amiravo a othela wi ehilye, mulipa‐othela oriyeno vamoha?</verse>
				<verse number="35">Nyenya mahiku enarwa‐ephiya; nave mulipa‐othela anarwa‐avíhiwa wa yawo, vavo enarwa‐yinanela olya m’mahiku yawo.</verse>
				<verse number="36">Nave Yowo álocha’tho niphwanaphwaniho wa yawo, wi, Havovo mutchu anáhula epareya ya malaya maphya, apareya va malaya akhalai; ntakhara íhiha, anamwahulasha maphya’wo, nave’tho epareya ele yorwela wa maphya’wo herwa‐ephwanelelana ni akhalai awo.</verse>
				<verse number="37">Nave havovo mutchu anamínela vinyo ahihano m’mirupani yakhalai; ntakhara íhiha, vinyo ahihano’wo anarwa‐aphula mirupa, nave yowo anarwa‐ayeheya, nave mirupa enarwa‐epahuwa.</verse>
				<verse number="38">Nyenya onaphwanela omínela vinyo ahihano m’mirupani yahihano.</verse>
				<verse number="39">Nave havovo mutchu awunrye vinyo akhalai anakhwela ahihano: vawi analocha, Akhalai ori ósiva.</verse>
			</chapter>
			<chapter number="6">
				<verse number="1">Nave wári nihiku na Sabata, wi Yowo ámvira véri va imacha sa tirigu; nave óhuserya’we yámvurula inuku sa tirigu, echikitcha m’matani mwaya, elya.</verse>
				<verse number="2">Nyenya aFarisi akina yáhi, munerelani yohemyiwa wereya nihiku na Sabata?</verse>
				<verse number="3">Nave Yesu áhákhula ii wa yawo, Hamwálakhannyeru nari ela’tho énriye Davide, vavale ávoliwiye etala, yola ni yawo yárino vamoha;</verse>
				<verse number="4">wi ávolowa mu empa ya Muluku, akusha ipau sawoniherya, alya, avaha’tho wa yawo áriyeno; hiha sohemyiwa olya atchu a’theru nyenya alipa‐epheparu?</verse>
				<verse number="5">Nave Yowo álochano, wi, Mwana a mutchu ori Pwiya a nihiku na Sabata.</verse>
				<verse number="6">Nave wári nihiku nikina na Sabata, Yowo ávolowa mothukumanela, ahusiha. Nave mwári mutchu mummo, nave ntata nawe nolopwana nári nóphyororowa.</verse>
				<verse number="7">Nave alipa‐orepa ni aFarisi yámlipelela khwino anarwa‐apenusha nihiku na Sabata; wi yaphwanye yomuhelela.</verse>
				<verse number="8">Nyenya Yowo ásuwela maupuwelo aya; nave áhi wa mutchu’wo a ntata nawe nóphyororowa, Nkavinya, wemele véri’vo.</verse>
				<verse number="9">Nave yowo ávinya, émela. Nave Yesu áhi wa yawo, Kinokohani nyuwo, onnemyereryiwa nihiku na Sabata, wera saphama, akhweya wera sonanara? ovulusha okumi akhweya otolosha?</verse>
				<verse number="10">Nyenya áwehile‐wehile othene awo, áhi wa yowo, Okola ntata ná. Nave yowo áhihihá, nave ntata nawe nákokela mummo.</verse>
				<verse number="11">Nyenya yale yákhala ni anepa; elocha mukina ni mukhwawe enarwe‐emwerele Yesu sheni.</verse>
				<verse number="12">Nave wári mahiku ala, Yowo ákhuma aya o mwakoni ovekela; nave áshisha ohiyu wothene avekelaka wa Muluku.</verse>
				<verse number="13">Nave oshile, áhitchana óhuserya’we; nave áthanla mwa yawo khumi neli, yawo’tho átchuwaliye nsina naya arummwa:</verse>
				<verse number="14">Simoni, yowo ámutchuwaliye’tho Petro, ni Andreya munnawe, ni Yakobo, ni Yohane, ni Filipo, ni Bartolomeyo,</verse>
				<verse number="15">ni Mateyu, ni Tomasi, ni Yakobo mwana a Alifeyo, ni Simoni aweriwa Zelote,</verse>
				<verse number="16">ni Yuda mwana a Yakobo, ni Yudase Isikariote, yowo ári omveléla.</verse>
				<verse number="17">Nave Yowo ákhuruwano, émela va nlahani ni muloko mtokotoko wa óhuserya’we ni muloko mtokotoko wa atchu a o Yudeya othene ni Yerusalemu, ni a o’shereshere wa cnia ya o Turo ni Sidoni, yawo yárúle omwiwa Yowo ni openushiwa irecha saya;</verse>
				<verse number="18">nave awukhuliwa ti minepa yotakhala yápenushiwa,</verse>
				<verse number="19">nave muloko wothene ole wákhwela omutannya; ntakhara mwákhuma ikuru mwa Yowo, sipenusha othene ala.</verse>
				<verse number="20">Nave Yowo áweliha mitho awe wa óhuserya’we alocha, Óréla óhawa nyuwo; ntakhara ori wawinyu omwene wa Muluku.</verse>
				<verse number="21">Óréla nyuwo óvoliwa etala hihano; ntakhara munarwa‐m’vona. Óréla nyuwo awunla hihano; ntakhara munarwa‐mutheya.</verse>
				<verse number="22">Óréla nyuwo, atchu yarwa‐ewichani, yomwalanyani, yorohani, eriha nsina nanyu ntoko nonanara, ntakhara a Mwana a mutchu.</verse>
				<verse number="23">Hakalalani nihiku nenlo, tchapelani ni otheya; vawi onani, samahala sanyu ti sitokotoko Wirimu; vawi makholo aya yáwerela alipa‐miririmo ntoko hiho.</verse>
				<verse number="24">Nyenya ochilu wa nyuwo anene muhakhu! ntakhara mohakhela yohakalaliha’nyu.</verse>
				<verse number="25">Ochilu wa nyuwo óvona hihano! ntakhara munarwa‐m’voliwa etala. Ochilu wa nyuwo, ótheya hihano; ntakhara munarwa‐munla eyinlo ni wunla mithori.</verse>
				<verse number="26">Ochilu wa nyuwo, atchu othene yarwa‐yolochelani saphama! vawi makholo aya yáwihihá mummo alipa‐miririmo ówoka.</verse>
				<verse number="27">Nyenya kinalocha wa nyuwo awiwa, Sivelanani ni amwichani anyu;</verse>
				<verse number="28">erelani saphama yawo awicha nyuwo, rélihani yawo awulumela nyuwo, vekelelani yawo enawerelani clomwe.</verse>
				<verse number="29">Yowo anomana weyo va nramani nimoha omvahe nikhwaya’tho; nave yowo anákha yawikhunelá, ohimuwatele malayá.</verse>
				<verse number="30">Mutchu mukina óveka etchu, omvahe; nave yowo anákha sawá, ohimveke’tho.</verse>
				<verse number="31">Nave ntoko munakhwelelanyu nyuwo wi atchu enarwa‐ewerelani, muwerele yawo mwawihihá yenyu mkhatinyu.</verse>
				<verse number="32">Nave mwasivela yawo ósivelana ni nyuwo, munarwa‐mwakhela othamaliwa wawisheni? vawi ahe alipa‐otcheka mkhataya enasivela yawo enasivelanayano.</verse>
				<verse number="33">Nave mwawerela saphama yawo enawerelani saphama, munarwa‐mwakhela othamaliwa wawisheni? vawi ahe atchu ótcheka mkhataya enera hihá.</verse>
				<verse number="34">Nave mwápoleya atchu yawo munaweheryanyu wakhela’tho, munarwa‐mwakhela othamaliwa wawisheni? vawi ahe atchu ótcheka ennapoleya ótcheka akhwaya, wi yakhele’tho sokokihiwa hiho.</verse>
				<verse number="35">Nyenya nkasivelanani ni amwichani anyu, nave erelani saphama, nave poleyani óhiweheryerya etchu nari; nave yamahala’nyu enarwa‐ekhala etokotoko, nave nyuwo munarwa‐mukhala anamwane awe a Mtokotokosha owo; ntakhara Yowo anerela sorera atchu óhithamala ni ónanara.</verse>
				<verse number="36">Khalani nyuwo aikharari ntoko Atithinyu ari aikharari.</verse>
				<verse number="37">Nave muhithorihe, nave nyuwo hamurwa‐muthorihiwa. Nave muhivanye, nave hamurwa‐m’vanyihiwa.</verse>
				<verse number="38">Taphulani, nave munarwa‐mutaphuliwa. Vahani, nave onarwa‐ovahiwa wa nyuwo; mweryo waphama wokhicheleya wometa woyeheryeya, atchu enarwa‐yovahani m’matani mwanyu. Vawi onarwa‐weryiwa wa nyuwo ni mweryo yowo muneryanyuno.</verse>
				<verse number="39">Nave Yowo álochano’tho niphwanaphwaniho, Mano mutchu évasi anawerya ohóla mukhwawe évasi? herwa‐emorela ópili mu’khokweni?</verse>
				<verse number="40">Óhuserya hanakhala mtokotoko ni muhusiha’we; nyenya, aryeheryiwe murima, anarwa‐aphwanaphwana ni muhusiha’we.</verse>
				<verse number="41">Nave onaweherya sheni mwékokhola ori mu nithoni na munná, nyenya mwiri wa mu nithoni na weyo mwanene honasuwelasha?</verse>
				<verse number="42">Akhweya onawerya hai olocha wa munná, Munna weyo, hiya kithanle’mo mwékokhola ori mu nithoni ná, ohiweherya weyo mwanene mwiri ori mu nithoni ná? Ówoka weyo! pacherya othanla’mo mwiri owo mu nithoni ná, nave vavo onarwa‐owehasha phama ovíha’mo mwékokhola a mu nithoni na munná.</verse>
				<verse number="43">Vawi hawivovo mwiri waphama wovaha sawima sawúcha; akhweya’tho mwiri wonanara wovaha sawima saphama.</verse>
				<verse number="44">Vawi mwiri onasuwanyeya ni yawima’ya. Vawi atchu henarukula makúkhu va míwani, akhweya va marulani hcnarukula mpesa.</verse>
				<verse number="45">Mutchu aphama anakumiha saphama mu yaphama ya murima’we; nave mutchu ónanara anakumiha sonanara mu yonanara’we: vawi muwanoni mwawe anamlocha mwa wacha wa murima’we.</verse>
				<verse number="46">Nave munakiromolelani Miyo, Apwiya, Apwiya, ni ohera hiho kinalochaka?</verse>
				<verse number="47">Mutchu órwa wa Miyo, ni wiwa masu aka, ni wera yawo, kinothonyeryani yowo anaphwanaphwaniyeno.</verse>
				<verse number="48">Yowo anaphwanaphwana ni mutchu óteka empa, yowo áthimpe vathi tchiri, amaka othipela wa empa eyo va mwala: nave mahi yárúlaya, muhiche wákusaka va empa eyo, nave hiwáwenrye ochikinya; ntakhara yámakeya phama.</verse>
				<verse number="49">Nyenya yowo aníwa, ni ohera, anaphwanaphwana ni mutchu ómaka empa va’tchayani, yohikhala ni votikitheryeya; va yeyo muhiche wákusaka, nave yáhúwa vavo; nave okumuwa waya wa empa eyo wári otokotoko.</verse>
			</chapter>
			<chapter number="7">
				<verse number="1">Yesu ámanliye masu awe othene m’maruni mwa atchu, ávolowa m’Kapernao.</verse>
				<verse number="2">Nave kapuro a Kenturiyo ósivelanano, áhicheliwa, anaháwela okokhowa.</verse>
				<verse number="3">Nave yowo íwaliye sa Yesu, áruma wa Yowo atokwene a aYuda, emukoha Yowo wi arwe omvulusha kapuro awe.</verse>
				<verse number="4">Nave yawo, yáphiyalaya wa Yesu, yámveka momuthunyerya, yi, Annaphwanela yowo wi m’mwerele ela:</verse>
				<verse number="5">vawi annasivela nloko nahu, nave án’tekela hiyo empa yothukumanela’mo.</verse>
				<verse number="6">Nave Yesu árowano. Nave vano arikimphiya Yowo vakhiviru va empa awe, kenturiyo’wo áruma wa Yowo anthamwene awe, olocha wa Yowo, Apwiya, muhisúkhule; vawi nkinaphwanela miyo wi murwe‐m’volowe vathi va nipatho naka:</verse>
				<verse number="7">ntakhara awe miyo nkisenre mekhaka óphwanela orwa wa Nyuwo; nyenya lochani masu, nave mmiravo aka anapenushiwa.</verse>
				<verse number="8">Vawi miyo’tho kiri mutchu awiwelela atokwene aka, kokhalano asurutato awiwelela miyo: nave kinalocha wa ola, Rowa, nave annarowa; ni wa mukina, Rwa, nave annarwa; nave wa kapuro aka, Nkera ela, nave annera.</verse>
				<verse number="9">Nyenya Yesu íwaliye hiho átikhina, arukunuwa wa atchu ómutchara, ii, Kinalocha wa nyuwo, nkiphwannye, nari mwa Israyeli, nroromelo ntokotoko nawihiha.</verse>
				<verse number="10">Nave vokokela o’mpani órummwa’wo, yáphwanya kapuro’wo apenuwale tchiri.</verse>
				<verse number="11">Nave wári, evinre elukuluku, wi Yowo árowa witchokoni, nsina naya Nayini; nave óhuserya’we ni muloko mtokotoko wa atchu yátchananano.</verse>
				<verse number="12">Nave yáchamenlaya o mukhorani wa etchoko eyo, onani, yámtesha mutchu ókhwa, mwana mwamulopwana mmoharu, amannya ti námukhwele; nave atchu anchipale a witchokoni yárino vamoha.</verse>
				<verse number="13">Nave Apwiya ámonniye, ámoriwa ikharari ntakhara a yowo, alochano, Ohinle.</verse>
				<verse number="14">Nave áháchamela, atannya ntethe, nave ótesha’wo yáhémela.</verse>
				<verse number="15">Nave Yowo áhi, Mmiravo weyo, kinalocha wa weyo, Nkavinya. Nave ókhwa owo ávinya, apacherya wuluma. Nave ámveléla wa amannya.</verse>
				<verse number="16">Nave wova wáhaphiyerya othene awo; nave yáchichimiha Muluku, elocha wi, Mulipa‐miririmo mtokotoko ovinya mwa hiyo; nave Muluku oharerya ni atchu awe.</verse>
				<verse number="17">Nave ovuwa wawe wiwo wáhiweya o Yudeya wothe wene, ni wilaponi yothene yawachamela.</verse>
				<verse number="18">Nave óhuserya a Yohane yámuléla sothe sene iha.</verse>
				<verse number="19">Nave Yohane áhitchana eli a óhuserya’we, áruma wa Apwiya, alocha, Khwino mwá órwa owo, akhweya niweheryerye mukina?</verse>
				<verse number="20">Nave yáphiyalaya wa Yowo atchu ale, yáhi, Yohane Mbatisi on’ruma hiyo wa nyuwo, wi, Khwino mwá órwa owo, akhweya niweheryerye mukina?</verse>
				<verse number="21">Elukuluku yeyo ápenusha atchu anchipale irecha saya, ni sawukhula, ni minepa yonanara; nave atchu évasi anchipale áwoniha’tho.</verse>
				<verse number="22">Nave áhákhula, ii wa yawo, Haweni, muléle Yohane monnanyu, nave mwiwalanyu; atchu évasi enakhela wona waya, órakala mecho ennechecha, amarecha ennaryeheryiwa, óchiyana enniwa, ókhwa ennavíhiwa, wa óhawa ennalaleyeryiwa Mitchaka Yaphama.</verse>
				<verse number="23">Nave óréla ori yowo ahinakwachuliwa ntakhara a Miyo.</verse>
				<verse number="24">Nave echimunle mitchaka awe ya Yohane, Yowo ápacherya olocha sa Yohane wa atchu ale, ii, Mwákhumale oya o’takhwani wona sheni?</verse>
				<verse number="25">Eheche yochikinyeya ni etcheku? Nyenya mwákhumale wona sheni? Mutchu ówara sowara sochetcheya? Onani, yawo ówara sorera, ni ókhala ólyólya, ari mu’hano mwa mamwene.</verse>
				<verse number="26">Nyenya mwákhumale wona sheni? Mulipa‐miririmo? Ai, kinalocha wa nyuwo, nave topwaha mulipa‐miririmo.</verse>
				<verse number="27">Ola ti yowo wárempwe sa yowo, Ona, kinaruma Miyo órummwa’ka vahólo va withoni wá, Yowo anarwa‐aryeherya ephiroá vakhoveni vá.</verse>
				<verse number="28">Kinalocha wa nyuwo, wi, Mwa óyariwa ti athiana havovo mutchu mtokotoko ómpwaha Yohane; nyenya yowo ori mwamukhani mu Omwene wa Muluku ori mtokotoko ómpwaha yowo.</verse>
				<verse number="29">Nave atchu othene ni alipa‐mushokho ene, yíwalaya, yáhákhulela wi Muluku ari ékhaikhai, ntakhara yábatisiwa yawo ni obatiso wa Yohane.</verse>
				<verse number="30">Nyenya aFarisi ni alipa‐malamulo yávanyiha othoriha wa Muluku wa yawo mekhaya, ntakhara hiyábatisiwe ti yowo.</verse>
				<verse number="31">Nave, kinarwa‐kiphwaniherya ni sheni atchu óyariwa a mutano? nave enaphwanaphwana ni sheni?</verse>
				<verse number="32">Enaphwanaphwana ni anamwane ókhala va ntchachoni na marocha ni witchanana mukina ni mukhwawe, ni olocha, Hiyo náwopelani kaviriko, nave nyuwo hamwínale hoe; náhinla eyinlo, nave hamwánlale hoe.</verse>
				<verse number="33">Vawi Yohane Mbatisi ophiya óhilya epau ni óhiwurya vinyo; nave munalocha, Ori ni nsololo.</verse>
				<verse number="34">Mwana a mutchu ophiya ólya ni ówurya; nave munalocha, Onani, mutchu óluluwa ni ówuryawurya vinyo, nthamwene a alipa‐mushokho ni atchu ótcheka!</verse>
				<verse number="35">Nave miruku eneriwa yekhaikhai ni anamwane aya othene.</verse>
				<verse number="36">Nave mmoha a aFarisi ámwitchana Yowo wi alyeno. Nave ávolowa m’pa mwa mFarisi, ahámela va yólya.</verse>
				<verse number="37">Nave onani, muthiana ótcheka, yowo ári mwitchokoni’mmo; nave ásuwenliye wi Yesu ámuhámela va yólya m’pa mwa mFarisi, ákusha etchupa ya alebastero ya makhurwa awunkhela phama,</verse>
				<verse number="38">nave áhémela ochuli iwo, va manani awe, anla, apacherya ochonyeriha mithori va manani awe úkutcha ni mihi a muru awe, anúlasha manani awe, óchiha ni makhurwa’wo awunkhela phama.</verse>
				<verse number="39">Nyenya mFarisi, yowo ámwitchanne, ónniye, áhi mwa mekhiye, alocha, Akhanleke mulipa‐miririmo ola akásuwelasha ori ani, ni awisheni muthiana owo ómutannya owo, ntakhara ori ótcheka.</verse>
				<verse number="40">Nave Yesu áhákhula ii wa yowo, Simoni, kiri ni etchu yolocha ni weyo. Nave yowo áhákhula, Muhusiha, nkalochani.</verse>
				<verse number="41">Mutchu ópoleyiha icharama árino alipa‐opoleya eli: mmoha owo ápoleya irupiya masana mathanu, nyenya mukhwawe makhumi mathanu.</verse>
				<verse number="42">Vawi hiyárino yokokiherya yawo, áhákhurumuwela ópili. Wawihihá, tani a yawo anarwa‐apwaha omusivela?</verse>
				<verse number="43">Simoni áhákhula, ii, Kinera wi, yowo ákhurumuweliwe sopwaha.</verse>
				<verse number="44">Nave áhi wa yowo, Wothoriha phama. Nave árukunuwaliye wa muthiana owo, áhi wa Simoni, Onnamona muthiana yola? Kávolowa m’pa mwá, hewákivahile mahi órapiha manani aka; nyenya ola ánaniha manani aka ni mithori, úkutcha ni mihi awe.</verse>
				<verse number="45">Hewákivahile onúla wa onthamwene; nyenya ola hahiyale onúla manani aka, ovolowa wovolowa munno Miyo.</verse>
				<verse number="46">Hawóchihale muru aka makhurwa; nyenya ola áhochiha manani aka makhurwa awunkhela phama.</verse>
				<verse number="47">Ntakhara awe, kinalocha wa nyuwo, Sotcheka sawe, tiho sinchipale, sokhurumuweliwa; ntakhara ásivela winchipale; nyenya mutchu yowo anamkhurumuweliye tonto, yowo anasivela tonto.</verse>
				<verse number="48">Nave áhi wa muthiana, Sotcheka sá sokhurumuweliwa.</verse>
				<verse number="49">Nave yawo óhamelano va yólya yápacherya olocha mwa mekhaya, Ola tani anakhurumuwela’tho sotcheka?</verse>
				<verse number="50">Nave Yowo áhi wa muthiana owo, Nroromelo ná nihovulusha weyo; rowa ni murechele.</verse>
			</chapter>
			<chapter number="8">
				<verse number="1">Nave wári, vavinre elukuluku wi áhechecha o michetcheni ni witchokoni, olaleyerya ni wáléla Mitchaka Yaphama ya Omwene wa Muluku, nave vamoha ni Yowo khumi neli awo,</verse>
				<verse number="2">ni athiana akina yawo yápenushiwe minepa yonanara ni sokhulumuwa, tawo, Mariya aweriwa Magadalene, yowo masololo mathanu na meli yámukhumenle,</verse>
				<verse number="3">ni Yohana, mwariye a Kuza kapitao a Herode, ni Susana, ni akina anchipale, yawo yámuruménle ni muhakhu aya.</verse>
				<verse number="4">Nave muloko mtokotoko wa atchu wáthukumannaya, nave atchu a witchokoni sothene yáphiyalaya wa Yowo, áhi mwa niphwanaphwaniho:</verse>
				<verse number="5">Akhuma mulipa‐omisa omisa mmiso awe; nave ámisiye mukina wámora mukhwipi mwa ephiro; nave wányikaliwa, nave ipalame sa musulu sámala othupa.</verse>
				<verse number="6">Nave mukina wámora va mwala; nave vomela wáhákuva onyála, ntakhara hiwárino etchaya yonanela.</verse>
				<verse number="7">Nave mukina wámora véri va míwa; nave míwa eyo yámelano vamoha, enyoka.</verse>
				<verse number="8">Nave mukina wámora va’tchayani yorera, nave wámela, wima sawíma sa makhumi khumi. Álonchiye iha Yowo ákhuwela, Yowo ori ni maru awíwa íwe.</verse>
				<verse number="9">Nave óhuserya’we yámkoha, wi, Niphwanaphwaniho nla n’ri nawisheni?</verse>
				<verse number="10">Nave Yowo áhi, Wovahiwa wa Nyuwo osuwelasha sokhuweya sa Omwene wa Muluku; nyenya wa akina a’theru kinalocha mwa maphwanaphwaniho; wi vawona ehone, ni vawiwa ehisuwelashe.</verse>
				<verse number="11">Nyenya niphwanaphwaniho nla n’nihiha:</verse>
				<verse number="12">Mmiso owo ti masu a Muluku. Nave owo wa mukhwipi mwa ephiro ti atchu yawo yiwale; vavo annarwa Musaserya, avíha masu m’mirimani mwaya, wi enirimroromela ni ovuluwa.</verse>
				<verse number="13">Nave wa va mwala tawo, vawiwa, enákhela masu ni ohakalala nave yawo hiyanono mutathári, enaroromela vakhani, nave va mahiku awehiwa ennahapuwa.</verse>
				<verse number="14">Nave ole wámonre o miwani, tawo yiwale, nave mu okhala waya ennanyokiwa ni wipa murima, ni muhakhu, ni sohakalaliha sa okumi, nave henakhomáliha sawima sa mpurukumene.</verse>
				<verse number="15">Nave ole wa mu’tchayani yorera, tawo yiwale masu ekhapelela m’murimani worera ni waphama, yima sawima ni ovilela.</verse>
				<verse number="16">Nave havovo mutchu, aparihale onyari, anakhunéla ni yokusherya, akhweya wiyathi vathi va okama; nyenya aniyathi va yawiyatherya’vo, wi yawo enavolowa’mo yone omwaléla wu.</verse>
				<verse number="17">Vawi hiyavovo etchu yovitheya, yeyo herwa‐ekhala yawoneya; akhweya yokhuweya yeyo herwa‐esuwanyeya ni okhala vawoneya.</verse>
				<verse number="18">Ntakhara awe weheryani miwelo anyu; vawi onarwa‐ovahiwa wa yowo orinono; nave wa yowo ohinono, onarwa‐ovihiwa nari ele anoneyiye ntoko annakhalano.</verse>
				<verse number="19">Nave yárwa wa Yowo amannya ni annawe, nave heyáwenrye omwachamela, ntakhara a muloko wa atchu.</verse>
				<verse number="20">Nave yámuléla Yowo, wi, Aminyu ni anninyu enamwemela okhwipi, enakhwela owonani.</verse>
				<verse number="21">Nyenya Yowo áhákhula, ii wa yawo, Amai aka ni annaka ari yawo eniwa Masu a Muluku, enera.</verse>
				<verse number="22">Nave vári nimoha na mahiku ala, wi Yowo ávolowa m’mwacheyani, ni óhuserya’we; nave áhi wa yawo, N’lapuwele ekhopela ele ya enia; nave yáhotowela.</verse>
				<verse number="23">Nave erikimrowa va mahini Yowo árupa. Nave vákhuruwela va enia etcheku etokotoko; nave mahi yámsareya, enámóva.</verse>
				<verse number="24">Nave yárwa wa Yowo, emvíha, elocha, Apwiya, Apwiya, n’nariméla. Nave ávinya, asamela etcheku ni machumusha’ya a mahi; nave sámála.</verse>
				<verse number="25">Nave wáhera chú. Nave Yowo áhi wa yawo, Nroromelo nanyu n’ri wowi? Nave yóvaya yátikhina, elocha mukina ni mukhwawe, Nki ola tani, wi anamulamulela etcheku ni mahi, nave sinam’mwiwelela.</verse>
				<verse number="26">Nave yawo yápurulela va’shereshere wilaponi ya Gerasa, tiyo yowehana ni Galileya.</verse>
				<verse number="27">Nave ákhumenliye va mokoni, áhopanano mulopwana a witchokoni, yowo árino masololo; nave mahiku manchipale háwara yowara, nave hákhala m’pa, nyenya m’mahiyeni.</verse>
				<verse number="28">Nave ámonniye Yesu yowo ákhuwela, úwela vathi vahólo vawe, ii ni masu matokotoko, Kirino sheni ni Nyuwo, Yesu Mwana a Muluku Mtokotokosha?</verse>
				<verse number="29">Kinovekani Nyuwo muhikihoshe? Vawi Yowo álamulela munepa wotakhala okhume mwa mutchu’wo. Vawi ilukuluku sinchipale wámphara; nave atchu yámmaka ni onyoro ni etuputu omkhapelela; nave áthikila véri somakela iho, atchawihiwa ti nsololo nlo o’takhwani.</verse>
				<verse number="30">Nave Yesu ámkoha, wi, Nsina ná wáni? Nave áhi, Legio, ntakhara masololo manchipale yávolowa mwa yowo.</verse>
				<verse number="31">Nave yámveka Yowo, wi ahilamulele evinye ovolowa o’pherini.</verse>
				<verse number="32">Nave vári vavo muloko wa ikupa sinchipale sirikimulya m’mwakoni. Nave yámveka Yowo wi, emyererye, evolowe mu iho. Nave áhemyererya.</verse>
				<verse number="33">Nave masololo awo yákhuma mwa mutchu evolowa mu ikupani: nave muloko’wo wákhuruwa ni wupuwa votherereya ni ovolowa mu’nia’mmo, simiryiwa.</verse>
				<verse number="34">Nave alipa‐okukhula’wo yonilaya yeyo yériwe, yátchawa, elokoha witchokoni ni m’mawani mwaya.</verse>
				<verse number="35">Nave yawo yákhuma wona yeyo yériwe; nave yárwa wa Yesu, emphwanya mutchu’wo, mwa yowo masololo yákhumalaya, akilanthe vathi va manani awe a Yesu ówara ni amiruku awe; nave yawo yáhóva.</verse>
				<verse number="36">Nave yónil’awo yáháléla yawo mapenusheryo aya a óphariwa ti nsololo’wo.</verse>
				<verse number="37">Nave atchu a miloko yothene a elapo ya Agerasa yawachamela yámkoha Yowo avinye wa yawo; ntakhara yawo yákhala ni wova otokotoko.</verse>
				<verse number="38">Nave Yowo ávolowa m’mwacheyani, akóka.</verse>
				<verse number="39">Nave mutchu’wo mwa yowo masololo yákhumalaya ámveka Yowo akhaleno; nyenya ámuléla arowe, alocha, Kókela o’mpa wá, othoriherye sitokotoko iho Muluku áwerenlá. Nave yowo ávinya, alaleyerya witchokoni wothe wene sitokotoko iho Yesu ámwerenliye.</verse>
				<verse number="40">Nave vókóka Yesu, muloko wa atchu wámwakhela; vawi othene yámmuweherya.</verse>
				<verse number="41">Nave onani, várwa mutchu nsina nawe Yairo, nave yowo ti mutokwene a empa yothukumanela; nave áhúwa va manani awe a Yesu, amveka wi arwe o’mpa wawe;</verse>
				<verse number="42">ntakhara árino mwana mwamuthiana mmoharu, a miyakha’we ntoko khumi na mili, nave ámókhwa. Nyenya árowiye Yowo atchu a miloko yáwomanyanano.</verse>
				<verse number="43">Nave muthiana, ári ni erecha yokhuma nikhami miyakha khumi na mili, yowo áphánrye alipa‐mureche sa okumi awe sothe sene,</verse>
				<verse number="44">nave háwenrye openushiwa ti mmoharu, árwa ochuli wawe, atannya maroso a yowara’we: nave vavo ochonya nikhami wawe wáhiya.</verse>
				<verse number="45">Nave Yesu áhi, Tani akitannyile Miyo? Nyenya othene yárunalaya, Petro ni yawo áriyeno yáhi, Apwiya, atchu a miloko enamkakhana va Nyuwo ni owomanyana.</verse>
				<verse number="46">Nyenya Yesu áhi, Mukina okitannya Miyo; vawi kosuwela wi ikuru sokhuma mwa Miyo.</verse>
				<verse number="47">Nave muthiana owo ónniye wi hawerya okhuweya, árwa ni othukumela, úwa vahólo va Yowo, alokoha va mithoni va atchu othene awo nthowa naya ámutannye?-?nryiye, ni wi ápenushiwa vavo.</verse>
				<verse number="48">Nave Yowo áhi wa yola, Mwanaka, nroromelo ná nihovulusha; rowa ni murechele.</verse>
				<verse number="49">Yowo arikimlocharu, árwa mukina órwela wa mutokwene a mothukumanela, alocha, Mwaná ókhwa; ohimukhule Muhusiha.</verse>
				<verse number="50">Nyenya Yesu áhiwa, amwakhula yowo, wi, Ohóve; wirimroromelaru, nave yowo anavulushiwa.</verse>
				<verse number="51">Nave Yowo áphiyaliye o’mpa iwo, hemyerenrye mukina ovolowano vamoha, nyenya Petro, ni Yohane, ni Yakobo, ni atithi a mwana owo, ni amannya.</verse>
				<verse number="52">Nave atchu othene yámmunlela ni wisukutcha va nakhopeni. Nyenya Yowo áhi, Muhinle; vawi hakhwile, nyenya anamrupa.</verse>
				<verse number="53">Nave yámutheya ryaryarya vosuwela wi áhókhwa.</verse>
				<verse number="54">Nave Yowo áphara ntata nawe, itchana, ii, Nahano, nkavinya.</verse>
				<verse number="55">Nave munepa’we wákóka, nave ávinya vavo; nave Yowo áháléla wi emvahe etchu yólya.</verse>
				<verse number="56">Nave atithinnya ni amannya yátikhina: nave áhálamulela yawo ehiléle mutchu a’theru yeyo yériwe.</verse>
			</chapter>
			<chapter number="9">
				<verse number="1">Nave Yowo áhitchana vamoha khumi neli awo ávaha ikuru ni olamulelo va masololo, ni sopenusha irecha.</verse>
				<verse number="2">Nave áháruma yawo olaleyerya Omwene wa Muluku, ni openusha atchu awicheliwa.</verse>
				<verse number="3">Nave Yowo álochano, Muhiteshe etchu ya mukwaha, nari mutokoso, nari murupa, nari epau, nari icharama; nave muhikhaleno malaya meli.</verse>
				<verse number="4">Nave m’pa mothe mwene mwavolowa’mo, khalani wiwo, nave mwavinyeryeke wiwo.</verse>
				<verse number="5">Nave othene yawo eni ehiwakheleni nyuwo, mwákhumaka mwitchokoni yeyo, tathani ntchupi na va manani anyu, akhale namona a va yawo.</verse>
				<verse number="6">Nave yawo yákhuma, evira etchoko ni etchoko, ni olaleyerya Mitchaka Yaphama, ni openusha vothe vene.</verse>
				<verse number="7">Nave Herode kamphumu’wo áhiwa ovuwa waya wa sothe sene sériwe; nave sámuhaléliha, ntakhara wi yálocha atchu akina, wi Yohane ávinya wa okhwa;</verse>
				<verse number="8">nyenya akina, wi Eliya áhoneya; nave akina, wi mulipa‐miririmo mukina a akhalai ale ávinya’tho.</verse>
				<verse number="9">Nave Herode áhi, Yohane kámuthikila muru miyo; nyenya ola tani kiniwaka sawihiha sa Yowo. Nave ákhwelakhwela omóna.</verse>
				<verse number="10">Nave yákonkaya arummwa, yámuthoriherya sothe sene yénraya. Nave Yowo áhákusha, arowano va mekhaya witchokoni nsina naya Betsaida.</verse>
				<verse number="11">Nyenya muloko wa atchu, wásuwenlaya, wámutchara; nave Yowo áwakhela, alochano sa Omwene wa Muluku, apenusha yawo yahawela openushiwa.</verse>
				<verse number="12">Nyenya nsuwa náthitimana; nave khumi neli awo yárwa, yi wa Yowo, Nkalélani miloko ya atchu erowe, wi eye witchokoni sawachamela ni m’mawani, wavya vokona, ni ophwanya sólya; ntakhara n’ri o nipuroni na’takhwa wino.</verse>
				<verse number="13">Nyenya áhi wa yawo, mwavahe olya yenyu. Nyenya yáhi, Hiyo haninono ipau, nyenya thanuru ni ihopa piliru; nyenya akhweya n’rowe wáthumela atchu ala sólya.</verse>
				<verse number="14">Vawi yári alopwana ntoko masana makhumi mathanu. Nyenya Yowo áhi wa óhuserya’we, Kilathihani yawo vathi miloko miloko, ntoko makhumi mathanu, makhumi mathanu.</verse>
				<verse number="15">Nave yáhihihá, yakilathiha vathi othene ala.</verse>
				<verse number="16">Nave Yowo, ákunshiye ipau thanu iho ni ihopa pili iho, áweha wirimu, aréliha, akawa, avaha wa óhuserya eveléle wa atchu awo.</verse>
				<verse number="17">Nave yálya, evona othene ala; nave yárola sawahalela inyenyeri, makali khumi na meli.</verse>
				<verse number="18">Nave wári, Yowo arikimvekela va mekhiye, wi óhuserya yákhalano; nave áhákoha, wi, Miloko eyo ya atchu enalocha wi Miyo káni?</verse>
				<verse number="19">Nave yáhákhula yi, Yohane Mbatisi; nyenya akina, Eliya; nave akina, wi ávinya’tho mmoha a alipa‐miririmo akhalai.</verse>
				<verse number="20">Nave áhi wa yawo, Nyenya nyuwo munalocha wi Miyo káni? Nave áhákhula Petro, ii, Kristu a Muluku.</verse>
				<verse number="21">Nave áhálélasha, álamulela wi ehiloche ela wa mutchu a’theru;</verse>
				<verse number="22">ii, Ori wophwanela wi Mwana a mutchu óne sososa sinchipale, ni okhochiwa ti atokwene, ni alipa‐ephepa atokotoko, ni alipa‐orepa, ni wiphiwa, ni ovinya’tho nihiku naneraru.</verse>
				<verse number="23">Nave Yowo álocha wa othene, Mutchu ákhwelaka orwa vachuli vaka, írohe mekhiye, íreye mwikimanyo awe nihiku n’nihiku, akitchare Miyo.</verse>
				<verse number="24">Vawi mutchu yowo anakhwela ovulusha okumi awe, anarwa‐ariha yola; nyenya mutchu yowo anariha okumi awe, ntakhara a Miyo, anarwa‐avulusha yola.</verse>
				<verse number="25">Vawi mutchu anarukunushelani, íphwanyerya elapo yothene ya vathi íriha’vo akhweya oliva’vo okumi awe?</verse>
				<verse number="26">Vawi mutchu yowo anúliwa muru ntakhara a Miyo ni masu aka, Mwana a mutchu anarwa‐úliwa muru ntakhara a Yowo, aniriye aphiye ni nchichimiho nawe n’na Atithi, n’na angelo awéla.</verse>
				<verse number="27">Nyenya Miyo kinalocha ni nyuwo separipari, Ori akina a yawo awemela vava, yawo herwa‐elawiharu okhwa, ophiyerya yónne Omwene wa Muluku.</verse>
				<verse number="28">Nave emanle ntoko mahiku mathanu na mararu alonche masu yala, Yowo ákusha Petro ni Yohane ni Yakobo eroweno, ewela m’mwakoni ovekela.</verse>
				<verse number="29">Nave arikimvekela, woneya wa withoni wawe wáthatuwa, nave yowara yawe yáhéla nave yáhárya.</verse>
				<verse number="30">Nave onani, yámlochelanano alopwana eli, tawo Mose ni Eliya;</verse>
				<verse number="31">yawo yóneiye mu nchichimiho, elocha sa orowa wawe wiwo áhaweliye okutchula o Yerusalemu.</verse>
				<verse number="32">Nyenya Petro ni yawo áriyeno yálimeliwa ni ikhove; nyenya yonaya tchiri, yáhona nchichimiho nawe, ni alopwana eli awo awemelano vamoha,</verse>
				<verse number="33">Nave vári erikimmwalanano yala ni Yowo, Petro áhi wa Yesu, Apwiya, ti waphama wi n’ri vava; nave nimake mikotcha miraru, mmoha wa Nyuwo, ni mmoha wa Mose, ni mmoha wa Eliya; ahisuwelaka yeyo analochiye.</verse>
				<verse number="34">Nave arikimlocha iha, nákhala néku, nawahuruwela yawo: nave yáhóva yávolowaya mu nekuni’mmo.</verse>
				<verse number="35">Nave mwákhuma masu mu nekuni’mmo ólocha, Ola ti Mwana’ka, óthanliwa owo; mwiweleleni.</verse>
				<verse number="36">Nave yénre hihá masu awo Yesu áphwanyiwa ari mekhiye. Nave yawo yákhala lakalaka, nave hiyálénle mutchu a’theru etchu emoha ya iho yónnaya mahiku yale.</verse>
				<verse number="37">Nave vári, omelo aya, akhuruwale m’mwakoni, muloko mtokotoko wa atchu wákumanano.</verse>
				<verse number="38">Nave onani ákhuwela mutchu a m’mulokoni’mmo, alocha, ii, Muhusiha, kinovekani, weheryani mwana’ka; ntakhara wi ori mmoharu a miyo:</verse>
				<verse number="39">nave onani, onnamphara munepa, nave wi nyahu annakhuwela; nave onnamwahula ni omwavuwiha niphoru vawanoni, ovinya mwa yowo mopharula, omuntakanya.</verse>
				<verse number="40">Nave káveka óhuserya’nyu wi ekumihe; nave heyáwenrye.</verse>
				<verse number="41">Nave Yesu áhákhula, ii, Kha, atchu óhiroromela ni amarapwa nyuwo, kinakhala ni nyuwo elukuluku yawisheni, ni wohiyereryani? nkamurúhe wino mwaná.</verse>
				<verse number="42">Nave yowo arikimórwa, nsololo nlo námukuha, nimwahulasha. Nyenya Yesu ásamela munepa wotakhala owo, ampenusha mmiravo, amkokiha wa atithinnya.</verse>
				<verse number="43">Nave othene yátikhina va otokwene awe wa Muluku. Nyenya othene erikimtikhina ni sothe sene énriye, Yowo áhi wa óhuserya’we,</verse>
				<verse number="44">Evolowe masu ala m’maruni mwanyu: vawi Mwana a mutchu anirimveléliwa m’matani mwa atchu.</verse>
				<verse number="45">Nyenya yawo heyásuwenlesha masu ala, nave yákhuwiwa wa yawo, wi ehisuwele; nave yáhóva omukoha sa masu ala.</verse>
				<verse number="46">Nave yápacherya ovanyihana wi, mtokotoko mwa yawo pani?</verse>
				<verse number="47">Nyenya Yesu ónniye ovanyihana wa mirima’ya, ákusha mwámwana, amwemesha vakhwipi vawe,</verse>
				<verse number="48">ii wa yawo, Mutchu yowo anákhela mwámwana ola mu nsina naka anákhela Miyo; nave yowo anákhela Miyo anákhela Yowo ákirumme Miyo: vawi yowo ókhala mukhanikhani a nyuwo othene, yola ti mutokwene.</verse>
				<verse number="49">Nave Yohane áhákhula ii, Apwiya, náhóna mukina akumihaka masololo mu nsina nanyu; nave námuhiha, ntakhara hanatcharana ni hiyo.</verse>
				<verse number="50">Nyenya Yesu áhi wa yawo, Muhimuhíhe, vawi yowo ahinovanyihani anamokhaviheryani.</verse>
				<verse number="51">Nave vári, yápachenryaya okhwanela mahiku awi ákheliwe Yowo Wirimu, Yesu átitelela owehiha withoni wawe oya o Yerusalemu,</verse>
				<verse number="52">arumiha mitchaka vahólo vawe; nave yárowa, evolowa mwitchokoni ya aSamariya, omuryeheryela nipuro.</verse>
				<verse number="53">Nave yawo heyámwakhenle, ntakhara withoni wawe wári wowehasha oya o Yerusalemu.</verse>
				<verse number="54">Nave óhuserya’we Yakobo ni Yohane yónnaya, yáhi, Apwiya, munakhwela wi n’léle moro okhuruwe wirimu ni watchupula yawo?</verse>
				<verse number="55">Nyenya Yowo árukunuwa álopola.</verse>
				<verse number="56">Nave árowa witchokoni ya’theru.</verse>
				<verse number="57">Nave yawo erikimwecha m’phironi, mutchu áhi wa Yowo, Miyo kinotcharani Nyuwo wothe wene munaviranyu’wo.</verse>
				<verse number="58">Nave Yesu áhi wa yowo, Ananthala arino mihikhwe, ni ipalame sa wirimu ipuru, nyenya Mwana a mutchu hanono vohamela muru.</verse>
				<verse number="59">Nave áhi wa mutchu mukina, Kitchare Miyo. Nyenya yowo áhi, Mukemyererye Apwiya, kipacherye orowa kavithe murutchu wa atithaka.</verse>
				<verse number="60">Nyenya áhi wa yowo, Hiya atchu ókhwa evithe alipa‐okhwa a yawo mekhaya; nyenya rowa weyo ovuwihe ovuwa waya wa Omwene wa Muluku.</verse>
				<verse number="61">Nave mukina’tho áhi, Apwiya kinotcharani Nyuwo; nyenya mupacherye okemyererya kalanyaneno a o’mpa waka.</verse>
				<verse number="62">Nyenya Yesu áhi wa yowo, Havovo mutchu aphanre ehipa etokwene, anaweha’tho sochuli, anaphwanela Omwene wa Muluku.</verse>
			</chapter>
			<chapter number="10">
				<verse number="1">Simanle iha Apwiya áthanla akina makhumi mathanu na meli, áruma yawo eli eli muhólo mwawe witchokoni sothe sene ni o mapuroni wothe wene wiwo áháweliye ophiya’wo mwanene.</verse>
				<verse number="2">Nave álochano, Olya wohácha, nyenya alipa‐muteko háchile; wawihihá vekani mwanene olya, wi akakhele alipa‐muteko wukhupani wawe.</verse>
				<verse number="3">Rowani; nkonani, Miyo kinorumani ntoko asana a ipuchepuche véri va anapíli.</verse>
				<verse number="4">Muhiteshe murupa wa icharama nari murupa wa iphika, nari isapato; nave muhilochele mutchu va’phironi.</verse>
				<verse number="5">Nave m’pa mothe mwene mwavolowa’mo m’pacherye olocha, Murechele okhale o empa ela.</verse>
				<verse number="6">Nave akhala’wo mwana a murechele wiwo, murechele anyu onarwa‐witchuwa va yowo; nyenya áhivovo, onarwa‐wokokelani.</verse>
				<verse number="7">Nave m’pa mummo khalani, ni olya ni owurya sa wiwo; vawi mulipa‐muteko anaphwanela yamahala’we; muhiyéke empa ela ni ela.</verse>
				<verse number="8">Nave mwitchokoni mothe mwene mwavolowa’mo, nave enawakhelani, lyani hiho enovahayani;</verse>
				<verse number="9">nave penushani awicheliwa ari mummo, nave mulocheno, Omwene wa Muluku wowachamelani.</verse>
				<verse number="10">Nyenya witchokoni wothe wene mwavolowa’mo, nave henawakhelani, mukhumale o makhwála’ya nkalochani,</verse>
				<verse number="11">Nari ntchupi norwela witchokoni wanyu, nawakélela o manani wahu ninnotathelani, nyenya suwelashani ela, wi Omwene wa Muluku wohachamela.</verse>
				<verse number="12">Kinalocha ni nyuwo wi nihiku nenlo o Sodoma onarwa‐ovileleya opwaha etchoko yeyo.</verse>
				<verse number="13">Ochilu wa weyo, Korazini! ochilu wa weyo Betsaida! wi séreiyeke m’Turo, ni Sidoni, saikuru iha seriwe wa nyuwo, ekátcharuwa khalai ni okilathi vathi ewanre eshakhwi ni makhala.</verse>
				<verse number="14">Nyenya o Turo ni Sidoni onarwa‐ovileleya mu othoriha, opwaha nyuwo.</verse>
				<verse number="15">Nave weyo, Kapernaumu, mano onarwa‐owelihiwa ophiyerya wirimu?</verse>
				<verse number="16">Onarwa‐okurushiwa ophiyerya o Hade. Mutchu awiwelela nyuwo, anaki?-?welela Miyo; nave ókhocha nyuwo, anakikhocha Miyo; nave ókikhocha Miyo anamukhocha Yowo ákirumale.</verse>
				<verse number="17">Nave makhumi mathanu na meli ale yákóka mohakalala, elocha, Apwiya, nari masololo yán’lapa hiyo mu nsina nanyu.</verse>
				<verse number="18">Nave áhi wa yawo, Káhóna Satana arikimmora ntoko etari orwela wirimu.</verse>
				<verse number="19">Nkonani, kihovahani olamulelo wonyikala va inowa ni iyalala ni va ikuru sothe sene sa mwichani owo; nave hiyawowo etchu enovulaliheni nari.</verse>
				<verse number="20">Nyenya muhihakalaleno wi minepa yáhólapani, nyenya hakalalani wi masina’nyu árempwa wirimu.</verse>
				<verse number="21">Elukuluku yeyo áhakalala ni Munepa Wawéla, ii, Kinawakhulelani Nyuwo, Atithi, Apwiya a wirimu ni elapo, wi iha mwáhákhuwela alipa‐miruku ni osuwelasha, nave mwáhupululela anamwane a makwiya; Ahe, tchiri, Atithi, wi wawihihá wáhakalaliha va’khoveni vanyu.</verse>
				<verse number="22">Sothe sene soveléliwa wa Miyo ti Atithaka; nave havovo mutchu anasuwelasha Mwana ori ani, nyenya Atithi; nave Atithi ari ani, nyenya Mwana, ni wa yowo Mwana anakhweliye omupululela.</verse>
				<verse number="23">Nave árukunuwaliye wa óhuserya’we, va mekhaya áhi, Óréla mitho awo awona iha munonanyu.</verse>
				<verse number="24">Vawi kinalocha ni nyuwo wi alipa‐miririmo ni mamwene manchipale yákhwela wona munonanyu iha, nave hayónile; ni wiwa muniwanyu iha, nave hayíwale.</verse>
				<verse number="25">Nave nkonani, mulipa‐malamulo mukina ávinya amweha, alocha, Muhusiha, Kinarwa‐kivolowa okumi wohimala ni wera sheni?</verse>
				<verse number="26">Nave áhi wa yowo, M’malamulo murempwe sheni?</verse>
				<verse number="27">Onalakhanya hai? Nave yowo áhákhula ii, Osiveleke Apwiya Mulukuá ni murimá wothene, ni okumiá wothene, ni ikuru sá sothene, ni mirikuá yothene, ni muhimá ntoko weyo mwanene.</verse>
				<verse number="28">Nave áhi wa yowo, Wohakhula phama; era ela, nave onakhala ni okumi.</verse>
				<verse number="29">Nyenya yowo, vokhwela wisera mekhiye ékhaikhai, áhi wa Yesu, Nave muhimaka tani?</verse>
				<verse number="30">Nave Yesu ámwákha masu, ii, Mutchu mukina ákhuruwa orwela o Yerusalemu oya o Yeriko; nave ávolowa m’matani mwa alipa‐ohuhula yawo yámurunle sowara, emuwashula, evinya’vo emuhiyale aháwelaka okhwa.</verse>
				<verse number="31">Nave wáhihihá wi mulipa‐ephepa mukina ákhuruwa ephiro yeyo, nave ámonniye ávira makupa makina.</verse>
				<verse number="32">Mwawihihá’tho mLevi, áphiyaliye va nipuroni’vo, ámóna, avira makupa makina.</verse>
				<verse number="33">Nyenya mSamariya mukina ari va mukwahani vawe áphiya vavo áriye’vo; nave ámonniye, ámoriwa ikharari,</verse>
				<verse number="34">arwa wa yowo, amaka makhwacha’we ahela’vo makhurwa ni vinyo; nave ámwiyathi va’namani vawe ya yowo mekhiye, arwano o’mpa ya alecho, amukhapelela.</verse>
				<verse number="35">Nave omelo aya ákumiha irupiya sa meya pili amunnya mwanene empa ya alecho, ii, Mukhapelele yowo, nave etchu yeyo onamvahá mopwahiha, miyo, kikónke, kinokokiherya.</verse>
				<verse number="36">Ovi a ala araru, onerá akhala muhima a yole ámorenle m’matani mwa alipa‐ohuhula? Nave áhi, Ámmorenle ikharari owo.</verse>
				<verse number="37">Nave Yesu áhi wa yowo, Hawe, were weyo hihá.</verse>
				<verse number="38">Nave erikimwecha mukwaha’ya Yowo ávolowa mwitchokoni ekina; nave muthiana mukina nsina nawe Malita ámwakhela o’mpa wawe.</verse>
				<verse number="39">Nave árino munnawe ótchuwiwa Mariya, tuwo’tho ákilanthe va manani a Apwiya, iwa masu awe.</verse>
				<verse number="40">Nyenya Malita áweyiwa ni oruméla winchipale; nave árwa’wo ii, Apwiya, Hamunathokororya wi munnaka okihiya kiruméleke mekhaka?</verse>
				<verse number="41">M’muléle vano wi akikhaviherye. Nyenya Apwiya áhákhula ii wa yowo, Malita, Malita, onípa murima ni wukhuwa ni itchu sinchipale;</verse>
				<verse number="42">nyenya enathowa etchu emoha; vawi Mariya áthanla nipatusho norera nenlo han’rwa‐nivíhiwa wa yowo.</verse>
			</chapter>
			<chapter number="11">
				<verse number="1">Nave wári, vokhala Yowo va nipuroni vakina ni ovekela, áhiyaliye, mukina a óhuserya’we áhi wa Yowo, Apwiya, nihusiheni hiyo ovekela, ntoko’tho Yohane áhusiha óhuserya’we.</verse>
				<verse number="2">Nave áhi wa yawo, Mwávekelaka lochani, Atithi, Nsina nanyu nélihiwe; Omwene anyu orwe;</verse>
				<verse number="3">Nivaheni hiyo nihiku n’nihiku yólya ya va nihikuni.</verse>
				<verse number="4">Nave munikhurumuwele hiyo sotcheka sahu; vawi’tho hiyo mekhihu ninnakhurumuwela mutchu yowo ananipoleya. Nave muhinikusherye hiyo mu wehiwa.</verse>
				<verse number="5">Nave áhi wa yawo, Tani a nyuwo anarwa‐akhala ni nthamwene awe, aya wa yowo ohiyu eriyari, ii wa yowo, Nthamwene, kipoleye ipau raru;</verse>
				<verse number="6">vawi okirwela nthamwene aka órwela va mukwahani, nave nkinono yomvaha;</verse>
				<verse number="7">nave owo a mpuwa’mmo vawakhula ani, Ohikukhule; va milakoni ti vowaliwa hihano, nave anamwane aka ari ni miyo vamoha vokona; nkiwerya ovinya ni wovaha weyo?</verse>
				<verse number="8">Kinalocha ni nyuwo, nari harwa‐avinya ni omvaha, ntakhara wi ori nthamwene awe, nyenya ntakhara a nthiti nawe anavinya amvaha itchu sothe sene sinamuthowa.</verse>
				<verse number="9">Nave Miyo kinalocha ni nyuwo, Vekani, nave onarwa‐ovahiwa wa nyuwo; avyani, nave munarwa‐m’phwanya; okotchani, nave munarwa‐muhuleliwa.</verse>
				<verse number="10">Vawi óveka owo annákhela; nave awavya owo annaphwanya; nave awokotcha owo annahuleliwa.</verse>
				<verse number="11">Nave tani a nyuwo ari atithi, mwanawe arwa‐amveka epau, anamvaha nluku? akhweya ehopa, amunnya enowa mu nipuroni mwa ehopa?</verse>
				<verse number="12">akhweya’tho arwa‐amkoha noche anamvaha eyalala?</verse>
				<verse number="13">Vawihihá, khwino nyuwo, ókhala ónanara, munasuwela wávaha anamwane anyu samahala saphama, wopwaha wawihai nki Atithinyu a wirimu anarwa‐avaha Munepa Wawéla wa yawo ómveka Yowo.</verse>
				<verse number="14">Nave ámkumiha nsololo nohilocha. Nave wári, nsololo nikhumale, óhilocha owo álocha; nave miloko ya atchu yátikhina.</verse>
				<verse number="15">Nyenya akina a mwa yawo yáhi, Ni Beelzibuli mutokwene a masololo, anakumiha masololo.</verse>
				<verse number="16">Nyenya akina yámweha, ekhwela wa Yowo eneneryo yorwela wirimu.</verse>
				<verse number="17">Nyenya Yowo, ásuwenliye sawupuwelela saya, áhi wa yawo, Omwene wothene wokawaneya vovanyihana va mekhaya onamwaryeya; nave empa yakawaneya wivanyiha mekhaya enúwa.</verse>
				<verse number="18">Nave’tho Satana akawaneya wivanyiha mwanene, onemela hai omwene awe? vawi munalocha wi kinakumiha masololo ni Beelzibuli.</verse>
				<verse number="19">Nyenya Miyo kákumihaka masololo ni Beelzibuli, anamwane anyu enakumiha náni? Mwa ela yawo enakhala óthoriha anyu.</verse>
				<verse number="20">Nyenya Miyo kákumihaka masololo ni munwe wa Muluku, vavo omwene wa Muluku wohophiyeryani.</verse>
				<verse number="21">Vothe vene mwanene ikuru anaweheryiye va’tchachoni vawe itchu sawe siri m’murecheleni;</verse>
				<verse number="22">nyenya vothe vene aniriye amurwele ómpwaha ikuru, amurushiha, anamvíherya mavaka’we othene yawo ílipihenryiyeno, akawa sohuhula sawe.</verse>
				<verse number="23">Yowo óhakhulelana ni Miyo anavanyihana ni Miyo; nave yowo óhithukumanya vamoha ni Miyo annamwaramwasha.</verse>
				<verse number="24">Vothe vene munepa wotakhala onakhumaya mwa mutchu onnavira opwaha mapuro órama mahi onavya witchuwa; nave wáhi?-?phwanya onnalocha, Kinakokela o’mpa waka wiwile kákhumalaka’wo;</verse>
				<verse number="25">nave vophiya, onnaphwanya yoveliwa ni yoryeheryiwa.</verse>
				<verse number="26">Vavo onnarowa okusha minepa mikina mithanu na mili yonanara yompwaha yowo mwanene; nave ennavolowa ekhala wiwo; nave makhalelo awe ókutchulela a mutchu’la ennananara opwaha ópacherya’wo.</verse>
				<verse number="27">Nave wári, alonche iha Yowo, muthiana mukina a m’mulokoni mwa atchu áweliha masu, ii wa Yowo, Yóréla erukulu ela yóyanreni, ni mapele yawo mwámwilanyu.</verse>
				<verse number="28">Nyenya Yowo áhi, Ai, nyenya óréla tawo awiwa masu a Muluku ekhapelela.</verse>
				<verse number="29">Nave yáthukumannaya vamoha miloko ya atchu, ápacherya olocha, Atchu ala tachu ónanara; enakhwela eneneryo, nave eneneryo herwa‐evahiwa wa yawo nyenya eneneryo ya Yona.</verse>
				<verse number="30">Vawi ntoko Yona ári eneneryo wa aNinevi, wawihihá’tho anarwa‐akhala Mwana a mutchu wa atchu ala.</verse>
				<verse number="31">Mwene mwamuthiana a witchekuni ya murupi anarwa‐avinya va mulachuni wokutchula vamoha ni alopwana a atchu ala, áványiha; wi árwa orwela o makutchuwelo a elapo orwa‐wiwa miruku ya Solomoni; nave onani, ómpwaha Solomoni ori vava.</verse>
				<verse number="32">Alopwana a o Ninevi enarwa‐evinya va mulachuni wokutchula vamoha ni atchu a mahiku ala, yáványiha; vawi yawo yátcharuwa ni olaleyerya wa Yona; nave onani ómpwaha Yona ori vava.</verse>
				<verse number="33">Havovo mutchu, aparihale onyari, aniyathi m’pa ya vathi, akhweya vathi va mweryo, nyenya va yawiyatheryavo aya, wi yawo óvolowa’mo yone omwaléla.</verse>
				<verse number="34">Onyari wa mwíli ti nitho ná: vothe vene nitho ná n’riaya nophameya mwíliá wothene onamwaléla’tho mothe mwene’mmo; nyenya nakhala nonanara, nave mwíliá ori wepiphiru.</verse>
				<verse number="35">Wawihihá weherya omwaléla ori mwa weyo onirimkhala epiphi.</verse>
				<verse number="36">Vavo, mwíliá wothene wámwalélaka wohikhalano nipatusho naya nepiphi, onarwa‐okhala womwaléla mothe mwene’mmo, ntoko onyari ni warya waya onomwalélaya weyo.</verse>
				<verse number="37">Nave alonche Yowo, mFarisi ámkoha wi alyeno; nave ávolowa ahámela olya.</verse>
				<verse number="38">Nave átikhina mFarisi owo, ónniye wi ápacherya sólya ahinyawile.</verse>
				<verse number="39">Nyenya Apwiya áhi wa yowo, Hihano nyuwo aFarisi munéliha vate vaya va ekahi ni eparatho, nyenya mpuwa mwaya munasareya sawákha ni sonanara.</verse>
				<verse number="40">Ólosowa nyuwo Yowo úpale vate húpale’tho mpuwa mwaya?</verse>
				<verse number="41">nyenya vahani yamahala ya ikharari sa mpuwa’mmo; nave onani, sothe sene siri soryeheryiwa wa nyuwo.</verse>
				<verse number="42">Nyenya ochilu wa nyuwo, aFarisi! ntakhara munaveléla yanekhumi aya ya mwámmiso awunkhela, ni mwámmiso osiviha yólya ni mathapa othene, nave munnahiya othoriha ni osivela wa Muluku; mukáhera iha, ni ohihiya sikina iho.</verse>
				<verse number="43">Ochilu wa nyuwo, aFarisi! ntakhara munasivela minyukhu yamahala mu ipa sothukumanela ni olocheliwa m’matchachoni a marocha.</verse>
				<verse number="44">Ochilu wa nyuwo! ntakhara muri ntoko mahiye óhoneya, nave atchu awechecha vasulu vaya henasuwela.</verse>
				<verse number="45">Nave mmoha a alipa‐malamulo áhákhula, alochano, Muhusiha, munalochanyu iha, munan’lamwiha hiyo’tho.</verse>
				<verse number="46">Nave áhi, Ochilu wa nyuwo’tho, alipa‐malamulo nyuwo! ntakhara munawireyiha atchu mirichi yohosha votesha, nave nyuwo mkhatinyu hamunatannya mirichi’yo ni munwe anyu mmoha.</verse>
				<verse number="47">Ochilu wa nyuwo! ntakhara munnamaka sa va mahiyeni a alipa‐miririmo, nave makholo anyu yáwipha yawo.</verse>
				<verse number="48">Hihá muri anamona, nave munnákhulela miteko ya makholo anyu; ntakhara yawo tchiri yáwipha, nyenya nyuwo munnámakela yawo sa va mahiyeni.</verse>
				<verse number="49">Mwa ela’tho miruku ya Muluku yáhi, Kinarwa‐kirumiha wa yawo alipa‐miririmo ni arummwa; nave akina a yale enarwa‐ewipha, yáhosha;</verse>
				<verse number="50">wi nikhami na alipa‐miririmo othene, n’chonyihiwe opacherya okilatheya wa elapo ya vathi navyiwe wa atchu a mahiku ala;</verse>
				<verse number="51">opacherya va nikhamini na Abele ophiyerya va nikhamini na Zakariya, yowo yámwiphalaya véri vohelavo ephepa ni empa ya Muluku. Tchiri, kinalocha wa nyuwo n’narwa‐navyiwa wa atchu a mahiku ala.</verse>
				<verse number="52">Ochilu wa nyuwo, alipa‐malamulo! ntakhara mwávíha’vo yohulela ya miruku; nyuwo hemwávolowile’mo mekhinyu, nave mwáhíha yawo yávolowa.</verse>
				<verse number="53">Nave Yowo ákhumaliye mummo, alipa‐orepa ni aFarisi yápacherya omutunyerya winchipale, ni omulochiha sa itchu sinchipale;</verse>
				<verse number="54">emuróra Yowo wiphini wi yakukuchele etchu yokhuma m’wano mwawe.</verse>
			</chapter>
			<chapter number="12">
				<verse number="1">Vavo atchu anchipalesha a muloko yáthukumannaya vamoha, wawihihá wi yányikalana, Yowo ápacherya olocha wa óhuserya’we, vopacherya, Nkamwiwaraliheni mekhinyu ni yoruruvaliha ipau ya aFarisi, yeyo eri owoka.</verse>
				<verse number="2">Nyenya heyavovo etchu yokhuneliwa yeyo herwa‐yupululiwa; ni yokhuweya yeyo herwa‐esuwanyeya.</verse>
				<verse number="3">Ntakhara awe sothe sene mulonchanyu mwipiphini sinarwa‐siweya vokokoleya; nave yeyo mwálonchanyu mu naruni, mu ipa sa mpuwa, enarwa‐elaleyeryiwa va mapatho a ipa.</verse>
				<verse number="4">Nave kinalocha wa nyuwo, anthamwene aka, Muhóve yawo enipha mwíli, nave emanle ela heyanono etchu ya’theru eniryaya ewerye wera.</verse>
				<verse number="5">Nyenya kinothoriheryani yowo munirianyu m’moveke: nkovani Yowo ani amanle wipha ari ni ikuru sovonya ni o gehena, ahe, kinalocha wa nyuwo, ovani yowo.</verse>
				<verse number="6">Iphera thanu hasinathuma asikhopiri eli? nave heyavovo emoha ya iho enachiwaleya va mithoni va Muluku;</verse>
				<verse number="7">nyenya’tho nari mihi othene a va muruni vanyu ahalakhanyiwa. Muhóve, munnapwaha esisapo aya ya iphera sinchipale.</verse>
				<verse number="8">Nave kinalocha wa nyuwo, Mutchu yowo anákhulela Miyo va mithoni va atchu, ahe, Mwana a mutchu anarwa‐amwákhulela yowo va mithoni va angelo a Muluku;</verse>
				<verse number="9">nyenya yowo ókikhocha Miyo va mithoni va atchu, yowo anarwa‐akhochiwa va mithoni va angelo a Muluku.</verse>
				<verse number="10">Nave mutchu yowo anarwa‐alochela Mwana a mutchu sonanara anarwa‐akhurumuweliwa; nyenya yowo analochela Munepa Wawéla sopwalu harwa‐akhurumuweliwa.</verse>
				<verse number="11">Nave vothe vene eniryaya yokeriheni o mulachuni wa mothukumanela ni wa atokwene, ni wa ólamulela, muhipe murima ni wi munírúhe hai, nave ni masu awisheni, akhweya munaloche sheni;</verse>
				<verse number="12">vawi Munepa Wawéla anarwa‐ohusihani va elukuluku yeyo munaphwanelanyu olocha.</verse>
				<verse number="13">Nave mutchu a m’mulokoni’mmo áhi wa Yowo, Muhusiha, lélani munnaka akawane ni miyo muhakhu wohiyiwa.</verse>
				<verse number="14">Nyenya áhi wa yowo, Mutchu we, tani ákiyathile Miyo kikhale óthoriha, nari awokawelani?</verse>
				<verse number="15">Nave Yowo áhi wa yawo, Weheryani, mwikhapelele osepa okhalela nrima wothe wene; ntakhara okumi awe wa mutchu honalikana ni wacha wa itchu sawe oriyeno.</verse>
				<verse number="16">Nave álochano niphwanaphwaniho, wi, Emacha’we ya mutchu mwanene muhakhu yáruwerya phama.</verse>
				<verse number="17">Nave áhupuwela‐upuwela mwa mekhiye alocha, Kini kere sheni miyo, vawi nkinono mokhapelela’mo sawima saka?</verse>
				<verse number="18">Nave áhi, Kini kere hiha: Kinamwarya makhupi aka, ni omaka’tho matokotoko, nave kinakhapelela’mo olya waka wothene, ni muhakhu aka.</verse>
				<verse number="19">Nave kinalocha wa okumi aka, Okumi weyo, orino muhakhu mwinchipale wokhapeleliwa ophiyerya miyakha minchipale, nkítchúwa’tho, olye, owurye, ohakalale.</verse>
				<verse number="20">Nyenya Muluku áhi wa yowo, Ólosowa weyo, ohiyu yola onakhweliwa okumiá; nave itchu iho wáryehenryá sini sikhale sa wani?</verse>
				<verse number="21">Anihihá mutchu awithukumanyerya muhakhu mwanene mekhiye óhikhalano muhakhu wa wa Muluku.</verse>
				<verse number="22">Nave Yowo áhi wa óhuserya’we, Ntakhara awe kinalocha ni nyuwo, muhipe murima ni okumi anyu, yeyo munirianyu mulye; akhweya ni mwíli anyu, yeyo munirianyu muware.</verse>
				<verse number="23">Vawi okumi ori wopwaha yólya, nave mwíli onnapwaha yowara.</verse>
				<verse number="24">Anyiheryani anakhuku, wi henamisaru, akhweya ohihacharu; hiyanono empa yokhapelela’mo; akhweya nikhupi; nave Muluku annályiha: nki nyuwo hamunapwaha ipalame winchipale!</verse>
				<verse number="25">Nave tani a nyuwo, ni wipa murima anáwerye wachererya muwono va wunnuwa wawe?</verse>
				<verse number="26">Wawihihá mwáhiweryaka nari ekhanikhani, munipelani murima ntakhara a sikina ihe?</verse>
				<verse number="27">Anyiheryani ithutu, mannuwelo aya: hasinapharasha muteko ni ohiviya; nyenya kinalocha wa nyuwo, Nari Solomoni mu nchichimiho nawe nothene háwanre ntoko emoha ya iha.</verse>
				<verse number="28">Nyenya Muluku awariha wawihiha manashi a o’takhwani ókhala olelo, nave omelo ennavonyiwa vikho; nki nyuwo harwa‐awunnyani wopwaha, nyuwo óroromela tonto?</verse>
				<verse number="29">Nave nyuwo muhitchunetchune yeyo munirianyu mulye, ni yeyo munirianyu muwurye; nave muhikhwe minikwa m’murimani.</verse>
				<verse number="30">Vawi iha sothe sene maloko a atchu a vathi vano ennatchunatchuna; nyenya Atithinyu annasuwela wi iha sinnothowani.</verse>
				<verse number="31">Nyenya’tho nkatchunatchunani Omwene awe, nave iha sinachereryiwa wa nyuwo.</verse>
				<verse number="32">Muhóve, mwamuloko a ipuchepuche nyuwo; ntakhara Atithinyu annasivela wovahani Omwene.</verse>
				<verse number="33">Tumihani itchu murianyuno, m’vahe samahala saikharari; mwiryeheryele mirupa ya icharama yeyo ehinathála, muhakhu wohimala wirimu, wiwo alipa‐wiya ehináchamelaya’wo, nave asocholo henapahula.</verse>
				<verse number="34">Vawi wiwo ori muhakhu anyu, wiwo onarwa‐okhala murimanyu’tho.</verse>
				<verse number="35">Khalani awimakela mu’yununi, nave onyari anyu okhale wovarela;</verse>
				<verse number="36">nave nyuwo mekhinyu khalani óphwanaphwana ni atchu óweherya pwiya’ya, aniriye akóke orwela wuthelani; wi vorwa yowo, okotcha, emuhulele vavo.</verse>
				<verse number="37">Óréla akapuro yawo, pwiya’ya aniriye arwe, anáphwanya ólipelela; tchiri kinalocha ni nyuwo, wi yowo anarwa‐imakela mu’yununi, ákilathiha vathi olya, arwa, áruméla.</verse>
				<verse number="38">Nave arwa olipelela wanawili, akhweya waneraru, áphwanya erikihihá, óréla ti yawo.</verse>
				<verse number="39">Nyenya suwelashani ela, wi mwanene empa ásuwenleke elukuluku aya yorwela mulipa‐wiya, akálipelela, nave hakémyerenrye empa’we ekhuvuliwe.</verse>
				<verse number="40">Khalani awiryeherya nyuwo’tho: ntakhara elukuluku yeyo muhinanyiheryanyu, Mwana a mutchu anarwa.</verse>
				<verse number="41">Nave Petro áhi, Apwiya, niphwanaphwaniho nla khwino mun’lochenle hiyo, akhweya’tho wa othene?</verse>
				<verse number="42">Nave Apwiya áhi, Tani vano ori nahota óroromeleya ni amiruku, yowo pwiya’we anarwa‐amwera kapitao a va emusi awe, wávaha yawo iphika saya va elukuluku aya?</verse>
				<verse number="43">Óréla kapuro ola yowo pwiya’we aniriye aphiye, anamphwanya éraka yawihihá.</verse>
				<verse number="44">Kinalocha ni nyuwo separipari, wi anarwa‐amwera kapitao a va sothe sene oriyeno.</verse>
				<verse number="45">Nyenya kapuro’la alocha m’murimani mwawe, Pwiyaka annalekelasha orwa; nave anirimpacherya omana amiravo ni asimwali ni olya ni owurya, ni ohapaliwa;</verse>
				<verse number="46">pwiya a kapuro’wo anirimphiya nihiku nenla ahinamulipeleliye, nave elukuluku yela ahinasuweliye, amuthikilanya véri, íyathi nipatusho nawe vamoha ni atchu óhiroromela.</verse>
				<verse number="47">Nave kapuro’wo, ósuwela okhwela wa pwiya’we, nave háryehenrye, nave hénre ntoko sa okhwela wawe iwo, anarwa‐awashuliwa ni iwashushu sinchipale.</verse>
				<verse number="48">Nyenya yowo ahásuwenle, nave áhera sophwanela iwashushu anarwa‐awashuliwa tonto. Nave wa mutchu yowo ámvahiliye sinchipale, wa yowo anarwa‐akhwela sinchipale; nave yowo ámunnyerenryiye sinchipale, anarwa‐amuléla akokiherye sopwaha.</verse>
				<verse number="49">Kárwa Miyo ovonya moro vathi vano; nave kinakhwela sheni wámanlaya oparihiwa?</verse>
				<verse number="50">Nyenya kiri ni obatiso kini kibatisiweno; nave kinahawelela Miyo ophiyerya oniriaya okutchuliwe!</verse>
				<verse number="51">Munanyiherya wi kárwela ovaha murechele vathi vano? Kinalocha wa nyuwo, Hoe, tchiri, nyenya’tho omwalana;</verse>
				<verse number="52">vawi opacherya hihano enarwa‐ekhala mu empa emoha atchu athanu, araru enarwa‐evanyihana ni eli, nave eli enarwa‐evanyihana ni araru.</verse>
				<verse number="53">Anarwa‐avanyihana atithi ni mwanawe, nave mwana ni atithinnya; amai anarwa‐avanyihana ni mwana mwamuthiana, nave mwana mwamuthiana ni amannya, apwiya‐mwana anarwa‐avanyihana ni mwara a mwanawe, nave mwara owo ni apwiya‐mwana awe.</verse>
				<verse number="54">Nyenya Yowo álocha’tho wa miloko ya atchu awo, Vothe vene munonanyu néku nowela wiwo onanéla nsuwa, vavo munnalocha, wi, Epula ennórwa; nave ennihihá tchiri.</verse>
				<verse number="55">Nave enopaya etcheku ya witchekuni ya murupi, munnalocha, wi, Onakhala oviha tchiri; nave onnihihá’tho.</verse>
				<verse number="56">Ówoka nyuwo, munnasuwela osuwelasha withoni waya wa elapo ni wa wirimu; nyenya hai muhinasuwelanyu osuwelasha mahiku yala?</verse>
				<verse number="57">Nave nyuwo’tho, va mekhinyu munahiyeryani othoriha wekhaikhai?</verse>
				<verse number="58">Vawi orikimrowano mukhwá a mulachu, wa mulipa‐othoriha, akuva va’phironi okutchula mulachu ni yowo, wi anopurulele weyo wa mulipa‐othoriha, nave mulipa‐othoriha owo anáveléle weyo wa musurutato, nave musurutato anovonye weyo mu kariposo.</verse>
				<verse number="59">Miyo kinalocha wa weyo, Horwa‐okhuma’moru ophiyerya olimve mwékhopiri ókutchula.</verse>
			</chapter>
			<chapter number="13">
				<verse number="1">Nave yákhala’wo elukuluku yeyo, atchu akina yawo yámulénle sa aGalileya, yawo Pilato átakahenryiye nikhami naya ni iphepa saya.</verse>
				<verse number="2">Nave Yowo áhákhula ii wa yawo, Munanyiherya wi aGalileya ale yári atchu ótcheka opwaha aGalileya othene, ntakhara yáhona sososa iha?</verse>
				<verse number="3">Kinalocha wa nyuwo, Hoe tchiri; nyenya nyuwo mwáhirukunuwa murima, munarwa‐mutholowa mothe mwene ntoko hihá.</verse>
				<verse number="4">Akhweya yale khumi ni athanu nararu, yawo empa yorekama ya m’Siloamu yáwuwenlaya ni owipha; munanyiherya wi yawo yári ótcheka opwaha atchu othene ókhala m’Yerusalemu?</verse>
				<verse number="5">Kinalocha wa nyuwo, Hoe tchiri; nyenya mwáhirukunuwa murima munarwa‐mutholowa othene nyu emohamoha.</verse>
				<verse number="6">Nave Yowo álocha niphwanaphwaniho nla; Mutchu mukina ári ni mukúkhu wawaliwa mithe m’machani mwawe mwa mpesa. Nave árwa ávya yawima va yowo, nave áphwanya ehivovo.</verse>
				<verse number="7">Nave áhi wa ókhapelela emacha ya mpesa, Nkona, evinre miyakha miraru kirikimórwa miyo wavya yawima va mukúkhu’la, nave kinaphwanya ehivovo: nkúha; onananarihelani etchaya yaphama siyo ene?</verse>
				<verse number="8">Nave yowo áhákhula alochano, Pwiya, nkahiyani toko nari muyakha yolaru, ophiyerya kithipenle ryú, kihele’vo echúrwa;</verse>
				<verse number="9">nave warwa‐wima opacherya vavo, yaphama; nyenya wahihihá, munarwa‐múha tchiri.</verse>
				<verse number="10">Nave ámuhusiha mu empa ekina yothukumanela’mo, nihiku na Sabata.</verse>
				<verse number="11">Nave muthiana árino munepa wawicheliwa‐icheliwa miyakha khumi na mithanu na miraru; akhala ókulama, nave hárino ikuru nari sawinnuwela.</verse>
				<verse number="12">Nave Yesu ámonniye, ámwitchana, alochano, Muthiana we, wotaphuliwa wicheliwa wá.</verse>
				<verse number="13">Nave áhiyathi mata’we va yowo; nave vavo áhokowa’tho, achichimiha Muluku.</verse>
				<verse number="14">Nave mutokwene a empa yothukumanela áhukhuliwa m’murima, ntakhara Yesu ápenusha nihiku na Sabata, ákhula, alocha wa muloko’wo, Arivo mahiku mathanu na nimoha, mummo atchu ennaphwanela ophara muteko, ntakhara awe rwani wi m’penushiwe mahiku yawo, nave tahi nihiku na Sabata.</verse>
				<verse number="15">Nyenya Apwiya ámwakhula yowo, ii, Owoka nyuwo, mutchu mukina a mwa nyuwo hanataphula enyope awe, nari púru awe, o yólyela’mo, nihiku na Sabata, orowano wi awuryihe mahi?</verse>
				<verse number="16">Nave muthiana ola, ti mwana a Abrahamu, yowo Satana ámmankiye, onani, miyakha khumi na mithanu na miraru, manki honaphwanela, wi ataphuliwe nikwekweso nawe nenla nihiku na Sabata?</verse>
				<verse number="17">Nave Yowo álonchiye hihá, othene ale óvanyihanano yáhulihiwa muru; nave atchu othene a m’mulokoni yáhakalala ni itchu sothe sene sa nchichimiho iho Yowo énriye.</verse>
				<verse number="18">Vavo álocha, Omwene wa Muluku onaphwanaphwana ni sheni? nave kinarwa‐kiphwaniherya ni sheni?</verse>
				<verse number="19">Onaphwanaphwana ni mwámmiso a evai, yowo mutchu ákunshiye, ariha m’machani mwawe, nave wámela, wáhunnuwa mwiri; nave ipalame sa wirimu sákilathi m’mirai aya.</verse>
				<verse number="20">Nave’tho áhi, Kinarwa‐kiphwaniherya Omwene wa Muluku ni sheni?</verse>
				<verse number="21">Onaphwanaphwana ni yoruruvaliha ipau, yeyo muthiana ákunshiye, avitha m’mieryo miraru ya’shima, ophiyerya yáruruvala yothene’yo.</verse>
				<verse number="22">Nave Yowo ávira véri va michetche ni itchoko, ahusiha, écha mukwaha orowaru o Yerusalemu.</verse>
				<verse number="23">Nave mutchu áhi wa Yowo, Apwiya, óvulushiwa tawala?-?khanyeya khwino?</verse>
				<verse number="24">Nyenya Yowo áhi wa yawo, Ereryashani ovolowa va milakoni vonimuwa; ntakhara atchu anchipale, kinolélani, enarwa‐ekhwelakhwela ovolowa’mo, nave herwa‐ewerya.</verse>
				<verse number="25">Vári avinnye mwanene empa awala va milakoni, nave nyuwo munarwa‐m’pacherya wemela va ntchachoni, ni wokotcha va nseleni, ni olocha, Apwiya nihuleleni hiyo; nave Yowo anarwa‐ákhula ii wa nyuwo, Nkinasuwela nyuwo wiwo munarwelanyu’wo;</verse>
				<verse number="26">vavo munarwa‐m’pacherya olocha, Hiyo nálya nave náwurya vakhoveni vanyu, nave mwáhusiha m’makhwála ówahu:</verse>
				<verse number="27">nave yowo anarwa‐alocha, Kinalocha wa nyuwo, Nkinasuwela wiwo munarwelanyu’wo; vinyani’vo va miva, othene awera sohikhala sekhaikhai.</verse>
				<verse number="28">Onarwa‐okhala wiwo wunla ni okhuriha minno, munirianyu mone Abrahamu, ni Isake, ni Yakobo, ni alipa‐miririmo othene, mu Omwene wa Muluku, nyenya nyuwo mekhinyu mukumiheryiwe vate.</verse>
				<verse number="29">Nave atchu enarwa‐erwela wiwo onakhuma nsuwa, ni wiwo onanéla nsuwa, ni wiwo onaya etcheku ya murupi, ni wiwo onarwela etcheku ya murupi, ekilathi mu Omwene wa Muluku.</verse>
				<verse number="30">Nave onani, arivo ókiserya yawo enarwa‐ekhala ópacherya, nave arivo ópacherya enarwa‐ekhala ókiserya.</verse>
				<verse number="31">Va elukuluku yeyo yárwa’vo aFarisi akina, elochano, Khumani, nave vinyani’wo wino; ntakhara Herode anahawela owiphani.</verse>
				<verse number="32">Nave Yowo áhi wa yawo, Haweni mwamuléle nanthala owo, Nkonani kinakumiha minepa yonanara, kinakutchula openusha olelo ni omelo, nave omurocho kinakokholiwa.</verse>
				<verse number="33">Nyenya’tho kinnaphwanela kirowe mukwaha’ka olelo ni omelo ni omurocho, ntakhara honemyereryiwa wi mulipa‐miririmo atholowe okhwipi waya wa Yerusalemu.</verse>
				<verse number="34">Yerusalemu, Yerusalemu, weyo awipha alipa‐miririmo, ni awavonya maluku yawo enarummwa wa weyo! manki wili wili kákhwela othukumanya anamwaneá, ntoko mwanakhu ni asana’we vathi va makuphelo awe, nave hemwákhwenle hoe!</verse>
				<verse number="35">Onani empa’nyu enahiyiwa wa nyuwo, ya milepe; nave kinalocha wa nyuwo, wi, Hamurwa‐mukona Miyo, ophiyerya munarwa‐mwi, Órélihiwa Yowo anarwa mu nsina na Apwiya.</verse>
			</chapter>
			<chapter number="14">
				<verse number="1">Nave vári Yowo ávolowiliye mu empa ya mmoha a aFarisi nihiku na Sabata, olya epau, yawo yámmurora. Nave onani, vári okhoveni wawe mutchu a epúlu.</verse>
				<verse number="2">Nave Yesu áhákhula ii wa alipa‐malamulo ni aFarisi, alocha,</verse>
				<verse number="3">Onnemyiwa nihiku na Sabata openusha, akhweya hoc?</verse>
				<verse number="4">Nyenya yawo yákhala lakalaka. Nave ámukusha yowo ampenusha, amuléla arowe.</verse>
				<verse number="5">Nave áhi wa yawo, Tani a nyuwo púru awe nari enyope awe emorenle mwihimeni, nave harwa‐akumiha vavo nihiku na Sabata?</verse>
				<verse number="6">Nave yawo heyáwenrye okokiha masu va itchu iha.</verse>
				<verse number="7">Nave Yowo álocha niphwanaphwaniho wa yawo yítchaniwe wi alyeno, vawona wi yámwithanlela minyukhu ya mahala,</verse>
				<verse number="8">alochano, Vothe vene onitchaniwá weyo ti mutchu o yólya ya othela ohihamele va munyukhuni wa mahala; wi akhweya mukina a mahala awopwaha weyo anirimwitchaniwa ti yowo,</verse>
				<verse number="9">nave aniriye aphiye yowo áwitchanne ni ola, anirimlocha wa weyo, Mvahe ola nipuro; nave vavo onarwa‐opacherya wuliwa muru vokilathi va munyukhuni wokiserya.</verse>
				<verse number="10">Nyenya vothe vene onitchaniwá weyo, hawe wakilathi o nipuroni nokiserya; wawihihá wi arwile yowo áwitchanne weyo, anirimlocha ni weyo, Nthamwene aka, susa, wela wino: vavo onarwa‐okhala ni nchichimiho va mithoni va othene okhala va yólya vamoha ni weyo.</verse>
				<verse number="11">Ntakhara mutchu yowo anisinnuwiha anarwa‐ayevihiwa; nave awiyeviha anarwa‐annuwihiwa.</verse>
				<verse number="12">Nave álocha’tho wa yowo ámwitchanne, Onaryeheryá yólya ya othana akhweya ya oshekuwa, ohitchane anthamweneá, nari anná, nari a nihimo ná, nari ahimá anene muhakhu; wi akhweya yawo’tho enakokiherya owitchana weyo, nave onarwa‐okhalano yamahala.</verse>
				<verse number="13">Nyenya wáryeheryaka yólya witchane óhawa, órakala, ótuthunya, évasi;</verse>
				<verse number="14">nave onarwa‐okhala óréla; ntakhara yawo hiyanono yokokiherya weyo yamahala: vawi enarwa‐ekokiheryiwa yamahala va ovinya’tho wa ékhaikhai murima.</verse>
				<verse number="15">Nave mukina a yawo óhamela va yólya vamoha ni Yowo íwaliye iha, áhi wa Yowo, Óréla yowo anarwa‐alya ipau mu Omwene wa Muluku.</verse>
				<verse number="16">Nyenya áhi wa yowo, Mutchu mukina áryeherya yólya etokotoko; ítchana atchu anchipale;</verse>
				<verse number="17">nave árumiha kapuro awe va elukuluku ya yólya olokoha wa awitchaniwa’wo, Rwani, ntakhara sothe sene soryeheryiwa hihano.</verse>
				<verse number="18">Nave othene ni murima mmoha yápacherya ohuchukula. Ópacherya áhi wa yowo, Miyo kothuma emacha, nave kinaphwanela kikhume kóne; kinnoveka okemyererye miyo nkiya’wo.</verse>
				<verse number="19">Nave áhi mukina, Miyo kothuma inyope sa mapisi mathanu, nave kinarowa wi keryerye; kinnoveka okemyererye miyo nkiya’wo.</verse>
				<verse number="20">Nave áhi mukina, Miyo kothela muthiana, nave va nthowa nenla nkiwerya orwa.</verse>
				<verse number="21">Nave kapuro’wo ákokiliye áléla pwiya’we itchu iha. Vavo mwanene empa áshimwa, ii wa kapuro awe, Akuva okhuma, hawe o makhwála ni o’phironi sa muchetche, wárúhe munno óhawa ni órakala ni évasi ni ótuthunya.</verse>
				<verse number="22">Nave kapuro’wo áhi, Apwiya, yeyo mwálamulenlanyu yoheriwa, nave nipuro ninnahalaru.</verse>
				<verse number="23">Nave pwiya álocha wa kapuro’wo, Khuma, oye o ramphani ni iphiro sa o’machani owákelelihe atchu evolowe, wi empa’ka esareye.</verse>
				<verse number="24">Vawi kinalocha wa nyuwo, wi havovo mmoha a alopwana awitchaniwa’le enarwa‐elawiha yólya’ka.</verse>
				<verse number="25">Nave miloko minchipale ya atchu yámuhóla Yowo; nave Yowo árukunuwa, ii wa yawo,</verse>
				<verse number="26">Mutchu arwa wa Miyo, óhícha atithinnya ni amannya, ni mwariye, ni anamwane, ni anna, ni arokorawe, ahe ni okumi awe ene wa yowo mwanene, hanawerya okhala óhuserya’ka.</verse>
				<verse number="27">Nave mutchu yowo ahinatesha mwikimanyo awe wa mwanene mekhiye, ni orwa vachuli vaka, hanawerya okhala óhuserya’ka.</verse>
				<verse number="28">Vawi tani a nyuwo anahawela oteka empa yorekama, hanalika okilathi, álakhanyerya esisapo aya, one árino sovelihano?</verse>
				<verse number="29">Wi akhweya áhinohiha, atikithenrye vathi maluku a othipela waya, nave ahiwerya oveliha, atchu othene óvarerya enapacherya omutheya yowo, ni olocha wi,</verse>
				<verse number="30">Mutchu’la ápacherya oteka, nave hawenrye oveliha.</verse>
				<verse number="31">Akhweya mwene tani arikimrowa okumana ni ekhocho ya mwene mukhwawe, hanalika okilathi, akohana ni atokwene áriki awerye ni asurutato awe masana makhumi khumi owanano ole anamórwa owo owanano ni asurutato masana makhumi khumi meli?</verse>
				<verse number="32">Nyenya áhiwerya anarumiha achamasowa, vavo mukina owo oriye ochiwene, akoha sa murechele.</verse>
				<verse number="33">Ntakhara awe vano mutchu mukina a mwa nyuwo ahinaleva sothe sene oriyeno hanawerya okhala óhuserya’ka.</verse>
				<verse number="34">Wawihihá mwapa ori wosiva; nyenya mwapa owo wonwa onasivihiwa ti sheni?</verse>
				<verse number="35">Honaphwanela oheliwa va’machani nari va’chúrwani, onayehiwa vate. Yowo orino maru awíwa iwe.</verse>
			</chapter>
			<chapter number="15">
				<verse number="1">Nyenya alipa‐mushokho othene ni atchu ótcheka yámwachamela orwa omwiwa.</verse>
				<verse number="2">Nave yáchénya aFarisi ni alipa‐orepa, yi, Ola anakhela atchu ótcheka, analyano.</verse>
				<verse number="3">Nyenya álochano niphwanaphwaniho nla, ii,</verse>
				<verse number="4">Mutchu tani a nyuwo orino ipuchepuche makhumi khumi, nave voriméla emoha ya iho, manki hanahiya mu’takhwani sikina iho makhumi mathanu na masheshe ni sowapula thanu na sheshe, atcharatchara yoriméla eyo ophiyerya aphwannye?</verse>
				<verse number="5">Nave aphwannye, anireya va makhatani awe óhakalala.</verse>
				<verse number="6">Nave aphiyale o’mpa wawe anawopa anthamwene awe ni ahimawe, alochano, Hakalalani ni miyo, ntakhara káphwanya epuchepuche aka yoriméla eyo.</verse>
				<verse number="7">Kinalocha wa nyuwo, wi wawihihá onarwa‐okhala otheya wirimu ntakhara a mulipa‐otcheka mmoha órukunuwa murima, opwaha ni atchu ékhaikhai makhumi mathanu na masheshe ni ówapulaya athanu na sheshe, yawo ohináthowa orukunuwa murima.</verse>
				<verse number="8">Akhweya muthiana tani orino icharama sawéla khumi, yariméla emoha, hapariha onyari, avela empa’we, avyavya mwawitchalela ophiyerya aphwannye?</verse>
				<verse number="9">Nave aphwannye anawopa anthamwene awe ni ahimawe, alocha, Hakalalani ni miyo, ntakhara káphwanya echarama kárimélihalaka eyo.</verse>
				<verse number="10">Hihá, kinalocha wa nyuwo, ori otheya va mithoni va angelo a Muluku ntakhara a mutchu ótcheka mmoha yowo anarukunuwa murima.</verse>
				<verse number="11">Nave Yowo áhi, Mutchu mukina ári ni anamwane asilopwana eli;</verse>
				<verse number="12">nave mukhani owo áhi wa atithinnya, Atithi, kikaweleni khuluwi saka sa va muhakhu anyu.</verse>
				<verse number="13">Nave yowo áhákawela sokumi awe. Nave evinre mahiku awalakhanyeya mwana mwamukhani owo áthukumanya sothe sene, arowa mukwaha’we wilaponi yochiwene; nave wiwo ápahula muhakhu awo ni makhalelo óhuwa.</verse>
				<verse number="14">Nave ámanliye sawe sothe sene, vákhala etala etokotoko mwilaponi mule, nave yowo ápacherya othowiwa.</verse>
				<verse number="15">Nave árowa ílisha wa nethi mmoha a elapo ele; nave ola ámurumiha o nikuwani wawe okukhula ikupa.</verse>
				<verse number="16">Nave áhawela ovoniha erukulu awe ni ikakhara hiho ikupa sinalyaya, nave havovo mutchu ámunnyile etchu.</verse>
				<verse number="17">Nyenya úpuwenliye m’murimani, áhi, Alipa‐muteko óliveliwa anchipale a atithaka arino ipau sawácha, nave miyo kinnariméla wino ni etala?</verse>
				<verse number="18">Kinavinya kirowe wa atithaka, nave kinalochano, Atithi kátchekela wirimu ni va mithoni vanyu:</verse>
				<verse number="19">nkinakhala óphwanela’tho nari weriwa mwaninyu; mukere miyo ntoko mmoha a alipa‐muteko anyu.</verse>
				<verse number="20">Nave yowo ávinya, arwa wa atithinnya. Nyenya árwiye worekama, atithinnya ámóna, amoriwa ikharari, atchimaka, amuwela va’shikoni vawe, amunúlasha.</verse>
				<verse number="21">Nave mwana owo áhi wa yowo, Atithi kátchekela Wirimu ni va mithoni vanyu, nkinakhala óphwanela’tho nari weriwa mwaninyu.</verse>
				<verse number="22">Nyenya atithi owo álocha wa akapuro awe, Akuvani okumiha musopero worerasha, m’muwarihe; nave m’vaheni munela o ntatani nawe ni isapato o manani awe:</verse>
				<verse number="23">nave rwannoni mwana a’nyope óneneva, m’mwiphe, nave n’lye, n’theye:</verse>
				<verse number="24">ntakhara mwana’ka ola ári ókhwa, nave anakhala’tho mkumi; ári óriméla, nave ophwanyiwa. Nave yápacherya otheya.</verse>
				<verse number="25">Nyenya mwanawe mtokotoko ári o’machani. Nave arikimkóka yowo ni wachamela o’mpa, áhiwa wipa ni wina.</verse>
				<verse number="26">Nave áhitchana mmoha a amiravo, amukoha, Itchu iha ti sawisheni?</verse>
				<verse number="27">Nave yola áhi wa yowo, Munná mukhani ophiya; nave atithá yámwipha mwana a’nyope óneneva owo, ntakhara ámwakhela yowo ari mkumi.</verse>
				<verse number="28">Nyenya áshimwa, nave hákhwenle ovolowa. Nave atithinnya ákhuma amuchenyerya.</verse>
				<verse number="29">Nyenya áhákhula ii wa atithinnya, Onani miyo kákhala kapuro anyu miyakha minchipale yawihiha, nave nkátchenke va nlamulo nanyu ilukuluku sothe sene; nave hemwákivahile miyo omoha mano mwasana a’puri, wi kitheye ni anthamwene aka.</verse>
				<verse number="30">Nyenya áruliye mwaninyu ola, ómala sokumi anyu ni athiana a mlavilavi mwámwiphela mwana a’nyope óneneva.</verse>
				<verse number="31">Nyenya yowo álochano, Mwanaka, weyo ori ni miyo mahiku othene, nave saka sothe sene siri sawá.</verse>
				<verse number="32">Nyenya wáphwanela wi nihakalale ni otheya: ntakhara munná mukhani ola ári ókhwa nave ori mkumi; áriméla, nave ophwanyiwa.</verse>
			</chapter>
			<chapter number="16">
				<verse number="1">Nave Yowo álocha’tho wa óhuserya’we, Vári mutchu mwanene muhakhu, ári ni kapitao awe; nave yola álokoheryiwa wa yowo wi anampahula muhakhu awe.</verse>
				<verse number="2">Nave ámwitchana, ii wa yowo, Ela ti sheni kiniwaka sa weyo? Okithoriherye sa okapitaoá; vawi howerya okhala’tho kapitao.</verse>
				<verse number="3">Nave kapitao ola áhi m’murimani mwawe, Kini kere sheni miyo, ntakhara pwiya’ka anakikumiha‐okapitao? olima nkinono ikuru, ovekaveka onnakuliha muru.</verse>
				<verse number="4">Kinnasuwela yeyo kiniriaka kere, wawihihá wi akikumiha mu okapitao, atchu yakakhele’tho o’mpa waya.</verse>
				<verse number="5">Nave áhisitchanela mmoha ni mmoha a alipa‐opoleya othene a pwiya’we, alocha wa ópacherya, Wápoleiye sheni wa pwiya’ka?</verse>
				<verse number="6">Nave áhi, Mino ya makhurwa nsana nimoha. Nave yowo álochano, Kusha ekaratá, wakuve okilathi, orepele, makhumi mathanu.</verse>
				<verse number="7">Vavo áhi wa mukina, Nave weyo orino sopoleya sawihai? Nave yola áhi, Makali a tirigu nsana nimoha. Yowo álochano, Kusha ekaratá orepele makhumi mathanu na mararu.</verse>
				<verse number="8">Nave pwiya’we áthamala kapuro owoka ole, wi áhera mwa miruku; ntakhara anamwane a mahiku a vathi vano ari a miruku mu nloko naya opwaha anamwane a omwaléla.</verse>
				<verse number="9">Nave Miyo kinalocha wa nyuwo, Mwisere nyuwo mekhinyu anthamwene ni muhakhu wohikhala wekhaikhai; wi wothowani, yawo yawakheleni nyuwo mu ipa sa’kuwo sohithála.</verse>
				<verse number="10">Yowo anaroromeleya mwikhanikhani ori’tho ororomeleya mwitokotoko; nave yowo ahikhanle ékhaikhai mwikhanikhani hakhanle’tho ékhaikhai mwitokotoko.</verse>
				<verse number="11">Ntakhara awe mwáhikhanle óroromeleya m’muhakhuni wohikhala wekhaikhai, tani anarwa‐ororomelani nyuwo ni muhakhuhakhu?</verse>
				<verse number="12">Nave mwáhikhanle óroromeleya ni sawe sa mukina, tani anarwa‐ovahani nyuwo sa nyuwo anene?</verse>
				<verse number="13">Havovo mmiravo a m’pa anawerya okhala kapuro a apwiya eli; vawi akhweya anarwa‐ichana ni mukina, asivelana ni mukhwawe; akhweya anarwa‐atchara mukina, avevula mukhwawe owo. Hamuwerya okhala kapuro a Muluku ni a Muhakhu.</verse>
				<verse number="14">Nyenya aFarisi, tawo ósivela icharama, yáhiwa iha sothe sene; nave yámutheya.</verse>
				<verse number="15">Nave áhi wa yawo, Nyuwo, mwá awisera mekhinyu ékhaikhai va mithoni va atchu; nyenya Muluku annasuwelasha mirima’nyu; ntakhara ela enannuwihiwa mwa atchu eri yotakhala va mithoni va Muluku.</verse>
				<verse number="16">Malamulo ni alipa‐miririmo yákhala’vo ophiyerya va Yohane; opacherya vavo enalaleyiwa Mitchaka Yaphama ya Omwene wa Muluku, nave atchu othene ennákelela ovolowa’mo.</verse>
				<verse number="17">Nyenya ti wokhweya wi erimu ni elapo sivinye’vo opwaha wi yorempwa ekhani emoha ya malamulo yúwe.</verse>
				<verse number="18">Mutchu ómunnya nnashi mwariye, athela mukina, anamraruwa; nave yowo anathela awunnyiwa nnashi owo ti iyawe, anamraruwa.</verse>
				<verse number="19">Nave vári mutchu mwanene muhakhu ámuwara koveka ni shúkha, anámutheya, anámólya mahiku othene;</verse>
				<verse number="20">nave óvekaveka mukina, nsina nawe Lazaro, ákuhiwa va milakoni vawe ósareya makhwacha,</verse>
				<verse number="21">nave ákhwela ovona ni somora va ehasari ya mwanene muhakhu’wo; nyenya’tho anapwa yárwa elata makhwacha’we.</verse>
				<verse number="22">Nave wári wi óvekaveka owo ákhwa, ni wi ákushiwa yowo ti angelo o nakhopeni a Abrahamu; nave mwanene muhakhu’wo áhokhwa’tho, avithiwa mu nihiyeni.</verse>
				<verse number="23">Nave m’Hade áweliha mitho awe, ákhanliyeno masoso, óna Abrahamu vachai, ni Lazaro mu nakhopeni mwawe.</verse>
				<verse number="24">Nave áweliha masu ii, Atithi Abrahamu, kimoreleni ikharari miyo, m’murume Lazaro, wi ataphe ethoka ya munwe awe m’mahini, ariryihe nlumi naka; wi kinnahoshiwa tchiri m’moshoni wa moro ola.</verse>
				<verse number="25">Nyenya Abrahamu áhi, Mwana, upuwela wi wáhakhela sosiva sá wáriá mukumi weyo, mummo’tho Lazaro sonanara; nave hihano yowo annahakalalihiwa vava, nyenya weyo onnahoshiwa tchiri.</verse>
				<verse number="26">Nave’tho, véri va hiyo ni nyuwo votikitheryeya eshephwa etokotoko, wawihihá wi yawo ókhwela olapuwa orwela wino oya wa nyuwo hewerya, nari orwela owannyu iwo olapuwa orwa wa hiyo, hewerya’tho.</verse>
				<verse number="27">Nyenya áhi, Vavo kinovekani, Atithi, wi m’murume o’mpa wa atithaka;</verse>
				<verse number="28">vawi kirino anna athanu; awerele namona wi yawo’tho enirimorwa o nipuroni nla na masoso.</verse>
				<verse number="29">Nyenya Abrahamu áhi, Ari ni Mose ni alipa‐miririmo; ewiwelele yawo.</verse>
				<verse number="30">Nyenya áhi, Hoe, Atithi Abrahamu, nyenya’tho mukina aya wa yawo órwela wa alipa‐okhwa enarwa‐erukunuwa murima.</verse>
				<verse number="31">Nyenya áhi wa yowo Yáhiwelela Mose ni alipa‐miririmo, herwa‐eleketcheya murima nari mukina avinnye wa alipa‐okhwa.</verse>
			</chapter>
			<chapter number="17">
				<verse number="1">Nave áhi wa óhuserya’we, Honaweryeya wi sotchekiha sihirwe; nyenya ochilu yowo anarwano.</verse>
				<verse number="2">Okákhala phama wa yowo nluku na nshilo náma?-?keleleiye va’shikoni vawe, nave akávonyiwa yowo mu’nia, opwaha wi akátchekiha mmoha a akhani ala.</verse>
				<verse number="3">Waralakani mekhinyu; atcheka munná omulopole; atcharuwa, omukhurumuwele.</verse>
				<verse number="4">Nave ótchekela othanu na wili va nihiku naya, nave órwela othanu na wili ni olocha, Kotcharuwa miyo; onarwa‐omukhurumuwela.</verse>
				<verse number="5">Nave arummwa yáhi wa Apwiya, Munachererye nroromelo.</verse>
				<verse number="6">Nyenya Apwiya áhi, Mwárino nroromelo ntoko mwámmiso a evai, mwalocha wa mwiri ola wa mukúkhu, Opholiwe, waliwe mithe mu’nia; nave okáhiwelela nyuwo.</verse>
				<verse number="7">Nyenya tani a nyuwo orino kapuro ólima, akhweya ókukhula ipuchepuche, yowo aniriye akóke orwela o’machani anarwa‐alochano, Volowa hihano kilathi olye;</verse>
				<verse number="8">ohilochano tchiriene, Okiryeheryele yólya miyo, wimakele, okiruméle ophiyerya kilyile ni owurya, nave kimanle miyo onarwa‐olya ni owurya weyo?</verse>
				<verse number="9">Mano anamuthamala kapuro’wo ntakhara áhera solamuleliwa?</verse>
				<verse number="10">Wawihihá nyuwo’tho mwenre sothe sene solamuleliwa nyuwo, lochani, Hiyo ná akapuro a’theru, n’rimwera iha n’naphwanelahu wera.</verse>
				<verse number="11">Nave wári, arikimrowa o Yerusalemu wi Yowo ámvira véri va Samariya ni Galileya.</verse>
				<verse number="12">Nave ávolowiliye mwitchokoni ekina, yáhopanano alopwana khumi a marecha, yawo yémenle ochiwene;</verse>
				<verse number="13">nave yawo yáweliha masu, elocha, Yesu, Pwiya, munimorele ikharari.</verse>
				<verse number="14">Nave áwonniye áhi wa yawo, Haweni, mwisonihe mekhinyu wa alipa‐ephepa.</verse>
				<verse number="15">Nave wári, erikimrowa, yáryeheryiwa. Nave mmoha a yawo, ónniye wi ápenushiwa ákokela muchuli, achichimiha Muluku ni masu matokotoko,</verse>
				<verse number="16">nave áthipela eyuchi vathi o manani awe, amuthamala Yowo; nave yowo ári mSamariya.</verse>
				<verse number="17">Nave Yesu áhákhula ii, Heyáryeheryiwe khumi? nyenya ari wowi athanu nasheshe ale?</verse>
				<verse number="18">Ókóka ochichimiha Muluku haphwanyiwe mmoha mano, nyenya mulecho’la?</verse>
				<verse number="19">Nave áhi wa yowo, Vinya, orowe; nroromelo ná nihovulusha weyo.</verse>
				<verse number="20">Nave aFarisi yámukohilaya wi, Omwene wa Muluku onarwa lini, áwakhula, ii, Omwene wa Muluku honarwa ni woneya: nave herwa‐elocha, Nkonani ola, nari owo!</verse>
				<verse number="21">Vawi, nkonani, Omwene wa Muluku ori mpuwa mwa nyuwo.</verse>
				<verse number="22">Nave áhi wa óhuserya’we, Enarwa‐erwa mahiku, yawo munirianyu murwe‐mukhale ni minkhela wona nimoha na mahiku a Mwana a mutchu, nave hamurwa‐mona.</verse>
				<verse number="23">Nave enarwa‐elocha ni nyuwo, Nkonani nlo! nkonani nla! muhivinye nari muhatchare;</verse>
				<verse number="24">vawi ntoko etari enaverunya orwela okina vathi va erimu, emwaléla ophiyerya okina vathi va erimu, wawihihá anarwa‐akhala Mwana a mutchu mu nihiku nawe.</verse>
				<verse number="25">Nyenya anaphwanela wona sososa sinchipale arohiwe ti atchu ala.</verse>
				<verse number="26">Nave ntoko mwákhala m’mahiku a Nowa, mummo munarwa‐mukhala’tho m’mahiku a Mwana a mutchu.</verse>
				<verse number="27">Yálya, yáwurya, yáthela, yátheliwa, ophiyerya nihiku nlo Nowa ávolowiliye m’mwacheyani mtokotoko, nave yárwa mahi, etolosha othene ala.</verse>
				<verse number="28">Ntoko mummo’tho mwákhalelaya m’mahiku a Loti; yálya, yáwurya, yáthuma, yátumiha, yáhála, yáteka ipa;</verse>
				<verse number="29">nyenya nihiku nlo Loti ákhumaliye mSodomo wárupa moro ni sulfure sorwela wirimu, nave sátolosha othene ala;</verse>
				<verse number="30">ntoko mummo onarwa‐okhala nihiku nawupululuwa Mwana a mutchu.</verse>
				<verse number="31">Nihiku nenlo yowo anarwa‐akhala vasulu va nipatho, nave mirichi awe m’pa, ahikhuruwe okusha ela; nave yowo ori m’machani emohamoha ahikóke o sawe sa muchuli.</verse>
				<verse number="32">Upuwelani mwara a Loti.</verse>
				<verse number="33">Mutchu yowo anakhwelasha okhapelela okumi awe anarwa‐ariha, nyenya mutchu yowo anariha, anarwa‐akhapelela.</verse>
				<verse number="34">Kinalocha ni nyuwo, Ohiyu yowo enarwa‐ekhala eli va okamani mmoha; mmoha anarwa‐akushiwa, nave mukina anarwa‐ahiyiwa.</verse>
				<verse number="35">Vanarwa‐vakhala athiana eli óshila vamoha, mmoha anarwa‐akushiwa, nave mukina anarwa‐ahiyiwa.</verse>
			</chapter>
			<chapter number="18">
				<verse number="1">Nave áhálochela niphwanaphwaniho nawi enaphwanela yawo ovekela mahiku othene, óhivela;</verse>
				<verse number="2">alocha, Mwitchokoni móri mwári mulipa‐othoriha óhóva Muluku, ni óhithokororya mutchu.</verse>
				<verse number="3">Nave mwitchokoni’mmo mwári námukhwele; nave árwa wa yowo alocha, Okithoriherye mulachu wa óvanyihana ni miyo.</verse>
				<verse number="4">Nave hákhwenle vopacherya vaya; nyenya vakhani ni vakhani áhi mwa mekhiye, Nari kihóvaka Muluku, nari othokororya mutchu;</verse>
				<verse number="5">nyenya ntakhara a okúkhula miyo námukhwele owo kinamuthoriherya mulachu, wi anakiveliha ni orwórwa wawe.</verse>
				<verse number="6">Nave Apwiya áhi, Nkiwelelani álonchiye mulipa‐othoriha óhikhala ékhaikhai.</verse>
				<verse number="7">Nave Muluku harwa‐erela ekhaikhai óthanliwa awe yawo enamwitchana othana ni ohiyu, vawi annálevela murima?</verse>
				<verse number="8">Kinalocha ni nyuwo, Anarwa‐akuva owerela ekhaikhai. Nyenya Mwana a mutchu aniriye arwe anarwa‐aphwanya nroromelo velaponi?</verse>
				<verse number="9">Nave áhi’tho wa akina yíroromela mwa mekhaya wi ari ékhaikhai, evevula othene akina, niphwanaphwaniho nla,</verse>
				<verse number="10">Atchu eli yáwela oya o’mpa ya Muluku ovekela; mukina owo mFarisi ni mukhwawe mulipa‐mushokho.</verse>
				<verse number="11">MFarisi owo áhémela avekela iha mwa mekhiye, Muluku, kinnothamalani wi nkiri ntoko atchu akina othene, óhuhula‐huhula, óhikhala ékhaikhai, óraruwa, akhweya’tho ntoko mulipa‐mushokho’la;</verse>
				<verse number="12">kininanela yólya wili sabata mmoha; kinaveléla yanekhumi ya sothe sene kiriákano.</verse>
				<verse number="13">Nyenya mulipa‐mushokho’wo arikimwemela vachivene hákhwenle nari oweliha mitho wirimu, nyenya’tho áhisúkutcha va nakhopeni vawe alocha, Muluku, mukimorele ikharari miyo ótcheka.</verse>
				<verse number="14">Kinalocha ni nyuwo, ákhuruwela o’mpa wawe aweriwa ékhaikhai yola’tho, ohi ole hoe; wi mutchu awisinnu?-?wiha mekhiye a narwa‐ayevihiwa; nyenya awiyeviha mekhiye anarwa‐annuwihiwa.</verse>
				<verse number="15">Nave yámukusherya Yowo anamwane a makwiya wi átannye; nyenya óhuserya yónnaya, yáhásamela.</verse>
				<verse number="16">Nyenya Yesu áwitchana, alocha, Emyani anamwane erwe wa Miyo, nave muháhihe: vawi Omwene wa Muluku ori wa awihiha.</verse>
				<verse number="17">Tchiri kinalocha wa nyuwo, Mutchu anahakhele omwene wa Muluku ntoko mwana, havolowa’mo tchiri.</verse>
				<verse number="18">Nave mutokwene mukina ámukoha Yowo, alocha, Muhusiha aphama, kere sheni, wi kivolowe okumi wohimala?</verse>
				<verse number="19">Nyenya Yesu áhi wa yowo, Hai onakerá Miyo aphama? havovo aphama, nyenya mmoha, ti Muluku.</verse>
				<verse number="20">Onnasuwela malamulo, Ohiraruwe; Ohiphe; Ohiye; Ohere namona awotha, Chichimiha atithá ni amayá.</verse>
				<verse number="21">Nyenya áhi, Iha sothe sene kákhapelela opacherya va onamwane aka.</verse>
				<verse number="22">Nyenya Yesu íwaliye, áhi wa yowo, Enothowa etchu emoha: tumiha sothe sene oriáno, okawele óhawa; nave onarwa‐okhalano muhakhuhakhu wirimu; nave hanke wino, kitchare Miyo.</verse>
				<verse number="23">Nyenya vawiwa iha áthananasha winchipale; vawi ári mwanene muhakhu mwinchipale.</verse>
				<verse number="24">Nave Yesu ámonniye áhi, Manki ti wukhula wa atchu anene muhakhu ovolowa omwene wa Muluku!</verse>
				<verse number="25">Vawi ti wokhweya wa ekamila evire va ephaka ya sikano wopwaha wa mwanene muhakhu, avolowe omwene wa Muluku.</verse>
				<verse number="26">Nyenya awiwa’wo yáhi, Nave tani anáwerye ovulushiwa?</verse>
				<verse number="27">Nyenya Yowo áhi, Itchu sohiweryeya tatchu sinaweryeya ti Muluku.</verse>
				<verse number="28">Nave Petro áhi, Nkonani hiyo nohiya sauhu sa hiyo anene,</verse>
				<verse number="29">nave nihotcharani Nyuwo. Nyenya áhi wa yawo, Tchiri kinalocha wa nyuwo, Havovo mutchu áhiyale empa, nari mwariye, nari anna, nari ómuyara, nari anamwane, ntakhara a omwene wa Muluku,</verse>
				<verse number="30">nyenya anarwa‐akhela sokokihiwa wopwaha’tho m’mahiku yala; nave m’mahiku a muhólo okumi wohimala.</verse>
				<verse number="31">Nave áhikusherya khumi neli awo, ii wa yawo, Nkonani, n’nawela oya o Yerusalemu, nave sinarwa‐sikutchuliwa wa Mwana a mutchu sothe sene sorempwa ti alipa‐miririmo.</verse>
				<verse number="32">Vawi enarwa‐emveléla wa amalapo, nave enarwa‐emuroha, emwerela elomwe, emutaphela mara:</verse>
				<verse number="33">nave emuwashunle enarwa‐emwipha; nave nihiku naneraru anarwa‐avinya’tho.</verse>
				<verse number="34">Nave heyásuwenlesha etchu ya iha; nave masu ala yákhuweya wa yawo, nave heyásuwenlesha solochiwa iho.</verse>
				<verse number="35">Nave wári yáchamenlaya o Yeriko, mulipa‐evasi mukina ákilathi mukhwipi mwa’phiro, avekaveka;</verse>
				<verse number="36">nave íwaliye muloko wa atchu orikimvira, ákoha, Ela ti sheni?</verse>
				<verse number="37">Nave yámuléla, wi, Yesu mNazarayo anamvira.</verse>
				<verse number="38">Nave ákhuwela, alocha, Yesu, Mwana a Davide, mukimorele ikharari.</verse>
				<verse number="39">Nave óhola’wo yámsamela, wi akhale lakalaka; nyenya yowo ákhuwelasharu, Mwana a Davide, mukimorele ikharari.</verse>
				<verse number="40">Nave Yesu áhémela, alamulela wi erweno wa Yowo: nave áphiyaliye vakhiviru, ámukoha,</verse>
				<verse number="41">Onakhwela kiwerele sheni? Nave áhi, Apwiya, wi kone’tho.</verse>
				<verse number="42">Nave Yesu áhi wa yowo, Ona’tho: nroromelo ná nihovulusha weyo.</verse>
				<verse number="43">Nave vavo áhona’tho, amutchara Yowo, ni ochichimiha Muluku: nave atchu othene yónnaya, yámuthamala Muluku.</verse>
			</chapter>
			<chapter number="19">
				<verse number="1">Nave ávolowa, apwaha va Yeriko.</verse>
				<verse number="2">Nave nkonani, mulopwana, ótchuwiwa nsina nawe Zakeyu; nave yowo ári mutokwene a alipa‐mushokho, nave yowo ári amuhakhu.</verse>
				<verse number="3">Nave ákhwela wona Yesu ori ani, nave háwenrye, ntakhara a muloko’wo, vawi ári órika.</verse>
				<verse number="4">Nave átchimaka, ahóla, awela m’mukúkhuni wi amone Yowo; ntakhara áhawela ovira ephiro yele.</verse>
				<verse number="5">Nave árúliye va nipuroni’vo Yesu áweliha mitho ii wa yowo, Zakeyu, akuva, okhuruwe; wi olelo kinaphwanela okhala m’pa mwá.</verse>
				<verse number="6">Nave áhakuva, akhuruwa amwakhela Yowo ahakalalaka.</verse>
				<verse number="7">Nave yónnaya yáchénya othene, elocha, Ávolowa wareryano mutchu yowo ori ótcheka.</verse>
				<verse number="8">Nave Zakeyu áhémela ii wa Apwiya, Nkonani, Apwiya, nishu naya na saka sothe sene kinavahaka wa atchu óhawa; nave kákha etchu wa mutchu mowoka, kinamukokiherya osheshe.</verse>
				<verse number="9">Nave Yesu áhi wa yowo, Olelo ovulusha womorela empa ela, wi yowo’tho ti mwana a Abrahamu.</verse>
				<verse number="10">Vawi Mwana a mutchu árwa wavyavya ni ovulusha yoriméla eyo.</verse>
				<verse number="11">Nave yíwalaya iha yawo, Yowo áhachererya alocha niphwanaphwaniho, ntakhara ári vakhiviru ni Yerusalemu, nave yawo yáhanyiherya wi omwene wa Muluku onahawela woneya vavo.</verse>
				<verse number="12">Vavo áhi, Mutchu a nihimo novuwa áya wilaponi yochiwene, wisakhelela mekhiye omwene, ni okoka’tho.</verse>
				<verse number="13">Nave áhitchana akapuro awe khumi, ávaha icharama khumi, ii wa yawo, thumannoni marocha ophiyerya kikonke’tho.</verse>
				<verse number="14">Nyenya anethi a vetchokoni vawe yámwicha, eruma achamasowa emutchare ochuli ni olocha, Hiyo han’nakhwela mutchu’la akhale mwene ahu.</verse>
				<verse number="15">Nave wári, ákonkiye yowo, ákhenle omwene owo, nave áhi emwitchanele akapuro ale, ávahiliye icharama iho, wi asuwele yárukunushenle sheni vothuma marocha.</verse>
				<verse number="16">Nave áphiya ópacherya, alocha, Pwiya echarama’nyu yáthuma yisachererya icharama khumi.</verse>
				<verse number="17">Nave áhi wa yowo, Yaphama, kapuro aphama weyo; wi wokhala óroromeleya mwikhanikhani, khalano olamulelo va itchoko khumi.</verse>
				<verse number="18">Nave árwa anawili, alocha, Pwiya, echarama’nyu yorukunushela icharama thanu.</verse>
				<verse number="19">Nave áhi wa yowo’tho, Khala weyo’tho ólamulela itchoko thanu.</verse>
				<verse number="20">Nave mukina árwa, alocha, Pwiya, nkonani, tila echarama’nyu kákhapelela va mwétchepe:</verse>
				<verse number="21">vawi káwovani, ntakhara nyuwo mwá awuma murima: munatesha yeyo mwahákuhalanyu vathi, mukakatcha yeyo mwahámisalanyu.</verse>
				<verse number="22">Álochano, Vawanoni vá kinothoriha, kapuro ónanara weyo. Wásuwela wi miyo ká mutchu awuma murima, ótesha yeyo kahákuhalaka, ni ókakatcha yeyo kahánlaka;</verse>
				<verse number="23">nave hai wahávelénlá echarama aka vopoleyiha, nave vorwa miyo nkákusha ni yawachererya’ya?</verse>
				<verse number="24">Nave áhi wa yawo awemela’vo, M’viheryeni echarama eyo, m’vahe wa owo orino icharama khumi.</verse>
				<verse number="25">Nave yáhi wa yowo, Pwiya, orino icharama khumi.</verse>
				<verse number="26">Kinalocha ni nyuwo, wi, Mutchu ókhalano anarwa‐avahiwa; nyenya wa yowo ahinono etchu, nari yeyo oriyeno enarwa‐evíhiwa wa yowo.</verse>
				<verse number="27">Nyenya amwichani aka’le óhikhwela wi kinarwa‐kikhala mwene aya, mwakusheryeni wino, muwiphe vakhoveni vaka.</verse>
				<verse number="28">Nave álonchiye iha áháhólela awela o Yerusalemu.</verse>
				<verse number="29">Nave wári, áchamenliye o Betefage ni Betaniya, va mwakoni wotchuwiwa wa Azitona, áruma eli a óhuserya’wo,</verse>
				<verse number="30">ii, Haweni witchokoni eri voluluwana ni nyuwo; mummo, m’voloiye, munaphwanya mwana a púru ómakiwa, vavo havovo mutchu áwenle’voru; m’mutaphule yowo m’mukushe.</verse>
				<verse number="31">Nave mutchu ii wa nyuwo, Munamutaphulelani? munarwa‐mulocha, Apwiya ámurama.</verse>
				<verse number="32">Nave yávinya órummwa’wo, ephwanya ntoko enriye olochano.</verse>
				<verse number="33">Nave yátaphunlaya mwana a púru, anenaya yáhi wa yawo, Munamutaphulelani mwana a púru?</verse>
				<verse number="34">Nave yáhi, Apwiya ámurama.</verse>
				<verse number="35">Nave yámukusherya wa Yesu: nave yávonya sowara saya va mwana a púru’wo, emuweliha’vo Yesu.</verse>
				<verse number="36">Nave arikimvira Yowo, yáhatalela sowara saya m’phironi.</verse>
				<verse number="37">Nave arikimwachamela Yowo hihano votherereya vaya va mwako wa Azitona, muloko wothene wa óhuserya wápacherya ohakalala ni othamala Muluku ni masu matokotoko, ntakhara a miteko yothene ya ikuru wónnaya;</verse>
				<verse number="38">olocha, Órélihiwa Mwene owo anarwa mu nsina na Apwiya: Murechele wirimu, ni nchichimiho wirimurimu.</verse>
				<verse number="39">Nave aFarisi akina a m’mulokoni wa atchu yáhi wa Yowo, Muhusiha, samelani óhuserya’nyu.</verse>
				<verse number="40">Nave áhákhula ii, Kinalocha ni nyuwo, ala yakhala lakalaka maluku tanákhuwele.</verse>
				<verse number="41">Nave áchamenliye, áhona etchoko eyo anlela yela,</verse>
				<verse number="42">alocha, Wásuwenlesha nihiku nla, ahe weyo’tho, itchu sa murechele! nyenya hihano sinnakhuweya va mithoni vá.</verse>
				<verse number="43">Wi mahiku enarwa‐yorwela, nave amwichaniá enarwa‐yorukuryeryiha mukhuryakhurya, yoricha weyo ryú, yovirela vothe vene’vo; nave enarwa‐yotolosha weyo, ni anamwaneá mwa weyo;</verse>
				<verse number="44">nave herwa‐ehiya mwa weyo nluku nikina vasulu va nikhwaya; ntakhara hewásuwenlesha mahiku awiweherya wá.</verse>
				<verse number="45">Nave ávolowa mu’mpa ya Muluku, ápacherya okumiha atchu ótumiha marocha, alochano, Worepiwa,</verse>
				<verse number="46">Nave empa’ka enakhala empa yovekela’mo; nyenya nyuwo mohera yeyo nikhuku na alipa‐ohuhula.</verse>
				<verse number="47">Nave ámuhusiha mu’mpa ya Muluku nihiku n’nihiku. Nyenya atokwene a ephepa, ni alipa‐orepa ni atokwene a atchu yákhwelasha omtolosha Yowo:</verse>
				<verse number="48">nave heyáphwannye yeyo eniriaya yere; vawi atchu othene yámtchukela muloko Yowo wi emwiwe.</verse>
			</chapter>
			<chapter number="20">
				<verse number="1">Nave wári nimoha na mahiku awo Yowo arikimuhusiha atchu mu’mpa ya Muluku, ni olaleyerya Mitchaka Yaphama, yámurwela atokwene a ephepa ni alipa‐orepa vamoha ni atokwene;</verse>
				<verse number="2">nave yáhi, elochano, On’léle hiyo; onera iha ni olamulelo wawisheni?</verse>
				<verse number="3">Akhweya tani óvahile olamulelo ola? Nave áhákhula, ii wa yawo, Kinokohani masu Miyo’tho; nave mukiléle:</verse>
				<verse number="4">Obatiso wa Yohane wárwenle wirimu, akhweya wa atchu?</verse>
				<verse number="5">Nave yávanyihana mwa mekhaya, elocha, Nalocha onarwela wirimu; analocha, Ntakhara sheni mwahámuroromenlanyu?</verse>
				<verse number="6">nave’tho nalocha, Onarwela wa atchu; atchu othene enanivonya maluku: vawi áleketcheya murima, wi Yohane ori mulipa‐miririmo.</verse>
				<verse number="7">Nave yáhákhula wi, henasuwela wiwo onarwelaya.</verse>
				<verse number="8">Nave Yesu áhi wa yawo, Nari Miyo’tho nkolélani olamulelo tani kinerakano itchu iha.</verse>
				<verse number="9">Nave Yowo ápacherya olocha wa atchu niphwanaphwaniho nla. Mutchu áhála mithe emacha ya mpesa, apoleyiha wa alipa‐olima emacha, aya wilaponi ekina, alekela’wosha mahiku manchipale.</verse>
				<verse number="10">Nave va mahiku a sawima árumiha kapuro awe wa alipa‐olima emacha’wo, wi emvahe’wo yawima ya emacha eyo: nyenya alipa‐olima’wo yámmana, emukokiha ahinono etchu.</verse>
				<verse number="11">Nave áruma’tho kapuro mukina: nave yowo’tho yámmana, emwerela elomwe, emukokiha, ahinono etchu.</verse>
				<verse number="12">Nave áruma’tho mukina aneraru: nave yowo’tho yámuhoma, emuriha okhwipi.</verse>
				<verse number="13">Nave mwanene emacha owo áhi, Kini kere sheni? Kinarwa‐kiruma mwana’ka yowo kinasivelanakano; akhweya enamwerela mahala.</verse>
				<verse number="14">Nyenya alipa‐olima’wo, yámonnaya, yálélana mukina ni mukhwawe, yi, Ola ti mukelampa: nimwiphe, wi mikelampa’we ekhale yauhu.</verse>
				<verse number="15">Nave yámriha okhwipi wa emacha eyo, emwipha. Vavo mwanene emacha ya mpesa eyo anarwa‐awerela sheni?</verse>
				<verse number="16">Yowo anarwa‐aphiya atolosha alipa‐olima emacha’le, avaha emacha wa akina. Nave yawo yíwalaya, yáhi, Muhere hihá hoe!</verse>
				<verse number="17">Nyenya Yowo áháwehasha, ii, Ti sheni ela yárepiwe, Nluku nenlo yákhochilaya óteka empa, Nenla nákhala muru wa munyethe.</verse>
				<verse number="18">Mutchu awúwa va nluku nla anarwa‐aphweya; nyenya va yowo n’námmorele, n’narwa‐nimwipha.</verse>
				<verse number="19">Nave alipa‐orepa ni alipa‐ephepa atokotoko yákhwelasha omphara ni mata elukuluku yeyo; nave yáhóva atchu: vawi yásuwelasha wi áhálochela yawo niphwanaphwaniho nla.</verse>
				<verse number="20">Nave yámuweherya, eruma alipa‐ohocha, yawo yisonihale ntoko ékhaikhai‐murima, wi yamukukuchele va masu awe, wawihihá wi yamveléle Yowo wutokweneni, ni olamulelo wa chamasowa.</verse>
				<verse number="21">Nave yámukoha Yowo, elocha, Muhusiha, hiyo ninnasuwela wi munalocha ni ohusiha mokwasulela, ni ohithokororya sa withoni wa atchu, nyenya munahusiha ephiro ya Muluku weparipari:</verse>
				<verse number="22">onnemyiwa manki oveléla mushokho wa Kaisara, akhweya hoe?</verse>
				<verse number="23">Nyenya Yowo ásuwelasha owoka waya, ii wa yawo, Nkakoniheni Miyo erupiya ya meya.</verse>
				<verse number="24">Eruku ni yorepa’ya ti yawani? Yáhi yawo, Ya Kaisara.</verse>
				<verse number="25">Nave Yowo áhi wa yawo, Ntakhara awe velélani wa Kaisara sawe sa Kaisara, ni wa Muluku sawe sa Muluku.</verse>
				<verse number="26">Nave heyáwenrye omukukuchela ni masu yawo va mithoni va atchu: nave yátikhina ni wakhula wawe, ekhala lakalaka.</verse>
				<verse number="27">Nave yárwa wa Yowo aSaduki akina, yawo enalocha wi hawiwowo ovinya’tho wa okhwa; nave yámukoha,</verse>
				<verse number="28">elocha, Muhusiha, Mose án’repela hiyo, munnawe a mutchu akhwa, ari ni muthiana, nave hanono mwana yowo, munnawe anarwa‐athela muthiana owo, amviherye munnawe epyo.</verse>
				<verse number="29">Manki vári anna athanu neli: nave ópacherya áthela muthiana, akhwa ahinono mwana;</verse>
				<verse number="30">nave anawili, ni aneraru yámuthela muthiana owo;</verse>
				<verse number="31">nave yawihihá’tho athanu neli othene, heyáhiyale mwana, ekhwa.</verse>
				<verse number="32">Vokutchulela ákhwa’tho muthiana owo.</verse>
				<verse number="33">Vawihihá muvinya’tho yowo anarwa‐akhala mwara a wani a yawo? vawi athanu neli awo yámuthela.</verse>
				<verse number="34">Nave Yesu áhi wa yawo, Anamwane a elapo ya vathi vano ennathela enatheliwa:</verse>
				<verse number="35">nyenya yawo aweriwa óphwanela ophiyerya elapo yele, ni ovinya’tho wa okhwa, henathela nari otheliwa.</verse>
				<verse number="36">Vawi hewerya okhwa’tho mahiku othene; vawi enaphwanaphwana ni angelo; nave ari anamwane a Muluku, ntakhara enakhala anamwane a ovinya’tho.</verse>
				<verse number="37">Nyenya wi atchu ókhwa enavinya’tho áhupulula nari Mose, va Nikukhu nlo, ámuromonliye Apwiya, Muluku a Abrahamu, ni Muluku a Isake, ni Muluku a Yakobo.</verse>
				<verse number="38">Nave Yowo hanakhala Muluku a alipa‐okhwa, nyenya a akumi: vawi atchu othene enakhala ni okumi wa Yowo.</verse>
				<verse number="39">Nave alipa‐orepa akina yáhákhula yi, Muhusiha, molocha phama.</verse>
				<verse number="40">Vawi heyálipale’tho murima omukoha Yowo etchu ya’theru.</verse>
				<verse number="41">Nyenya Yowo áhi wa yawo, Enalocha hai wi Kristu’wo ti mwana a Davide?</verse>
				<verse number="42">Vawi Davide mekhiye analocha mu ekarata ya Masalmo, Apwiya álocha wa Apwiya’ka, Okhale va ntatani naka nolopwana,</verse>
				<verse number="43">Ophiyerya Miyo kiyanthe amwichaniá vathi va mananiá.</verse>
				<verse number="44">Yawihihá Davide ámuromola Yowo Apwiya, nave nki ori mwana’we hai?</verse>
				<verse number="45">Nave atchu othene erikimmwiwa Yowo, áhi wa óhuserya’we,</verse>
				<verse number="46">Waralannoni alipa‐orepa, yawo enakhwela wechecha ówara misopero, enasivela olocheliwa m’mapuro a marocha, ni minyukhu ya mahala mothukumanela ni mapuro a mahala va sólya;</verse>
				<verse number="47">yawo enapahula ipa sa anámukhwele, nave mowoka ennavekela mavekelo órekama: yawo enarwa‐yakhela olaka wopwaha.</verse>
			</chapter>
			<chapter number="21">
				<verse number="1">Nave Yesu áweliha mitho, óna anene muhakhu erikimriha soveléla saya mokhapelela’mo icharama.</verse>
				<verse number="2">Nave áhona námukhwele mukina óhawa arikimriha mummo asíkhopiri eli.</verse>
				<verse number="3">Nave Yowo áhi, Eparipari kinalocha wa nyuwo, námukhwele ola óhawa áriha’mo wopwaha othene:</verse>
				<verse number="4">vawi othene yala yáriha’mo sawácha saya sa soveléla iho; nyenya yowo mwa othowiwa wawe áriha’mo sa okumi awe, sothe sene áriyeno.</verse>
				<verse number="5">Nave akina erikimlocha sa empa ya Muluku eyo, wi yáryeheryiwa ni maluku orera, ni soveléla, áhi Yowo,</verse>
				<verse number="6">Itchu iha munonanyu, enarwa‐ephiya mahiku, vavo han’rwa‐nihiyiwa vava nluku va nluku nikhwaya, nenlo han’rwa‐nimorihiwa.</verse>
				<verse number="7">Nave yawo yámukoha, yi, Muhusiha, nave itchu iha sinarwa‐sikhala lini? nave eneneryo ti sheni iha siniriaya seriwe?</verse>
				<verse number="8">Nave Yowo áhi, Weheryani muhihuwelihiwe: vawi anchipale enarwa‐erwa mu nsina naka, elocha, Miyo ti yene; nave, Elukuluku yohachamela: muhatchare vachuli vaya.</verse>
				<verse number="9">Nave mwarwa‐mwiwa sa ekhocho ni onyakula, muhopopihiwe; vawi sinaphwanela iha sipacherye wereya; nyenya makutchuwelo hekhala vavo.</verse>
				<verse number="10">Vavo álochano, Nloko na atchu n’narwa‐nivinyerya va nloko nikina; nave omwene ni omwene mukina:</verse>
				<verse number="11">nave onarwa‐okhala ochikinyeya otokotoko, ni etala ni epahu m’mapuro ori ori, nave onarwa‐okhala sawopiha ni ineneryo sitokotoko sa wirimu.</verse>
				<verse number="12">Nyenya sihereiye iha, atchu enarwa‐yopharani nyuwo ni mata, yohoshani, yovelélani nyuwo wipani sothukumanela’mo, ni sa kariposo, yokerihani nyuwo vahólo va mamwene ni achamasowa, ntakhara a nsina naka.</verse>
				<verse number="13">Nave onarwa‐okhala wa nyuwo namona.</verse>
				<verse number="14">Ntakhara awe titelelani m’murimani mwanyu, wi ohiphiyale mulachu muhupuwelele yeyo munirianyu mwakhule.</verse>
				<verse number="15">Vawi Miyo kinarwa‐kovahani nyuwo m’wano ni miruku, hiho amwichani anyu othene herwa‐ewerya okhócha nari oványa.</verse>
				<verse number="16">Nyenya munarwa‐m’veléliwa nari ti yawo yoyanreni, ni anna, ni a nihimo nanyu ni anthamwene anyu; nave akina a nyuwo enarwa‐ewiphihani.</verse>
				<verse number="17">Nave atchu othene enarwa‐yichana ni nyuwo ntakhara a nsina naka.</verse>
				<verse number="18">Nave han’rwa‐nipahuwa nihi nimoha na va muruni vanyu.</verse>
				<verse number="19">Munarwa‐mukhalano okumi anyu mwivilelelo.</verse>
				<verse number="20">Nyenya vothe vene munirianyu mone Yerusalemu arukuryeryiwe ti miloko ya alipa‐ekhocho, suwelashani vavo wi otoloshiwa waya wohachamela.</verse>
				<verse number="21">Vavo yawo ari m’Yudeya etchawele o miakoni, nave yawo ari mpuwa mwa ola ekhume, nave yawo ari m’mawani ehivolowe’mo.</verse>
				<verse number="22">Ntakhara yala ti mahiku ókokiherya, wi sothe sene sárepiwe seriwe.</verse>
				<verse number="23">Nyenya ochilu arino yawo órupala, ni awamwiha anamwane mahiku ala! vawi vanarwa‐vakhala yohosha etokotoko va elaponi, ni esara va atchu ala.</verse>
				<verse number="24">Nave enarwa‐yuwa ni wétha wa nlema; ephariwela mu kariposo oya o maloko othene a atchu; nave Yerusalemu anarwa‐anyikaliwa ni manani a amalapo, ophiyerya wi mahiku aya a amalapo ekhwanenle.</verse>
				<verse number="25">Nave onarwa‐okhala ineneryo va nsuwa ni mweri ni itheneri; nave vathi vano ohawa wa maloko a atchu, erikimuhalela ni oruma waya wa enia ni machumusha’ya;</verse>
				<verse number="26">atchu ótuthuwa ni wova, ni oweheryerya itchu sinamórwa wilaponi ya vathi: vawi ikuru sa wirimu sinarwa‐sichikinyeya.</verse>
				<verse number="27">Nave vavo enarwa‐yona Mwana a mutchu arikimórwa mu nekuni ni ikuru ni nchichimiho ntokotoko.</verse>
				<verse number="28">Nyenya siniriaya sipacherye wereya iha innuwani, welihani miru anyu; ntakhara wopoliwa wanyu wohachamela.</verse>
				<verse number="29">Nave álochano niphwanaphwaniho; Onani mukúkhu, ni miri yothene:</verse>
				<verse number="30">enaphuwaya, munnona musuwelasha va mekhinyu wi eyita eri vakhiviru vavo.</verse>
				<verse number="31">Ahe, yawihihá nyuwo’tho, munirianyu mone itchu iha sirikimwereya, suwelashani wi Omwene wa Muluku ori vakhiviru.</verse>
				<verse number="32">Tchiri kinalocha wa nyuwo, Atchu ala herwa‐ekhwa, ophiyerya sothe sene seriwe.</verse>
				<verse number="33">Wirimu ni elapo ya vathi vano sinarwa‐sivinya’vo; nyenya masu aka herwa‐evinya’vo.</verse>
				<verse number="34">Nyenya mwiweherye mekhinyu, wi akhweya mirima’nyu enirimvelihiwa ni olyólya ni ohapaliwa, ni sothokororya sa okumi yola, nave wi nihiku nlo n’nirimophiyeryani tuthu ntoko murákho:</verse>
				<verse number="35">vawi n’narwa‐nihihá ni ophiyerya atchu othene ókhala withoni welapo yothene ya vathi vano.</verse>
				<verse number="36">Nyenya nyuwo lipelelani mahiku othene, ni ovekela wi mwalipihe ovuluwa sothene iho sini sirwe‐sereye, ni wemelela okhoveni wa Mwana a mutchu.</verse>
				<verse number="37">Nave othana ni othana ámuhusiha mu’mpa ya Muluku; nave ohiyu ni ohiyu ákhuma, akona va mwakoni waweriwa wa Azitona.</verse>
				<verse number="38">Nave atchu othene yápeherya woshishelo orwa wa Yowo o’mpa ya Muluku omwiwa.</verse>
			</chapter>
			<chapter number="22">
				<verse number="1">Nave yólya ya ipau sohikhala ni yoruruvaliha yáháchamela, tiyo yaweriwa Paskha.</verse>
				<verse number="2">Nave atokwene a ephepa ni alipa‐orepa yáhavyavya mamwiphelo awe, vawi yáhóva atchu awo.</verse>
				<verse number="3">Nave Satana ávolowa mwa Yudase aweriwa Isikariote, yowo álakhanyeryiwe mmoha a khumi neli awo.</verse>
				<verse number="4">Nave yowo ávinya, avánela ni atokwene a ephepa ni achamasowa momveléla Yowo wa yawo.</verse>
				<verse number="5">Nave yáhakalala, elakanano omvaha icharama.</verse>
				<verse number="6">Nave yowo áhémya, avyavya nihiku naphama nomveléla Yowo wa yawo, vahivovo muloko wa atchu.</verse>
				<verse number="7">Nave nihiku na ipau sohikhala ni yoruruvaliha náphiya, nenlo yáphwanelaya wiphiwa ephepa ya Paskha.</verse>
				<verse number="8">Nave Yowo árumiha Petro ni Yohane, ii, Haweni mun’ryeheryele hiyo Paskha, wi n’lye.</verse>
				<verse number="9">Nave yawo yálochano, Munakhwela n’ryeherye wowi? Nave Yowo áhi wa yawo,</verse>
				<verse number="10">Onani, m’volowile mwitchokoni, anakumana ni nyuwo mutchu arikimtesha muno wa mahi; m’mutchare yowo o’mpa wiwo aniriye avolowe’mo.</verse>
				<verse number="11">Nave munalocha wa mwanene empa eyo, Muhusiha analocha ni weyo, Empa ya alecho eri wowi? wiwo kiniriaka kilye Paskha vamoha ni óhuserya’ka?</verse>
				<verse number="12">Nave yola anawonihani empa etokotoko ya vasulu, yoryeheryiwa: muryeherye wiwo.</verse>
				<verse number="13">Nave yawo yárowa, ephwanya ntoko álonchiyeno: nave yáryeherya Paskha.</verse>
				<verse number="14">Nave ephiyenrye elukuluku aya, Yowo ákilathi va yólya, ni óhuserya vamoha ni Yowo.</verse>
				<verse number="15">Nave áhi wa yawo, Kákhala ni minkhela tchiri olya Paskha ola vamoha ni nyuwo, kihipachenrye ohoshiwa;</verse>
				<verse number="16">vawi kinalocha ni nyuwo, Nkirwa‐kilya ophiyerya ekhwanenle mu Omwene wa Muluku.</verse>
				<verse number="17">Nave áhakhela ekahi, nave athamanle, áhi, Akhelani ela, mukawane mwa nyuwo mekhinyu:</verse>
				<verse number="18">vawi kinalocha wa nyuwo, opacherya hihano Miyo nkirwa‐kiwuryaru yawima ya mpesa, ophiyerya Omwene wa Muluku oniriaya ophiye.</verse>
				<verse number="19">Nave ákushaliye ipau, áthamala, ámeya, ávaha yawo, alocha, Ela ti mwíli aka wovahiwa ntakhara a nyuwo; erani ela yawupusherya’ka.</verse>
				<verse number="20">Nave yawihihá’tho ekahi, omanle mukonelo, alocha, Ekahi ela ti nlakano nahihano mu nikhamini naka nenlo n’naheliwa ntakhara a nyuwo.</verse>
				<verse number="21">Nyenya onani, ntata nawe na yowo anarwa‐akiveléla n’ri va ehasarini vava vamoha ni Miyo.</verse>
				<verse number="22">Wi Mwana a mutchu anarowaru, ntoko wálokoheryiwa khuluwi; nyenya ochilu orino mutchu’wo anamveléla owo!</verse>
				<verse number="23">Nave yápacherya okohana mwa yawo mekhaya, tani mwa yawo anarwa‐era ela.</verse>
				<verse number="24">Nave wákhala ovanyihana mwa yawo, tani a yawo aneriwa mtokotoko.</verse>
				<verse number="25">Nave áhi wa yawo, Mamwene a amalapo ennalapiha; nave yawo enálamulela eneriwa Awera‐saphama.</verse>
				<verse number="26">Nyenya hevarwa‐vihihá ni nyuwo: nyenya’tho yowo ori mtokotoko mwa nyuwo, akhale ntoko mwamukhani; nave yowo ori ópacherya, akhale ntoko óruméla.</verse>
				<verse number="27">Vawi mtokotoko tani, ókhala va yólya owo akhweya órumela owo? tahi ókhala va yólya owo? nyenya Miyo kiri véri va nyuwo wi ntoko óruméla.</verse>
				<verse number="28">Nyenya nyuwo ti yenyu mwákhanle ni Miyo okhala wokhala mu sawehiwa saka;</verse>
				<verse number="29">nave Miyo kinnovahani omwene, ntoko’tho Atithaka ákivaha Miyo,</verse>
				<verse number="30">wi mwalye ni owurya o’hasarini waka mu Omwene aka; nave munarwa‐mukilathi va minyukhuni ya omwene ni othoriha maloko khumi na meli a Israyeli.</verse>
				<verse number="31">Simoni, Simoni, nkona, Satana áháwela okusheni wi overeni ntoko tirigu:</verse>
				<verse number="32">nyenya káhovekelela wi nroromelo ná nihishiphe: nave weyo, orukunuiye okilathihe anná.</verse>
				<verse number="33">Nave áhi wa Yowo, Apwiya, kokhala, kiniri?-?mrowa ni Nyuwo o kariposo ni wukhwani.</verse>
				<verse number="34">Nave Yowo áhi, Kinoléla weyo, Petro, oni wirimuhipa muthupi olelo vava ophiyerya oniryá okhóche oraru wi honakisuwela Miyo.</verse>
				<verse number="35">Nave áhi wa yawo, Korumi?-?halakani óhikhala ni murupa wa icharama, ni murupa wa iphika, ni isapato, mwáthowiwa mano?</verse>
				<verse number="36">Yáhi yawo, Hoe. Nave áhi wa yawo, Nyenya hihano, yowo ori ni murupa wa icharama, akushe, ni murupa ene wa iphika: nave yowo ahinono, atumihe yawikhunela yawe, athume nlema.</verse>
				<verse number="37">Vawi kinalocha wa nyuwo, wi ela yárempwe enaphwanela okutchuliwa mwa Miyo, Nave áhalakhanyiwa ni atchu óvevula malamulo; vawi’tho iha sa wa Miyo sirino makutchuwelo.</verse>
				<verse number="38">Nave yawo yáhi, Apwiya, nkonani, malema meli wino. Nave áhi wa yawo, Yokhwanela.</verse>
				<verse number="39">Nave Yowo ákhuma, arowa, ntoko ákhovelela wera, o mwakoni wa Azitona; nave óhuserya’tho yámutchara Yowo.</verse>
				<verse number="40">Nave áphiyaliye vavo, áhi wa yawo, Vekelani wi muhivolowe mu wehiwa,</verse>
				<verse number="41">nave ámwalanano orekama waya ntoko ovonya nluku, akokhora vathi avekela,</verse>
				<verse number="42">ii, Atithi, mwákhwelaka Nyuwo, víhani ekahi ela va Miyo: nyenya tahi okhwela waka hoe, nyenya’tho wawinyu wereye.</verse>
				<verse number="43">Nave ámónela Yowo ngelo a wirimu amulipiha.</verse>
				<verse number="44">Nave ákhanliye ni wukhuliwa murima ávekelasha winchipale wopwaha tchiri: nave nikhurumela nawe nákhala ntoko mamoromoro matokotoko a nikhami erikimmorela vathi.</verse>
				<verse number="45">Nave ávinnyiye va ovekela árwa wa óhuserya áphwanya erikimrupa ni othanana, nave áhi wa yawo, Munarupelani?</verse>
				<verse number="46">Vinyani, vekelani, wi muhivolowe mu wehiwa.</verse>
				<verse number="47">Yowo arikimlocharu, nkonani, muloko wa atchu; nave yowo aweriwa Yudase, mmoha a khumi neli awo, áháhola yawo; amwachamela Yesu amunúla.</verse>
				<verse number="48">Nyenya Yesu áhi wa yowo, Yudase onamveléla Mwana a mutchu ni onúla?</verse>
				<verse number="49">Nave yawo yámurinche Yowo yónnaya yeyo enahawela wereya, yáhi, Apwiya, khwino nipophe ni nlema?</verse>
				<verse number="50">Nave mukina a yawo ápopha kapuro a mutokwene a alipa‐ephepa, akwasa naru nawe nontatani nolopwana.</verse>
				<verse number="51">Nyenya Yesu áhákhula ii, Emyani nari hihá. Nave átannya naru nawe, ampenusha.</verse>
				<verse number="52">Nave Yesu áhi wa atokwene a ephepa ni akapitao a empa ya Muluku, ni atokwene, yawo yárúle omphara Yowo, Mwákhuma ni malema ni miuputcho wi ntoko munamphara mulipa‐ohuhula?</verse>
				<verse number="53">Mahiku othene, káriaka ni nyuwo mu empa ya Muluku, hamókonie mata’nyu okiphara: nyenya nihiku nla ti nawinyu, nave olamulelo wa epiphi ti wawinyu.</verse>
				<verse number="54">Nave vavo yámphara Yowo, erowano, evolowa m’pa mwa mutokwene a alipa‐ephepa. Nyenya Petro átchara ochiwene.</verse>
				<verse number="55">Nave yísenlaya moro mpuwa mwa ntchacho, ekilathi vamoha, Petro ákilathi véri vaya.</verse>
				<verse number="56">Nave mwali ámóna arikimkilathi va warya wa moro, amvareryasha yowo, ii, Mutchu’la ári ni Yowo.</verse>
				<verse number="57">Nyenya ákhócha, ii, Muthiana we, nkinamusuwela Yowo.</verse>
				<verse number="58">Nave valekenle vakhani, ámóna mukina, ii, Weyo’tho ori mmoha a yawo. Nyenya Petro áhi, Mutchu we, tahi yomi.</verse>
				<verse number="59">Nave vámala elukuluku aya ntoko ora mmoha, mukina álochasha wi, Eparipari, mutchu’la’tho ári ni Yowo, vawi ti mGalileya.</verse>
				<verse number="60">Nyenya Petro áhi, Mutchu we, nkinasuwela yeyo onalochá. Nave vavo, yowo arikimlocharu, muthupi wáhipa.</verse>
				<verse number="61">Nave Apwiya árukunuwa, aweha Petro. Nave Petro áhupuwela masu a Apwiya, wi áhi wa yowo, Ohipale muthupi olelo vava, onarwa‐okikhócha Miyo oraru.</verse>
				<verse number="62">Nave ákhuma, anla mithori ni ososa murima.</verse>
				<verse number="63">Nave alopwana yawo yámulipelela Yesu yámuroha, emmana.</verse>
				<verse number="64">Nave yámmaka Yowo withoni, emukoha, yi, Nkanyiherya: omanne weyo pani?</verse>
				<verse number="65">Nave sinchipale sikina yámlochela Yowo, emwerela opwalu.</verse>
				<verse number="66">Nave wáshilaya muloko wa atokwene a atchu wáthukumana, tawo alipa‐ephepa atokotoko ni alipa‐orepa; nave yámukeriha o nikhucheni waya, elocha, Wári Kristu, on’léle.</verse>
				<verse number="67">Nave áhi wa yawo, Kolélani, hamwakhula; nave kokohani etchu, hamwakhula.</verse>
				<verse number="68">Nyenya opacherya hihano Mwana a mutchu anarwa‐akhala o ntatani nolopwana na ikuru sa Muluku.</verse>
				<verse number="69">Nave othene yáhi, Munalochanyu hiha, khwino muri Mwana a Muluku?</verse>
				<verse number="70">Nave Yowo áhi wa yawo, Munalocha wi ti yomi.</verse>
				<verse number="71">Nave yawo yáhi, N’navyeryani’tho namona? vawi hiyo mekhihu nihiwa m’wano mwa Yowo mwanene.</verse>
			</chapter>
			<chapter number="23">
				<verse number="1">Nave muloko wothene owo wávinya omukeriha wa Pilato.</verse>
				<verse number="2">Nave yápacherya omuhelela Yowo, wi, Náphwanya mutchu’la akukhumanyaka atchu a nloko nahu, ni wáhiha oveléla mushokho wa Kaisara, ísera Yowo mekhiye ti Kristu mwene.</verse>
				<verse number="3">Nave Pilato ámukoha Yowo, alocha, Weyo wá mwene a aYuda?</verse>
				<verse number="4">Nave Yowo ámwakhula ii, Mohihihá. Nave Pilato áhi wa alipa‐ephepa atokotoko ni miloko ya atchu, Nkinaphwanya nthowa na mulachu ni mutchu’la.</verse>
				<verse number="5">Nyenya yawo yáchochorowa olocha wi, Annatchukuruwiha atchu awo, ahusiha m’Yudeya mothe mwene, opacherya o Galileya ni ophiyerya winno wene.</verse>
				<verse number="6">Nyenya Pilato íwaliye, ákoha mutchu’la ári mGalileya.</verse>
				<verse number="7">Nave ásuwenliye wi ori a mu olamulelo awe wa Herode, ámurumiha Yowo wa Herode, yowo ári mwanene o Yerusalemu mahiku ala.</verse>
				<verse number="8">Nave Herode, ámonniye Yesu, áhakalala tchiri; vawi ápacherya khalai ohawela omona, ntakhara áhiwa sa Yowo; aweheryerya wona eneneryo ekina yaweriwa ti Yowo.</verse>
				<verse number="9">Nave ámukoha masu manchipale; nyenya Yowo hámwakhunle etchu.</verse>
				<verse number="10">Nave alipa‐ephepa atokotoko ni alipa‐orepa yáhémela emuhelela Yowo winchipale.</verse>
				<verse number="11">Nave Herode ni asurutato awe yámuroha Yowo, emvevula, emuwariha yawikhunela yawarya, emukokiherya wa Pilato.</verse>
				<verse number="12">Nave Herode ni Pilato yáthatana onthamwene nihiku nenlo: vawi khalai yáhichana mukina ni mukhwawe.</verse>
				<verse number="13">Nave Pilato áhitchana alipa‐ephepa atokotoko ni atokwene, ni atchu, ethukumane,</verse>
				<verse number="14">ii wa yawo, Mwárwa wa miyo ni mutchu’la ntoko mutchu ókukhumanya atchu: nave nkonani, miyo kámukoha sa mulachu’la va mithoni vanyu, nave nkiphwannye va mutchu’la nthowa na itchu iho munamuhelelanyu:</verse>
				<verse number="15">ahe, nari Herode ene; vawi ámukokiherya Yowo wa hiyo; nave nkonani, Yowo henre etchu yophwanela okhwa.</verse>
				<verse number="18">yi, Víhani’vo mutchu’la, mun’taphulele Baraba:</verse>
				<verse number="19">ti mutchu ávonyiwe mu kariposo ntakhara a omwaryeya mwitchokoni ni awipha mutchu.</verse>
				<verse number="20">Nave Pilato áhulumano’tho, ahawela otaphula Yesu;</verse>
				<verse number="21">nyenya yawo yákhuwela, elocha, Muthomeyeni, muthomeyeni va mwikimanyo.</verse>
				<verse number="22">Nave áhi wa yawo elukuluku yaneraru, Manki vawihihá mutchu’la enre yonanara tani? Nkiphwannye nthowa na okhwela Yowo; yawihihá kinamuwashula Yowo ni omutaphula.</verse>
				<verse number="23">Nyenya yáhákeleliha ni masu óweliha, eveka Yowo athomeyiwe. Nave masu aya yárushiha.</verse>
				<verse number="24">Nave Pilato álamulela wi yeyo enakhwelaya yeriwe.</verse>
				<verse number="25">Nave áhátaphulela yowo ávonyiwe mu kariposo ntakhara a omwaryeya ni wipha mutchu, yowo yámvekaya, nyenya ámveléla Yesu wa okhwela waya.</verse>
				<verse number="26">Nave erikimvirano, yáphara mutchu Simoni a o Kurene, arikimurwela o’macha emureya yowo mwiri wa mwikimanyo ateshe vachuli vawe va Yesu.</verse>
				<verse number="27">Nave wámutchara muloko mtokotoko wa atchu, ni wa athiana yawo yisukutcha va nakhopeni, emunlela Yowo.</verse>
				<verse number="28">Nyenya Yesu áhárukunuwela ii, Anamwane asithiana nyuwo a Yerusalemu, muhikinlele Miyo, nyenya mwisinlele mekhinyu ni anamwananyu.</verse>
				<verse number="29">Ntakhara nkonani mahiku ennorwa, yawo enarwa‐yi, Óréla ari óhiyara ni erukulu yeyo ehiyanre, ni mapele óhamwiha.</verse>
				<verse number="30">Vavo enarwa‐epacherya olocha wa miako, Nuweleni hiyo; nave wa mioko, Nivitheni hiyo.</verse>
				<verse number="31">Vawi yerela ela mwiri mukithi, nave onarwa‐wihai ni wawúma?</verse>
				<verse number="32">Nave wári’tho eli akina, tawo awera sonanara, yákushiwa vamoha ni Yowo wi yiphiwe.</verse>
				<verse number="33">Nave yáphiyalaya o nipuroni nsina naya, Níkarakasa, yámuthomeya Yowo va mwikimanyo vavo, ni awera sonanara ene, mmoha o ntatani nolopwana ni mukina o nothiana.</verse>
				<verse number="34">Nave Yesu álocha, Atithi, mwakhurumuwele yawo, vawi henasuwela yeyo eneraya.</verse>
				<verse number="35">Nave yákawana sowara sawe, yeheryerya ehako. Nave atchu yáhémela enamuweha. Nave atokwene’tho yámunyemula Yowo, elocha, Ávulusha akina; ivulushe mekhiye, Yowo ári Kristu a Muluku, óthanliwa’we.</verse>
				<verse number="36">Nave asurutato’tho yámvevula, erwa wa Yowo, emvaha vinyo ósukumana,</verse>
				<verse number="37">elocha, Weyo wári mwene a aYuda, wivulushe mekhá.</verse>
				<verse number="38">Nave wári’tho yorepa vasulu vawe, tiyo: Ola ti Mwene a aYuda.</verse>
				<verse number="39">Nave mmoha a awera sonanara yáthomeyiwe awo ámwerela Yowo opwalu alocha, Weyo hori Kristu? wivulushe mekhá ni hiyo.</verse>
				<verse number="40">Nyenya mukina owo áhákhula, amusamela yowo, ii, Honova Muluku weyo, wonaka wi ori mu olakiwa wowu?</verse>
				<verse number="41">Nave hiyo’tho onnaphwanela; vawi n’namwakhela sophwanela hiho nenrahu: nyenya mutchu’la henre etchu yotcheka.</verse>
				<verse number="42">Nave álocha, Yesu, kupuweleni munavolowanyu Omwene anyu.</verse>
				<verse number="43">Nave Yowo álochano, Tchiri, kinalocha ni weyo, Olelo vava onakhala ni Miyo m’Paradaiso.</verse>
				<verse number="44">Nave ora awe vavo ári ntoko anethanu namoha. Nave vári epiphi va elaponi vothene ophiyerya ora anethanu nesheshe, nave nsuwa nárípa.</verse>
				<verse number="45">Nave ekuwo yotherya ya empa ya Muluku yáhahuwa eriyari.</verse>
				<verse number="46">Nave Yesu ákhuwenliye ni masu matokotoko, áhi, Atithi, m’matani mwanyu kinaveléla munepa’ka. Nave vawihihá áveléla munepa’we.</verse>
				<verse number="47">Nave kenturiyo ónniye yeriwe’yo, áchichimiha Muluku, alocha, Eparipari mutchu’la ári ékhaikhai.</verse>
				<verse number="48">Nave miloko yothene yothukumana wona ela, yonnaya seriwe iho, yákokela owannyaya ni wisukutcha va nakhopeni.</verse>
				<verse number="49">Nave asuweliawe othene, ni athiana yawo yámutchanre orwela o Galileya, yáhémela ochiwene, yona itchu iha.</verse>
				<verse number="50">Nave nkonani, mutchu nsina nawe Yosefe, ti mtokwene a milachu, mutchu aphama ni ékhaikhai</verse>
				<verse number="51">(yowo hákhulenle othoriha waya ni muteko’la) a o Arimateya, etchoko ya aYuda, ti óweherya Omwene wa Muluku,</verse>
				<verse number="52">yowo árowa wa Pilato aveka murutchu awe wa Yesu.</verse>
				<verse number="53">Nave ákurusha, ahuruwela ni ekuwo ya shúkha, avitha mu nihiyeni nopatchiwa mu nlukuni, mummo hemwávithiwe mutchu ni khalíru.</verse>
				<verse number="54">Nave vári nihiku noryeherya, nave Sabata áhachamela.</verse>
				<verse number="55">Nave athiana yawo yárwenleno o Galileya, yátchara muchuli, yona nihiye, ni mavithelo a murutchu awe.</verse>
				<verse number="56">Nave yákokela owannyaya, eryeherya sawunkhela ni makhurwa aphama. Nave va Sabata yáhitchúwa ntoko mwa nlamulo.</verse>
			</chapter>
			<chapter number="24">
				<verse number="1">Nyenya nihiku nopacherya na Sabata, oyaka nusha, yárwa o nihiyeni ekushale sawunkhela yáryehenryaya.</verse>
				<verse number="2">Nave yáphwanya nluku nipirikishiwe ovíhiwa va nihiyeni.</verse>
				<verse number="3">Nave yávolowilaya heyáphwannye murutchu wa Apwiya Yesu.</verse>
				<verse number="4">Nave wári, yáhalénlayano, nkonani alopwana eli yáhémela vakhiviru vaya ewanre sawarya;</verse>
				<verse number="5">nave erikimova yuramihela vathi withoni waya, yáhi wa yawo, Munavyeryani mukumi va alipa‐okhwa?</verse>
				<verse number="6">Hawowo wino Yowo, nyenya’tho ávinya: upuwelani vale álonchiye ni nyuwo, áriye’tho m’Galileya,</verse>
				<verse number="7">ni olocha, wi, Mwana a mutchu anaphwanela oveléliwa m’matani mwa atchu ótcheka, ni othomeyiwa va mwikimanyo, ni ovinya’tho nihiku naneraru.</verse>
				<verse number="8">Nave yáhupuwela masu awe,</verse>
				<verse number="9">ekoka orwela o nihiyeni, ethoriherya sothe sene khumi na mmoha’wo, ni atheru othene.</verse>
				<verse number="10">Nyenya vári Mariya a Magadala, ni Yohana, ni Mariya amannya a Yakobo, nave athiana akina vamoha ni yawo yálokoha iha wa arummwa’wo.</verse>
				<verse number="11">Nave masu ala yáhoneya wa yawo ntoko miaha yatheru, nave hayíwelenle athiana’wo.</verse>
				<verse number="12">Nyenya Petro ávinya atchimakela o nihiyeni, nave úrammiye áhona ikuwo sawéla va mekhaya; nave ávinya’wo arowa owannyawe, atikhina ni yele yereiye’la.</verse>
				<verse number="13">Nave nkonani, eli a mwa yawo yámurowa nihiku nenlo witchokoni nsina naya Emau, yorekamelana ni Yerusalemu mastadiya makhumi mathanu na nimoha.</verse>
				<verse number="14">Nave yala yáhopeleliha miaha ya iha sothene sereiye.</verse>
				<verse number="15">Nave wári erikimopeleliha mwaha ni okohana, nave Yesu mwanene áhachamela, atchananano.</verse>
				<verse number="16">Nyenya mithoaya yáphariwa wi ehimusuwelashe Yowo.</verse>
				<verse number="17">Nave áhi wa yawo, Masu ala tawihai munalochelananyu mwechaka? Nave yáhémela ni withoni waya wothanana.</verse>
				<verse number="18">Nave mmoha a yawo nsina nawe Kleopa áhákhula ii wa Yowo, Weyo mekhá wá mulecho m’Yerusalemu ni óhisuwelasha sawereya iha mahiku yala?</verse>
				<verse number="19">Nave áhi wa yawo, Itchu tani? Nave yáhi wa Yowo, Iha sa Yesu mNazarene, ti mutchu mulipa‐miririmo aikuru m’mitekoni ni m’masu, va mithoni va Muluku ni atchu othene;</verse>
				<verse number="20">ni wi alipa‐ephepa atokotoko ni atokwene a atchu yámveléla Yowo wuthorihiwani wi iphiwe, emuthomeya Yowo va mwikimanyo.</verse>
				<verse number="21">Nave nálipelela hiyo wi Yowo torwa owo orwa‐wopola Israyeli. Nyenya’tho, vamoha ni iha sothene olelo ti nihiku naneraru opacherya sereiye iha.</verse>
				<verse number="22">Nyenya’tho athiana akina’tho a mwa hiyo yán’tikiniha, tawo yápeherenrye o nihiyeni;</verse>
				<verse number="23">nave yáhiphwannyaya murutchu awe, yárwa, elokoha’tho wi yáhona samalavi sa angelo, yawo yálonche wi ori mkumi Yowo.</verse>
				<verse number="24">Nave akina a yawo yári ni yehu yávinya orowa o nihiyeni, ephwanya ntoko yálokohenryaya athiana; nyenya Yowo heyámonne.</verse>
				<verse number="25">Nave Yowo áhi wa yawo, Ólosowa nyuwo, ni ókhala erúru m’murimani óhiroromela sothene yálonchaya alipa‐miririmo!</verse>
				<verse number="26">Háphwanenle Kristu wona sososa iha, ni ovolowa nchichimiho nawe?</verse>
				<verse number="27">Nave ápacherya wa Mose, ni wa alipa‐miririmo othene, áthoriherya m’sorepiwa sothe sene sa Yowo mekhiye.</verse>
				<verse number="28">Nave yáhachamela witchokoni wiwo yárowaya’wo; nave áhera ntoko anakhwela opwaha.</verse>
				<verse number="29">Nave yámwakelela Yowo, yi, Khalani ni yehu: vawi woshekuwa, nave nsuwa nothitimana.</verse>
				<verse number="30">Nave ávolowa okilathi. Nave wári Yowo áhamenliye va yólya, ákusha epau, aréliha, ameya, avaha wa yawo.</verse>
				<verse number="31">Nave mithoaya yáhuleya, nave yámusuwelasha Yowo; nave álakaseya Yowo, ávinyerya.</verse>
				<verse number="32">Nave yáhi mukina wa mukhwawe, Murima’hu hewári woviha mpuwa mwahu manki, álonchiye ni hiyo, m’phironi, án’thorihenryiye sorepiwa?</verse>
				<verse number="33">Nave yáchimula elukuluku yeyo ekokela o Yerusalemu, ephwanya khumi na mmoha’wo, ni yawo yáriayano ethukumanne vamoha,</verse>
				<verse number="34">elocha, Apwiya ávinya tchiri, oneya wa Simoni.</verse>
				<verse number="35">Nave yawo yáháthoriherya sa m’phironi, nave enriye osuwanyeya wa yawo ámeiyiye epau.</verse>
				<verse number="36">Nave yala erikimlocha iha, Yowo áhémela véri vaya; alochano, Murechele okhale ni nyuwo.</verse>
				<verse number="37">Nyenya yáho?-?popihiwa ni wova, yera wi enona munepa.</verse>
				<verse number="38">Nave áhi wa yawo, Munakhalelani awukhuliwa? nave ovanyihana onavinyerya sheni m’murimani mwanyu?</verse>
				<verse number="39">Vareryani mata’ka ni manani aka, wi ti yomi ene: kitannyeni, nave onani; wi munepa hawinono ethai ni makhuva, ntoko munonanyu kiriakano Miyo.</verse>
				<verse number="40">Nave álonchiye ela, áwoniherya yawo mata’we ni manani awe.</verse>
				<verse number="41">Nyenya yákhanlaya yawo okhala wokhala óhiroromela ntakhara a otheya, erikimtikhina, áhi wa yawo, Mokhalano etchu yólya wino?</verse>
				<verse number="42">Nave yámvaha Yowo ekalakatha ya ehopa yawarika.</verse>
				<verse number="43">Nave ákusha, alya va mithoni vaya.</verse>
				<verse number="44">Nave áhi wa yawo, Ala ti masu awo kálonchaka ni nyuwo, vale káriaka ni nyuwo, wi sinaphwanela okhwa?-?nihiwa sothene sorepiwa sa Miyo m’malamulo a Mose, ni alipa‐miririmo, ni masalmo.</verse>
				<verse number="45">Nave áháhulela mirima’ya, wi yasuwelashe sorepa;</verse>
				<verse number="46">nave áhi wa yawo, Wawihihá worepiwa, wi Kristu one sososa, avinye’tho wa okhwa nihiku naneraru;</verse>
				<verse number="47">ni wi olaleyiwe mu nsina nawe otcharuwa ni okhurumuwela wa sotcheka wa maloko othene, opacherya o Yerusalemu.</verse>
				<verse number="48">Nyuwo mwá anamona a iha.</verse>
				<verse number="49">Nave onani, Miyo kinaruma va nyuwo nlakano na Atithaka; nyenya khalani nyuwo mwitchokoni mwenno, ophiyerya muwarihiwe ni ikuru sorwela wirimu.</verse>
				<verse number="50">Nave ákhumano ophiyerya o Betaniya; nave áweliha mata’we, áréliha yawo.</verse>
				<verse number="51">Nave wári, arikimwaréliha Yowo ámwalanano, akushiwa oya wirimu.</verse>
				<verse number="52">Nave yámuthamala Yowo, ekokela o Yerusalemu ni otheya otokotoko;</verse>
				<verse number="53">nave yákhala okhala wokhala mu empa ya Muluku, erélihaka Muluku. Amen.</verse>
			</chapter>
		</book>
		<book number="43">
			<chapter number="1">
				<verse number="1">Vopacherya vári Masu, nave Masu yári wa Muluku, nave Masu ti Muluku.</verse>
				<verse number="2">Ala yári vopacherya wa Muluku.</verse>
				<verse number="3">Sothene sápakiwe ti Yowo; nave etchu ekina yápachushiwe heyápachushiwc vohikhala Yowo.</verse>
				<verse number="4">Mwa Yowo mwári okumi; nave okumi wári omwaléla wa atchu.</verse>
				<verse number="5">Nave omwaléla wáharya mwipiphini; nave epiphi heyásuwenlesha.</verse>
				<verse number="6">Wári mutchu, órummwa ti Muluku, nsina nawe ti Yohane.</verse>
				<verse number="7">Yola árwa mwa namona orwa‐werela namona sa omwaléla wu, wi othene yaroromele mwa yowo.</verse>
				<verse number="8">Yowo tahi omwaléla wu, nyenya árummwa werela namona sa omwaléla wu.</verse>
				<verse number="9">Vári omwaléla wenesha, wiwo onamwaléla atchu othene óvolowa mwilaponi ya vathi.</verse>
				<verse number="10">Ári mwilaponi ya vathi, nave elapo yápachushiwe ti Yowo, nave elapo heyámusuwenlesha Yowo.</verse>
				<verse number="11">Árwa wa sawe sa Yowo mekhiye, nave awawe a mwanene mekhiye heyámwakhenle Yowo.</verse>
				<verse number="12">Nyenya othene yawo yámwakhenle, wa yawo ávaha ikuru sa okhala anamwane a Muluku, wa yaworu enaroromela mu nsina nawe:</verse>
				<verse number="13">yawo heyáyariwe n’nikhami, nari ni okhwela wa mwíli wa’nama, nari ni okhwela wa mutchu, nyenya wa Muluku.</verse>
				<verse number="14">Nave Masu yákhala mwíli wa’nama, ekilatheya véri va hiyo, nave náhona nchichimiho nawe, nchichimiho ntoko na óyariwa mekhiye a Atithi, ósareya ikharari ni eparipari.</verse>
				<verse number="15">Yohane áherela namona sa Yowo, akhuwela wi, Ola ti Yowo kálonchaka sa Yowo, Órwa owo vachuli vaka ákhala vahólo vaka; ntakhara ákhala ópacherya a miyo.</verse>
				<verse number="16">Ntakhara mwa osareya wawe náhakhela hiyo othene, ni ikharari sawakakhanyihana ni ikharari.</verse>
				<verse number="17">Ntakhara malamulo yávahiwa mwa Mose; ikharari ni iparipari sárwa ni Yesu Kristu.</verse>
				<verse number="18">Havovo mutchu ámonne Muluku okhala wokhala; Mwana óyariwa mekhiye ókhala va nakhopeni a Atithi, Yola áthoriherya.</verse>
				<verse number="19">Nave owo ti namona a Yohane, aYuda yárumalaya wa yowo alipa‐ephepa ni alipa‐orepa ó Yerusalemu yamukohe yowo, We wáni?</verse>
				<verse number="20">Nave áhákhula, ohikhocha; emya wi, Tahi Kristu Miyo.</verse>
				<verse number="21">Nave yámukoha, Nki hai? We wá Eliya khwino? Álocha yowo, Miyo tahi Yowo. Wá mulipa‐miririmo’wo khwino? Ákhula yowo, Hoe.</verse>
				<verse number="22">Ntakhara awe yáhi wa yowo, We wáni? wi nikokiherye masu wa yawo yán’rumme hiyo. Onalocha sheni sa weyo mekhá?</verse>
				<verse number="23">Áhi, Ká masu a ókhuwela mu’takhwani, Lukamihani ephiro ya Pwiya, ntoko álonchiye Yesaya Mulipa‐miririmo’wo.</verse>
				<verse number="24">Nave órummwa’wo yári a wa aFarisi.</verse>
				<verse number="25">Nave yámukoha, yi wa yowo, Nyenya hai onabatisá, ohiri Kristu, nari Eliya, nari Mulipa‐miririmo?</verse>
				<verse number="26">Yohane áwakhula, ii, Miyo kinnabatisa ni mahi: véri va nyuwo vannemela yowo muhinamusuwelanyu, ti órwa owo vachuli vaka,</verse>
				<verse number="27">yowo nkinaphwanela omutaphulela mukwachala wa esapato awe.</verse>
				<verse number="28">Itchu iha séreiye m’Betaniya okhopela wa Yordano, wiwo Yohane ábatisiye’wo.</verse>
				<verse number="29">Omelo aya áhona Yesu arikimorwa wa yowo, alocha, Ona mwana a epuchepuche a Muluku yowo anavíha’vo yotcheka’ya ya elapo ya vathi!</verse>
				<verse number="30">Yowo kálonchaka sa Yowo, Vachuli vaka vannorwa mutchu yowo ákhanle vahólo vaka: wi ári ópacherya a miyo.</verse>
				<verse number="31">Nave nkámusuwenle Yowo; nyenya wi onihiwe wa Israyeli, ntakhara a ela miyo kárwa orwa‐obatisa ni mahi.</verse>
				<verse number="32">Nave Yohane áherela namona, ii, Kihona Munepa orikimkhuruwa orwela wirimu ntoko epompa; okhalaru va Yowo.</verse>
				<verse number="33">Nave nkámusuwenle Yowo, nyenya ákirumale owo orwa‐obatisa ni mahi, yola álocha ni Miyo, Yowo onarwa‐wona Munepa orikimmukhu?-?ruwela, okhala va Yowo, yola tóbatisa ni Munepa Wawéla.</verse>
				<verse number="34">Nave kihona miyo, nave kinnerela namona wi Mwana a Muluku ti Yola.</verse>
				<verse number="35">Woshishelo aya’tho ámwemela Yohane ni eli a óhuserya’we;</verse>
				<verse number="36">nave voweha Yesu arikimwecha, áhi, Ona Mwana a epuchepuche a Muluku!</verse>
				<verse number="37">Nave óhuserya eli awo yáhiwa yowo arikimlocha, etchara Yesu.</verse>
				<verse number="38">Nyenya Yesu árukunuwa, óna yawo erikimmutchara, alochano, Munakhwela sheni? Nave yáhi wa Yowo, Rabi (ti olocha votaphulela, Muhusiha), munakhala wowi?</verse>
				<verse number="39">Álochano, Rwani mone. Vavo yárwa yona wiwo ákhaliye; ekhala ni Yowo nihiku nenlo: vári ntoko ora anekhumi.</verse>
				<verse number="40">Andreya munnawe a Simoni Petro ári mmoha a eli yawo, yiwale Yohane, emutchara Yowo.</verse>
				<verse number="41">Ápachenrye yowo ophwanya munnaweru, Simoni, alochano, Nóphwanya hiyo Mesiya (ti otaphulela Kristu).</verse>
				<verse number="42">Ámukeriha yowo wa Yesu. Ámuwehiliye áhi, Ori Simoni mwana a Yohane, onarwa‐otchuwiwa wi wá Kefa (ti otaphulela Petro).</verse>
				<verse number="43">Woshishelo aya ákhwela okhuma oya o Galileya, aphwanya Filipo. Nave Yesu álochano, Tchara Miyo.</verse>
				<verse number="44">Nyenya Filipo ári a o Betsaida, etchoko ya Andreya ni Petro.</verse>
				<verse number="45">Filipo áphwanya Natanayeli, alochano, Yowo Mose ámurempiye m’malamulo, ni alipa‐miririmo, nómphwanya, ti Yesu mwana a Yosefe a o Nazarete.</verse>
				<verse number="46">Natanayeli áhi wa yowo, Mano o Nazarete onawerya orwela etchu yaphama? Filipo álochano, Rwa wone.</verse>
				<verse number="47">Yesu áhona Natanayeli arikimorwa wa Yowo, alocha sa Yowo, Ona, muIsrayeli tchiriene, mwa yowo hemwamomo owoka!</verse>
				<verse number="48">Natanayeli álochano, Munakisuwela miyo opacherya wowi? Yesu áhákhula ii wa yowo, Filipo ahiwitchanne, wákilanthá vathi va mukúkhu vale, káwona weyo.</verse>
				<verse number="49">Natanayeli ámwakhula, Rabi, Nyuwo mwá Mwana a Muluku, mwá mwene a Israyeli.</verse>
				<verse number="50">Yesu áhákhula ii wa yowo, Ntakhara káhi wa weyo wi káwona vathi va mukúkhu onnaroromela? onarwa‐wona sopwaha iha.</verse>
				<verse number="51">Nave álochano, Tchiriene, kinalocha ni nyuwo, munarwa‐mona erimu yohuleya, ni angelo a Muluku ewelaka nave ekhuruwelaka va Mwana a mutchu.</verse>
			</chapter>
			<chapter number="2">
				<verse number="1">Nave nihiku naneraru vári othela m’Kana a m’Galileya; nave Yesu amannya yári wiwo.</verse>
				<verse number="2">Nave Yesu’tho ni óhuserya’we yáhitchaniwa wuthelani iwo.</verse>
				<verse number="3">Nave vothowa vinyo, Yesu amannya yálochano, Hiyanono vinyo.</verse>
				<verse number="4">Álochano Yesu, Muthiana, ti sheni ni weyo ni Miyo? elukuluku aka hephiyale.</verse>
				<verse number="5">Amannya yálocha wa amiravo, Etchu yeyo aniriye aloche wa nyuwo, erani.</verse>
				<verse number="6">Nave vári vavo mino ya maluku mithanu na mmoha yawiyathiwa’wo ntoko mwa méliheryo a aYuda, yothene ya mieryo mili nari miraru.</verse>
				<verse number="7">Yesu álochano, Sarihani mino eyo ni mahi.</verse>
				<verse number="8">Esariha chichichi. Nave álochano, Rikani hihano, nave kerihani wa mutokwene a yólya. Nave yawo yákusha.</verse>
				<verse number="9">Nyenya mutokwene owo álawihaliye mahi óthatuwa vinyo awo, nave hásuwenle wiwo árwenliye’wo (nyenya amiravo yawo yárinke mahi), mutokwene owo áhitchana mulipa‐othela,</verse>
				<verse number="10">alochano, Atchu othene ennapacherya wiyathi vinyo ósiva; nave atchu ewun?-?ryeru, vavo mukina óhisiva; nyenya weyo wokhapelela vinyo ósiva ophiyerya hihano vava.</verse>
				<verse number="11">Yopacherya ela ya ineneryo sawe Yesu énriye m’Kana a m’Galileya óniha nchichimiho nawe; nave óhuserya’we yároromela mwa Yowo.</verse>
				<verse number="12">Sivinre iha ákhuruwela o Kapernaumu, Yowo ni amannya, ni annawe, ni óhuserya’we, akhala wiwo mahiku awalakhanyeya.</verse>
				<verse number="13">Nave Paskha a aYuda áhachamela, nave Yesu áwela, oya o Yerusalemu.</verse>
				<verse number="14">Nave áphwanya mu empa ya Muluku ótumiha inyope ni ipuchepuche ni ipompa, ni awakakhanya icharama erikimkilathi vathi.</verse>
				<verse number="15">Nave ávathannyiye ewashushu ya mikoi, ákumiha othene mu’mpa ya Muluku’mmo, ni ipuchepuche ni inyope; ayéha icharama sa alipa‐awakakhanya’wo, apirikisha ihasari;</verse>
				<verse number="16">ii wa yawo ótumiha ipompa, Víhani’mo iha mwenno; muhereke empa ya Atithaka empa ya marocha.</verse>
				<verse number="17">Óhuserya’we yáhupuwela wi wárepiwa, Mvai wa va empa’nyu wokilya miyo.</verse>
				<verse number="18">Ntakhara awe aYuda yáhákhula yi wa Yowo, Munanoniherya hiyo eneneryo tani, wi munnera iha?</verse>
				<verse number="19">Yesu áhákhula ii wa yawo, Mwaryani empa ya Muluku ela, nave mahiku mararu kinarwa‐kivíha.</verse>
				<verse number="20">Vavo aYuda yáhi, Miyakha makhumi masheshe ni mithanu na mmoha empa ya Muluku ela yámmakiwaru, nave Nyuwo munarwa‐mvíha m’mahiku mararu?</verse>
				<verse number="21">Nyenya yola álocha sa empa ya Muluku ya mwíli awe.</verse>
				<verse number="22">Ntakhara awe ávíhiwiye wa okhwa, óhuserya’we yáhupuwela wi álocha ela; nave yároromela yorepa, ni masu yawo Yesu álonchiye.</verse>
				<verse number="23">Nyenya áriye m’Yerusalemu va Paskha, va yólya, anchipale yároromela mu nsina nawe, vawona ineneryo sawe énriye iha.</verse>
				<verse number="24">Nyenya Yesu hároromenle yawo wi akhaleno, ntakhara ásuwela Yowo atchu othene,</verse>
				<verse number="25">ntakhara’tho hámuthowile mukina erele namona sa mutchu; vawi ásuwela Yowo mekhiye yeyo yári mwa mutchu.</verse>
			</chapter>
			<chapter number="3">
				<verse number="1">Nyenya vári mutchu a aFarisi, nsina nawe Nikodemo, mutokwene a a Ayuda.</verse>
				<verse number="2">Yola árwa wa Yesu ohiyu, nave áhi wa Yowo, Rabi, ninnasuwela wi Nyuwo mwá Muhusiha órwela wa Muluku; vawi havovo mutchu anawerya wera ineneryo iha muneranyu, Muluku ahikhanleno.</verse>
				<verse number="3">Yesu áhákhula ii wa yowo, Tchiriene, kinalocha ni weyo, mutchu áhiyariwa’tho, hawerya wona Omwene wa Muluku.</verse>
				<verse number="4">Nikodemo álocha ni Yowo, Mutchu anawerya hai oyariwa ari awuluvala? Mano anawerya ovolowa’tho m’mirimani mwa amannya ni oyariwa?</verse>
				<verse number="5">Yesu áhákhula, Tchiriene, kinalocha ni weyo, Mutchu áhiyariwa mwa mahi ni Munepa hawerya ovolowa omwene wa Muluku.</verse>
				<verse number="6">Yoyariwa m’mwílini wa’nama enakhala mwíli wa’nama, nave yoyariwa m’Munepani, enakhala munepa.</verse>
				<verse number="7">Ohitikhine ntakhara káhi wa weyo, Wayariwe’tho.</verse>
				<verse number="8">Etcheku ennopa wiwo enakhwelaya’wo, nave onniwa masu aya, nyenya honasuwela wiwo enarwelaya’wo, ni wiwo enayaya’wo; yawihihá ti mutchu yowo anayariwa mwa Munepa.</verse>
				<verse number="9">Nikodemo áhákhula ii wa Yowo, Iha oweryeya sinirihai?</verse>
				<verse number="10">Yesu áhákhula ii wa yowo, Ori muhusiha a Israyeli, nave honasuwela iha?</verse>
				<verse number="11">Tchiriene, kinalocha wa weyo, N’nalocha yeyo n’nasuwelahu, nave n’nerela namona sa yeyo nónnahu; nave namona ahu hamunakhela.</verse>
				<verse number="12">Kólélani sa vathi vano, nave hamunaroromela, ororomela munirihai, kólélani sa Wirimu?</verse>
				<verse number="13">Nave hawowo mutchu áwenle wirimu, nyenya Yowo ókhuruwa owo orwela wirimu, ti Mwana a mutchu, ókhala wirimu’wo.</verse>
				<verse number="14">Nave ntoko Mose áchukhula enowa mu’takhwani, wawihihá anirimchukhuliwa Mwana a mutchu</verse>
				<verse number="15">wi yowo anaroromela akhaleno okumi wohimala mwa Yowo.</verse>
				<verse number="16">Vawi Muluku ásivela elapo ya vathi wawihihá, wi ávaha Mwana’we óyariwa mekhiye, wi yowo anaroromela ahirimele, nyenya akhaleno okumi wohimala.</verse>
				<verse number="17">Vawi Muluku hárumale Mwana’we wilaponi ya vathi, wi athorihe elapo ya vathi, nyenya wi elapo ya vathi yavulushiwe ti Yowo.</verse>
				<verse number="18">Óroromela Yowo hanathorihiwa; óhiroromela óthorihiwa nari hihano, ntakhara haroromenle mu nsina na Mwana óyariwa mekhiye a Muluku.</verse>
				<verse number="19">Nyenya othoriha ti wu, wi omwaléla wárwa wilaponi ya vathi, nave atchu yásivela epiphi wopwaha omwaléla; vawi miteko aya yári yonanara.</verse>
				<verse number="20">Vawi mutchu yowo anera sonanara annichanano omwaléla, nave hanarwa wiwo ori omwaléla, wi enavanyihiwe miteko awe.</verse>
				<verse number="21">Nyenya awera eparipari annarwa wiwo ori omwaléla, wi miteko awe yoneye wi yáheriwa mwa Muluku.</verse>
				<verse number="22">Sivinre iho árwa Yesu ni óhuserya’we wilaponi ya Yudeya; nave wiwo árupelano’wo vamoha, abatisa.</verse>
				<verse number="23">Nave Yohane’tho ánabatisa mu Ainoni vakhiviru va Salemu, ntakhara vári mahi manchipale vavo: nave atchu yánaphiya’wo, enabatisiwa.</verse>
				<verse number="24">Vawi Yohane ahikerihiwe mu kariposo.</verse>
				<verse number="25">Vavo ványahuwa okohanakohana mwa óhuserya’we a Yohane ni mYuda sa méliheryo.</verse>
				<verse number="26">Nave yárwa wa Yohane, yi wa yowo, Rabi, Yole ári ni weyo okhopela wa Yordano, wámwerenlá namona, nkona yola anambatisa, nave atchu othene enamorwa wa Yowo.</verse>
				<verse number="27">Yohane áhákhula ii, Mutchu hanawerya wakhela etchu, yahivahiwa wa yowo orwela wirimu.</verse>
				<verse number="28">Nyuwo mekhinyu munakerela namona, wi káhi, Miyo tahi Kristu, nyenya wi kiri órummwa vahólo vawe va Yola.</verse>
				<verse number="29">Yowo orino mulipa‐otheliwa ori mulipa‐othela, nyenya mukhwawe a mulipa‐othela owo, awemelela ni omwiwelela, onnatheya otokotoko ntakhara a masu a mulipa‐othela owo: ntakhara awe otheya waka wiwo wokhwanela.</verse>
				<verse number="30">Yola anaphwanela wunnuwa, nyenya miyo kiyeve.</verse>
				<verse number="31">Yowo anarwela wirimu ori ópwaha othene: yowo ori a elapo ya vathi ori a elapo ya vathi, nave analocha sa elapo ya vathi.</verse>
				<verse number="32">Yowo anarwela wirimu ori ópwaha othene. Yeyo ónniye, íwa, annerela namona sa yelatho; nave hawowo mutchu anakhela namona’we.</verse>
				<verse number="33">Yowo ákhenle namona’we áheyerya’vo eneneryo awe, wi Muluku ori eparipari.</verse>
				<verse number="34">Vawi Yowo Muluku ámurummiye anuluma masu a Muluku: vawi hanavaha Munepa ni mweryo.</verse>
				<verse number="35">Atithi annasivela Mwana, amvaha itchu sothe sene mu ntatani mwawe.</verse>
				<verse number="36">Yowo anamuroromela Mwana owo orino okumi wohimala; nyenya yowo ahinamuroromela Mwana owo harwa‐ona okumi, nyenya esara ya Muluku enakhala va yowo.</verse>
			</chapter>
			<chapter number="4">
				<verse number="1">Ntakhara awe Apwiya ásuwenliye wi aFarisi yáhiwa wi Yesu áwera atchu alipa‐ohuserya, abatisa ompwaha Yohane</verse>
				<verse number="2">(nari Yesu hábatisale mekhiye nyenya óhuserya’we),</verse>
				<verse number="3">árwela o Yudeya, aya’tho o Galileya.</verse>
				<verse number="4">Nave wári wi avire véri va Samariya.</verse>
				<verse number="5">Ntakhara awe árwa witchokoni ya Samariya, nsina naya Sukari, vakhiviru va mwélapo yowo Yakobo ávahiliye mwana’we Yosefe:</verse>
				<verse number="6">nave vavo vári ehime ya Yakobo. Nave Yesu, vawi ávela ni mukwaha’we ákilathi wawihihá vehimeni. Wári ntoko ora anethanu namoha.</verse>
				<verse number="7">Wárwa muthiana ókhuma m’Samariya orwa‐orika mahi. Yesu álochano, Okivahe Miyo kiwurye.</verse>
				<verse number="8">Vawi óhuserya’we yáchimula oya witchokoni wi yathume yólya.</verse>
				<verse number="9">Vavo muthiana a m’Samariya álochano, Orimwi hai wi Nyuwo, muri mYuda, munnaveka wa miyo owurya, kiri muthiana mSamariya? (vawi aYuda hayéchelanano aSamariya).</verse>
				<verse number="10">Yesu áhákhula ii wa yowo, Wasuwenleke weyo yamahala ya Muluku, ni Yowo analocha ni weyo, Okivahe miyo kiwurye, okámukoha Yowo, nave akahóvaha mahi ókumi.</verse>
				<verse number="11">Muthiana owo álochano, Pwiya nari yorikela mahi hamwinono, nave ehime eri yawisha; nave anarwela wowi mahi ókumi yawo murianyuno?</verse>
				<verse number="12">Khwino muri mtokotoko opwaha Atithihu Yakobo yowo ánivahile ehime ela, awurya’mo yowo mekhiye, ni anamwane awe, ni sokukhula sawe?</verse>
				<verse number="13">Yesu áhákhula ii wa yowo, Mutchu yowo anawurya mahi ala anarwa‐avoliwa’tho ntchanana;</verse>
				<verse number="14">nyenya yowo anarwa‐awurya mahi yawo kiniriaka kimvahe harwa‐avoliwa ntchanana mahiku othene; nyenya mahi awo yawo kiniriaka kimvahe enarwa‐ekhala mwa yowo ehime ya mahi ópiluwela wukumini wohimala.</verse>
				<verse number="15">Muthiana owo álocha wa Yowo, Apwiya, kivaheni miyo mahi yawo, wi kihivoliwe ntchanana, nari kihirwe wino orwa‐orika.</verse>
				<verse number="16">Yesu álocha wa yowo, Hawe, wamwitchane iyá, orwe wino.</verse>
				<verse number="17">Muthiana áhákhula ii wa Yowo, Nkinono iyaka. Yesu álochano, Wolocha phama, wi mulopwana nkinono;</verse>
				<verse number="18">vawi wokhalano alopwana athanu; nave yowo onakhaláno hihano hari iyá: ela wolocha eparipari.</verse>
				<verse number="19">Muthiana álochano, Apwiya, kinnaróra wi muri Mulipa‐miririmo.</verse>
				<verse number="20">Makholo ahu yáthamala m’mwakoni ola; nave nyuwo munalocha, wi m’Yerusalemu muri nipuro nophwanela othamalela’mo atchu.</verse>
				<verse number="21">Yesu álochano, Nkakiwiryane Miyo, muthiana we, wi mahiku annorwa, yawo hamurwa‐muthamala Atithi nari m’mwakoni ola, nari m’Yerusalemu.</verse>
				<verse number="22">Nyuwo munathamala yeyo muhinasuwelanyu; hiyo n’nathamala yeyo n’nasuwelahu; wi ovulusha onarwela wa aYuda.</verse>
				<verse number="23">Nyenya annorwa mahiku, nave ákhala hihano, yawo alipa‐othamala eparipari enarwa‐ethamala Atithi m’munepani ni mwiparipari: vawi Atithi anakhwela awihiha ekhale alipa‐othamala’we.</verse>
				<verse number="24">Muluku ti Munepa: nave óthamala Yowo enaphwanela omuthamala m’munepani ni mwiparipari.</verse>
				<verse number="25">Muthiana álochano, Kinnasuwela wi Mesiya annorwa (ótchuwiwa Kristu): aniriye arwe yola, anarwa‐an’léla sothe sene.</verse>
				<verse number="26">Yesu álochano, Miyo awuluma ni weyo ká Yowo.</verse>
				<verse number="27">Nave vavo yárwa óhuserya’we; etikhina wi ámuluma ni muthiana; nyenya havovo mukina áriye, Munakhwela sheni?nari, munulumano sheni?</verse>
				<verse number="28">Vavo muthiana áhiya muno awe, arowa witchokoni, alocha ni atchu,</verse>
				<verse number="29">Hankeni wino mwamone mutchu, yowo ákilénle itchu sothe sene kénraka: yola manki hari Kristu?</verse>
				<verse number="30">Yákhuma yawo mwitchokoni nave yámorwa wa Yowo.</verse>
				<verse number="31">Velukuluku yela óhuserya’we yámukoha Yowo, ni olocha, Rabi, lyani.</verse>
				<verse number="32">Nyenya Yowo áhi wa yawo, Miyo kirino yólya yeyo muhinasuwelanyu.</verse>
				<verse number="33">Ntakhara awe óhuserya yálocha mukina ni mukhwawe, Khwino ókhala’vo mukina ámuruhenrye Yowo yólya?</verse>
				<verse number="34">Yesu álochano, Yólya aka ti yawi kere okhwela wa Yowo ákirumale Miyo, ni oveliha muteko awe.</verse>
				<verse number="35">Hamunalocha nyuwo, wi, Yohala mieri misheshe, nave mahiku óhacha enaphiya? Onani kinalocha wa nyuwo, Welihani mitho anyu, muwehe m’machani, wi mohéla khalai ophiyerya mahiku óhacha.</verse>
				<verse number="36">Mulipa‐ohacha annaliveliwa, athukumanyerya yawima wukumini wohimala; wi mulipa‐wala owo atheye vamoha ni mulipa‐ohacha owo.</verse>
				<verse number="37">Vawi mummo yolocha eyo eri eparipari, Awala ti mukina, óhacha ti mukina’tho.</verse>
				<verse number="38">Miyo káhorumani nyuwo ohacha yeyo mwaháphare?-?nlanyu’vo muteko; akina yáphara muteko, nave nyuwo movolowa muteko aya.</verse>
				<verse number="39">Nave mwitchokoni mule atchu aSamariya anchipale yároromela mwa Yowo ntakhara a masu a muthiana, awerela namona owo, wi, Ákiléla miyo itchu sothe sene kénraka.</verse>
				<verse number="40">Ntakhara awe aSamariya yárúlaya wa Yowo, yámukoha akhaleno; nave ákhala wiwo mahiku meli.</verse>
				<verse number="41">Nave anchipale ópwaha yároromela ntakhara a masu awe:</verse>
				<verse number="42">nave yálocha wa muthiana, wi, Hihano han’naroromela ntakhara a wuluma wá: vawi nihiwa hiyo mkhatihu, nave ninnasuwela wi Mvulusha a elapo ya vathi ti Yola tchiri.</verse>
				<verse number="43">Nyenya vavinre mahiku meli awo ávinya wiwo oya o Galileya.</verse>
				<verse number="44">Vawi Yesu mekhiye áherela namona wi, Mulipa‐miririmo hanono nchichimiho mwilaponi yowannyawe.</verse>
				<verse number="45">Ntakhara awe árúliye o Galileya, aGalileya yámwakhela Yowo, yonnaya sothe sene énriye m’Yerusalemu va yólya; vawi yawo’tho yáya o yólya.</verse>
				<verse number="46">Ntakhara awe Yesu árwa’tho o Kana a Galileya, wiwo átatunshiye’wo mahi okhala vinyo. Nave wári mutokwene mukina a mwene, mwana’we ámwicheliwa m’Kapernaumu.</verse>
				<verse number="47">Yola, íwaliye wi Yesu órwela o Yudeya aphiya o Galileya, áya wa Yowo, amveka wi akhuruwe, wi apenushe mwana’we; vawi ámokhwa.</verse>
				<verse number="48">Vavo Yesu áhi wa yowo, Mwáhona ineneryo ni sotikiniha, hamurwa‐muroromela.</verse>
				<verse number="49">Mutokwene owo álocha wa Yowo, Apwiya, khuruwani ahikhwile mwana’ka.</verse>
				<verse number="50">Yesu álochano, Hawe, mwaná ori mukumi. Mutchu’wo ároromela masu yawo Yesu álonchiyeno, arowa.</verse>
				<verse number="51">Nave arikimkhuruwa, akapuro awe yákumanano, elocha, wi, Mwaná ori mukumi.</verse>
				<verse number="52">Ntakhara awe áhakoha yawo ora aya ápachenryiye openuwa. Vavo yáhi wa yowo, wi, Osilo, ora anethanu nawili nepwesha ámuhiya.</verse>
				<verse number="53">Ntakhara awe atithi awo ásuwela wi ti ora yowo Yesu álonchiyeno, Mwaná ori mukumi; nave ároromela yowo mekhiye ni a va emusi awe othene.</verse>
				<verse number="54">Ela ti eneneryo yanawili’tho Yesu énriye, arwenle o Yudeya, ni ovolowa m’Galileya.</verse>
			</chapter>
			<chapter number="5">
				<verse number="1">Sivinre iha vári yólya ya aYuda; nave Yesu áwela oya o Yerusalemu.</verse>
				<verse number="2">Nyenya vári ntchacha m’Yerusalemu va mukhorani wa ipuchepuche, notchuwiwa mu eHebri Betesda, n’ri ni mikotcha mithanu.</verse>
				<verse number="5">Nyenya vári mutchu mukina vavo, ári mu wicheliwa wawe miyakha makhumi mararu owapula mithanu na miraru.</verse>
				<verse number="6">Yesu, vawona yowo arikimkona, nave ásuwela wi áhihihá mahiku manchipale hihano, álochano, Onnakhwela openushiwa?</verse>
				<verse number="7">Awicheliwa owo áhákhula, Apwiya, nkinono ókiyathi miyo mu’tchachani, vothe vene mahi anotoweliwaya; nyenya kirikimorwa miyo, mukina annakhuruwa vahólo va miyo.</verse>
				<verse number="8">Yesu álochano, Nkavinya, tesha nipha ná, weche.</verse>
				<verse number="9">Nave vavo mutchu’la ápenuwa, atesha nipha nawe, écha.</verse>
				<verse number="10">Nyenya nihiku nenlo nári na Sabata. Ntakhara awe aYuda yálochano mulipa‐openushiwa owo, Ti Sabata, nave honemyereryiwa wa weyo otesha nipha ná.</verse>
				<verse number="11">Nyenya yola áwakhula, Yowo ákipenunshe miyo, yola áhi wa miyo, Tesha nipha ná, weche.</verse>
				<verse number="12">Yámukoha yowo, Mutchu’wo pani ólocha ni weyo, Tesha nipha ná, weche?</verse>
				<verse number="13">Nyenya mulipa‐openushiwa owo hásuwenle wi khwino tani; vawi Yesu ávinya’vo ómáléne, vawi vári atchu anchipale va nipuroni vale.</verse>
				<verse number="14">Sivinre iha Yesu ámphwanya yowo mu’mpa ya Muluku, ii wa yowo, Nkona, wopenushiwa; ohitcheke’tho, wi etchu yonanara eni yeremwereya ni weyo.</verse>
				<verse number="15">Mutchu ávinya, aléla aYuda, wi ti Yesu yowo ámpenunshe.</verse>
				<verse number="16">Nave ntakhara a ela aYuda yáhosha Yesu, ntakhara áhera iha nihiku na Sabata.</verse>
				<verse number="17">Nyenya Yesu áwakhula, Atithaka annaphara muteko ophiyerya hihano, nave Miyo kinnaphara muteko.</verse>
				<verse number="18">Ntakhara a ela aYuda yáhachererya okhwela omwipha, tahi ntakhara oroharu nihiku na Sabata, nyenya’tho anamwera’tho Muluku Atithinnya a Yowo mekhiye; ísera ólikana ni Muluku.</verse>
				<verse number="19">Vavo Yesu áhákhula ii wa yawo, Tchiriene, kinalocha wa nyuwo, Hanawerya Mwana wera etchu va mekhiye, nyenya yeyo anoniye Atithi éraka, taneriye. Vawi itchu sene Yowo aneriye, hiho Mwana’tho anerela mummo.</verse>
				<verse number="20">Vawi Atithi anasivela Mwana, amoniha sothe sene aneriye mekhiye: nave anarwa‐amoniha miteko yopwaha ela, wi mwatikhine.</verse>
				<verse number="21">Vawi ntoko Atithi annavíha alipa‐okhwa, ávaha okumi, hihátho Mwana annavaha okumi yawo anakhweliye.</verse>
				<verse number="22">Vawi Atithi hanathoriharu mutchu, nyenya áveléla othoriha wothe wene wa Mwana,</verse>
				<verse number="23">wi othene yachichimihe Mwana, ntoko enachichimiheryaya Atithi. Óhichichimiha Mwana hanachichimiha Atithi Yowo ámurumme.</verse>
				<verse number="24">Tchiriene, kinalocha wa nyuwo, wi yowo aniwa masu aka, ni ororomela Yowo ákirumme Miyo, orino okumi wohimala, nave hanaya wuthorihani, nyenya órwela wukhwani, avolowa mukumini.</verse>
				<verse number="25">Tchiriene, kinalocha wa nyuwo, wi mahiku annorwa, nave ákhala hihano, yawo alipa‐okhwa enarwa‐yiwa masu a Muluku; nave yawo awiwa enarwa‐ekhala ni okumi.</verse>
				<verse number="26">Vawi ntoko Atithi ari ni okumi mwa Yowo mekhiye, hihá’tho ávaha wa Mwana okhala ni okumi mwa Yowo mekhiye;</verse>
				<verse number="27">nave ámvaha yowo ikuru sawera mulachu, vawi ori Mwana a mutchu.</verse>
				<verse number="28">Muhitikhine ni ela wi nihiku ninnorwa, nenlo othene ari m’mahiyeni enarwa‐yiwa masu awe,</verse>
				<verse number="29">ekhuma, yawo yénre saphama, wuvinya’tho wa okumi; nyenya yawo yénre sonanara, wuvinya’tho wa othoriha.</verse>
				<verse number="30">Nkinawerya wera etchu wa Miyo mekhaka: ntoko mummo kiniwelaka kinnathoriha; nave othoriha waka ori ekhaikhai; ntakhara nkinatchara okhwela waka, nyenya okhwela wa Yowo ókiruma Miyo.</verse>
				<verse number="31">Kérela namona sa Miyo mekhaka, namona aka hari éparipari.</verse>
				<verse number="32">Awerela namona sa Miyo ti mukina; nave kinnasuwela wi namona yowo anakereliye Miyo ori éparipari.</verse>
				<verse number="33">Nyuwo mwáruma wa Yohane, nave yowo áherela namona éparipari.</verse>
				<verse number="34">Nave Miyo nkinakhela namona wa mutchu: nyenya kinalocha iha, wi nyuwo mwavulushiwe.</verse>
				<verse number="35">Yola ári onyari wovarela ni wawarya; nave nyuwo mwákhwela ohakalalela mu omwaléla wawe tonto.</verse>
				<verse number="36">Nyenya Miyo kirino namona ópwaha a Yohane: vawi miteko yeyo Atithi ákivahiliye kikutchule, miteko yeyo kineraka enakerela namona, wi Atithi ókiruma Miyo.</verse>
				<verse number="37">Nave Atithi ókiruma owo, Yola ókerela Miyo namona.</verse>
				<verse number="38">Hamwíwaleru masu awe akhweya woneya wawe hamónne. Nave hamwinono masu awe ókhala mwa nyuwo; ntakhara wi yowo Yola ámurummiye, nyuwo hamunamuroromela Yowo.</verse>
				<verse number="39">Munnálikhela mu sorepiwa, ntakhara munera wi mummo mokhalano okumi wohimala; nave ókerela Miyo namona ti yawo mkhataya;</verse>
				<verse number="40">nave hamunakhwela orwa wa Miyo, wi mwakhaleno okumi.</verse>
				<verse number="41">Mahala nkinakhela wa atchu.</verse>
				<verse number="42">Nyenya kinnosuwelani nyuwo, wi hamwinono osivela wa Muluku mwa nyuwo mekhinyu.</verse>
				<verse number="43">Korwa Miyo mu nsina na Atithaka, nave hamunakakhela Miyo: arwa mukina mu nsina nawe na yowo mwanene, yola munarwa‐m’mwakhela.</verse>
				<verse number="44">Muni muwerye hai nyuwo ororomela, ntakhara munakhela mahala mukina ni mukina mukhwawe; nave mahala órwela wa Muluku mekhiye hamunakhwela?</verse>
				<verse number="45">Muhere wi Miyo kinohelelani nyuwo wa Atithi: okhala awohelelani, ti Mose, yowo munamuthamalanyu.</verse>
				<verse number="46">Vawi mwároromenleke Mose, mukároromela Miyo; vawi yola árepela sa Miyo.</verse>
				<verse number="47">Nyenya mwáhiroromela sorepa sa yola, ororomela masu aka muni mwerehai?</verse>
			</chapter>
			<chapter number="6">
				<verse number="1">Sivinre iha ávinya Yesu orowa okhopela wa’nia ya Galileya, ti ya Tiberiya.</verse>
				<verse number="2">Nave muloko mtokotoko wa atchu wámutchara Yowo, ntakhara yáhona ineneryo hiho énriye va alipa‐wicheliwa.</verse>
				<verse number="3">Nyenya Yesu áwela o mwakoni, akilathi wiwo vamoha ni óhuserya’we.</verse>
				<verse number="4">Nave Paskha, yólya ya aYuda, yáhachamela.</verse>
				<verse number="5">Vavo Yesu, voweliha mitho awe, ni wona wi muloko mtokotoko onamorwa wa Yowo, álocha wa Filipo, N’nathuma wowi epau wi yalye ala?</verse>
				<verse number="6">Nyenya álocha ela wi amwehe; vawi ásuwela mekhiye yeyo aniriye ére.</verse>
				<verse number="7">Filipo ámwakhula, Ipau sa irupiya sa meya masana meli hesákhwanela yawo, wi othene yeremolya vakhani.</verse>
				<verse number="8">Mmoha a óhuserya’we Andreya, munnawe a Simoni Petro, álocha ni Yowo,</verse>
				<verse number="9">Vari mmiravo vava, yowo orinono ipau thanu, ni asihopa eli; nyenya manki iha siri sheni wa anchipale awihiha?</verse>
				<verse number="10">Yesu áhi, akilathiheni atchu vathi. Nave vári manashi manchipale va nipuroni’vo. Vavo alopwana’wo yákilathi, vowalakhanya ti ntoko masana makhumi mathanu.</verse>
				<verse number="11">Vavo Yesu ákusha ipau iho; nave athamanle, akawela yawo ókilathi vathi; hihá’tho ni asihopa, ntoko mummo yákhwelelaya.</verse>
				<verse number="12">Nave evonne, álocha wa óhuserya’we, Khupani inyenyeri sohala wi vahikhale etchu eniyehiwe.</verse>
				<verse number="13">Vavo yákhupa, esarya makali khumi na meli ni inyenyeri sa ipau thanu iho sa sevada, hiho sáhalenle yawo yályile awo.</verse>
				<verse number="14">Ntakhara awe, atchu, vawona eneneryo yeyo énriye, yálocha wi, Yowo ti mulipa‐miririmo tchiri anorwa mwilaponi ya vathi.</verse>
				<verse number="15">Vavo Yesu, vosuwelasha wi enahawela orwa omphara, wi emvoshe omwene, ávinya’tho orowa o mwakoni va mekhiye.</verse>
				<verse number="16">Nyenya vophiya oshekuwa, óhuserya’we yákhuruwela o’nia;</verse>
				<verse number="17">nave yávolowilaya m’mwacheyani, yámula?-?puwa enia oya o Kapernaumu. Nave wilale vavo, nyenya Yesu ahirúleru wa yawo.</verse>
				<verse number="18">Nave enia yámurwela ntakhara a etcheku etokotoko yeyo yópa’wo.</verse>
				<verse number="19">Nave yótowenlaya ntoko mastadiya makhumi meli ni mathanu akhweya makhumi mararu, yáhona Yesu arikimwecha va’nia, ni wachamela mwacheya; nave yáhóva.</verse>
				<verse number="20">Nyenya Yowo álochano, Ti miva; muhóve.</verse>
				<verse number="21">Vavo yáhemya omwakhela m’mwacheyani; nave vavo mwacheya owo áphiya o mokoni wiwo yáyaya’wo.</verse>
				<verse number="22">Woshishelo aya muloko wa atchu yowo wemenle okhopela wa’nia wáhona wi havovo mwacheya mukina nyenya mmoha, ni wi Yesu hávoloiye vamoha ni óhuserya’we m’mwacheyani’mmo, nyenya óhuserya’we yáchimula va mekhaya;</verse>
				<verse number="23">nyenya yárwela amwacheya akina o Tiberiya, vakhiviru va nipuroni vavo yályilaya’vo epau Yesu áthamanliye;</verse>
				<verse number="24">ntakhara awe muloko wa atchu wonnaya wi Yesu havovo, ni óhuserya’we havovo, yawo mekhaya yávolowa mu amwacheyani awo erwa o Kapernaumu, erikimmwavya Yesu.</verse>
				<verse number="25">Nave yámphwannyaya okhopela iwo wa’nia, yáhi wa Yowo, Rabi, mwárúle wenno lini?</verse>
				<verse number="26">Yesu áhákhula yawo ii, Tchiriene, kinalocha ni nyuwo, Munakavya Miyo, tahi ntakhara mwáhona ineneryo, nyenya ntakhara mwálya epau, m’vona.</verse>
				<verse number="27">Pharani muteko tahi ntakhara a yólya yeyo enapahuwa, nyenya a yólya yeyo enaphara murima ophiyerya okumi wohimala, yeyo Mwana a mutchu aniriye ovaheni nyuwo: vawi yowo Atithi, ti Muluku, ámweyerya eneneryo.</verse>
				<verse number="28">Vavo yáhi wa Yowo, Nahere sheni, wi nere miteko ya Muluku?</verse>
				<verse number="29">Yesu áhákhula ii wa yawo, Muteko wa Muluku tula, wi muroromele Yowo Yola ámurummiye.</verse>
				<verse number="30">Ntakhara awe yáhi wa Yowo,</verse>
				<verse number="31">Nave munera eneneryo tani, wi none ni wororomelani? munera sheni? Atithihu yálya mana mu’takhwani; ntoko worepiwa, Epau yorwela wirimu áhávaha yawo olya.</verse>
				<verse number="32">Ntakhara awe Yesu áhi wa yawo, Tchiriene, kinalocha wa nyuwo, Tahi Mose yowo óvahileni nyuwo epau ya wirimu; nyenya Atithaka annovahani nyuwo epau yeparipari ya wirimu.</verse>
				<verse number="33">Vawi epau ya Muluku tiyo yokhuruwa orwela wirimu ni ovaha okumi wa elapo ya vathi.</verse>
				<verse number="34">Vavo yáhi wa Yowo, Apwiya, Nivaheni hiyo epau ela mahiku othene.</verse>
				<verse number="35">Yesu áhi wa yawo, Miyo ká epau yokumi; yowo anarwa wa Miyo harwa‐avoliwa etala, ni yowo anaroromela Miyo harwa‐avoliwa ntchanana mahiku othene.</verse>
				<verse number="36">Nyenya káhi wa nyuwo, wi nari mukónne, hamunaroromela.</verse>
				<verse number="37">Etchu yeyo Atithi ákivahiliye Miyo enarwa‐erwa wa Miyo; nave yowo anarwa wa Miyo nkirwa‐kimuriha yowo okhwipi.</verse>
				<verse number="38">Ntakhara kókhuruwa wirimu, tahi wi kere okhwela waka, nyenya okhwela wa Yowo ákirumme Miyo.</verse>
				<verse number="39">Nyenya okhwela wa Yowo ákirumme Miyo ti wu, wi sa ela yothene ákivahiliye Miyo kihirihe’wo etchu, nyenya kivíhe nihiku nokutchula.</verse>
				<verse number="40">Vawi okhwela wa Atithaka ti wu, wi mutchu yowo anaweha Mwana, ni omuroromela Yowo, akhaleno okumi wohimala; nave Miyo kinarwa‐kimvíha yowo nihiku nokutchula.</verse>
				<verse number="41">Ntakhara awe aYuda yáchenyerya sa Yowo, ntakhara áhi, Miyo ká epau yokhuruwa wirimu.</verse>
				<verse number="42">Nave yawo yálocha, Tahi Yesu ola, mwana a Yosefe, atithinnya ni amannya ninnásuwela? Hai analochiye hihano, wi kókhuruwa wirimu?</verse>
				<verse number="43">Yesu áhákhula ii wa yawo, Muhichénye mukina ni mukhwawe.</verse>
				<verse number="44">Havovo mmoha anawerya orwa wa Miyo nyenya Atithaka ókiruma Miyo yampurula yowo; nave Miyo kinarwa‐kimvíha nihiku nokutchula.</verse>
				<verse number="45">Yorepiwa mwa alipa‐miririmo, Nave enarwa‐ekhala othene óhusihiwa ti Muluku, Mutchu yowo íwale wa Atithi, ahuserya, annorwa wa Miyo.</verse>
				<verse number="46">Tahi wi mutchu mukina ohona Atithi, nyenya Yowo ori órwela wa Muluku, Yowo ohona Atithi.</verse>
				<verse number="47">Tchiriene, kinalocha ni nyuwo, Yowo anaroromela orino okumi wohimala.</verse>
				<verse number="48">Miyo ká epau yokumi. Atithinyu yálya mu’takhwani, nave yáriméla.</verse>
				<verse number="49">Epau yokhuruwa wirimu tila, wi mutchu aneremolya ahiriméle.</verse>
				<verse number="50">Epau yokumi yeyo yákhuruwale wirimu, ti yomi.</verse>
				<verse number="51">Mutchu mukina alya epau ela, anarwa‐akhala ni okumi wohimala. Ahe, nave epau yeyo kiniriaka kimvahe Miyo, ti enama ya mwíli aka, ekhale okumi wa elapo ya vathi.</verse>
				<verse number="52">Vavo aYuda yáhakasihana mukina ni mukhwawe ni olocha, Yola owerya anirihai onivaha hiyo olya enama ya mwíli awe?</verse>
				<verse number="53">Ntakhara awe Yesu áhi wa yawo, Tchiriene, kinalocha ni nyuwo, Mwáhilya enama ya Mwana a mutchu ni owurya nikhami nawe, hamwinono okumi mwa nyuwo mekhinyu.</verse>
				<verse number="54">Yowo analya enama’ka ni owurya nikhami naka orino okumi wohimala; nave Miyo kinarwa‐kimvíha yowo nihiku nokutchula.</verse>
				<verse number="55">Vawi enama’ka ti yólya tchiri, n’nikhami naka ti yowurya tchiri.</verse>
				<verse number="56">Yowo analya enama’ka ni owurya nikhami naka anakhala mwa Miyo ni Miyo mwa yowo.</verse>
				<verse number="57">Ntoko Atithi a okumi ákiruma Miyo, nave Miyo’tho kiri ni okumi ntakhara a Atithi; hihá yowo anakilya Miyo yola’tho anarwa‐akhala ni okumi ntakhara a Miyo.</verse>
				<verse number="58">Epau yokhuruwa wirimu ti yela: tahi ntoko atithi awo yályilaya eriméla: yowo analya epau yeyo anarwa‐akhala ni okumi mahiku othene.</verse>
				<verse number="59">Iha álonche m’pa mothukumanela, arikimhusiha m’Kapernaumu.</verse>
				<verse number="60">Vavo anchipale a óhuserya’we, vawiwa iha, yáhi, Masu ala tawukhula; anawerya wiwa yala tani?</verse>
				<verse number="61">Nyenya Yesu vosuwela mwa mekhiye wi óhuserya’we yámuchenya ntakhara a ela, áhi wa yawo, Ela munnakwachuliwano?</verse>
				<verse number="62">Manki hai munirianyu mone Mwana a mutchu arikimuwela wiwo áriye’wo khalai?</verse>
				<verse number="63">Onavaha okumi ti munepa; mwíli wa’nama honakhaviherya nari. Masu yawo kúlummaka ni nyuwo ti munepa, nave’tho okumi.</verse>
				<verse number="64">Nyenya vari akina mwa nyuwo yawo henaroromela. Vawi Yesu ásuwela vopacherya ahinaroromela tani.</verse>
				<verse number="65">Nave álocha, Ntakhara a ela káhi wa nyuwo, wi havovo mutchu anawerya orwa wa Miyo, nyenya wavahiwa wa yowo ti Atithaka.</verse>
				<verse number="66">Va ela anchipale a óhuserya’we yákokela muchuli, nave hayéchecha’tho ni Yowo.</verse>
				<verse number="67">Ntakhara awe Yesu áhi wa khumi neli awo, Manki nyuwo’tho munnakhwela ovinya’vo?</verse>
				<verse number="68">Simoni Petro ámwakhula, Apwiya, n’ni niye wa wani? murino masu ókumi wohimala.</verse>
				<verse number="69">Nave hiyo ninnaroromela, nave ninnasuwela wi Nyuwo muri Awéla a Muluku.</verse>
				<verse number="70">Yesu áwakhula yawo, Nkáhothanlani khumi neli, nave mwa nyuwo mmoha ori musaserya?</verse>
				<verse number="71">Nyenya álocha sa Yudase, mwana a Simoni Isikariote, vawi yowo tanámveléle, ti mmoha mwa khumi neli.</verse>
			</chapter>
			<chapter number="7">
				<verse number="1">Nave sivinre iha Yesu áhechecha m’Galileya; vawi hákhwenle wechecha m’Yudeya, ntakhara aYuda yáhawela omwipha Yowo.</verse>
				<verse number="2">Nyenya, yólya ya aYuda, yólya ya mikotcha, yáhachamela.</verse>
				<verse number="3">Ntakhara awe annawe yáhi wa Yowo, Vinya’mvo vava, murowe o Yudeya, wi óhuserya’nyu’tho yone miteko anyu yeyo muneranyu.</verse>
				<verse number="4">Vawi havovo mutchu anera etchu wiphini, akhwela mekhiye okhala óvuwa. Mwera itchu iha, mwisoniheni anene mekhinyu wa elapo ya vathi.</verse>
				<verse number="5">Vawi nari annawe hayároromela mwa Yowo.</verse>
				<verse number="6">Ntakhara awe Yesu álochano, Elukuluku aka hephiyenrye; nyenya elukuluku anyu yoryeheryiwa mahiku othene.</verse>
				<verse number="7">Elapo ya vathi hewerya wichana ni nyuwo; nyenya Miyo ennakicha, ntakhara Miyo kinnerela namona, wi miteko aya eri yonanara.</verse>
				<verse number="8">Welani nyuwo orowa o yólya; nkiwela Miyo o yólya ela hihano vava; wi elukuluku aka hekhwánenle.</verse>
				<verse number="9">Nave álonchiye iha ákhalaru m’Galileya.</verse>
				<verse number="10">Nyenya annawe yáwenlaya oya o yólya, vavo Yowo’tho áwela, tahi vawoneya, nyenya ntoko mwawíta.</verse>
				<verse number="11">Vavo aYuda yámwavya Yowo va yólya, elocha, Ori wowi yola?</verse>
				<verse number="12">Nave wári ochenya winchipale sa Yowo mwa miloko ya atchu: akina yálocha, wi, Ori aphama; nyenya akina, Hoe, nyenya annahuweliha muloko wa atchu awo.</verse>
				<verse number="13">Nari yálochaya hihá havovo mutchu úlumme sa Yowo vokokoleya ntakhara a wova aYuda.</verse>
				<verse number="14">Nyenya yáphiyenryaya eriyari ya yólya, Yesu áwela avolowa mu’mpa ya Muluku, ahusiha.</verse>
				<verse number="15">Ntakhara awe aYuda yátikhina, elocha, Yola osuwela sorepiwa ani hai, óhihuserya?</verse>
				<verse number="16">Vavo Yesu áwakhula, ii, Ohusiha waka hori waka, nyenya wa Yowo ákirumme Miyo.</verse>
				<verse number="17">Mutchu ákhwelaka wera okhwela wawe, anarwa‐aróra sa ohusiha iwo, wárwelaka wa Muluku, akhweya kinuluma sorwela wa Miyo mekhaka.</verse>
				<verse number="18">Yowo anuluma sorwela wa Yowo mekhiye anakhwela mahala a mwanene mekhiye. Yowo anakhwela mahala a Yowo ámurumme, yola ori éparipari, nave mwa Yowo hamwimomo yohikhala ekhaikhai.</verse>
				<verse number="19">Tahi Mose óvahileni nyuwo malamulo, nave havovo mmoha mwa nyuwo anera malamulo? Munakhwelelani okipha?</verse>
				<verse number="20">Muloko wa atchu wáhakhula, Muri ni nsololo: tani anakhwela owiphani?</verse>
				<verse number="21">Yesu áhákhula ii wa yawo, Káhera muteko mmoha, nave munnatikhina othene.</verse>
				<verse number="22">Ntakhara a ela Mose áhovahani nyuwo othikiliwa (tahi wi onarwela wa Mose, nyenya wa makholo); nave munnathikila mutchu nihiku na Sabata.</verse>
				<verse number="23">Mutchu ákhela othikiliwa nihiku na Sabata, wi malamulo a Mose enavanyihiwe; nki munakishimwela Miyo, ntakhara kompenusha tchiri mutchu nihiku na Sabata?</verse>
				<verse number="24">Muhithorihe ntoko mwawoneya, nyenya thorihani mathoriheryo ékhaikhai.</verse>
				<verse number="25">Vavo akina a yawo a o Yerusalemu yálocha, Tahi yola enakhwelaya omwipha? nave nkona, anamlocha vokokoleya, nave henalocha etchu wa Yowo.</verse>
				<verse number="26">Akhweya khwino atokwene ennasuwela tchiri wi yowo ti Kristu?</verse>
				<verse number="27">Nyenya Yowo ninnasuwela wiwo anarweliye’wo: nyenya Kristu aniriye arwe, havovo mmoha anasuwele wiwo anarweliye’wo.</verse>
				<verse number="28">Vavo Yesu ákhuwela mu’mpa ya Muluku, arikimuhusiha ni olocha, Munnakisuwela Miyo, nave’tho munnasuwela wiwo kinarwelaka’wo; nave nkárúle Miyo mekhaka, nyenya Yowo ákirumme yowo nyuwo muhinamusuwelanyu ori éparipari.</verse>
				<verse number="29">Miyo kinnamusuwela Yowo; ntakhara kiri órwela wa Yowo, ákiruma Miyo Yola.</verse>
				<verse number="30">Vavo yákhwela omphara Yowo: nyenya havovo mukina íyanthe ntata va Yowo, ntakhara elukuluku awe heyáphiyenrye.</verse>
				<verse number="31">Nyenya anehipale mwa muloko wa atchu yároromela mwa Yowo; nave yálocha, Aniriye arwe Kristu khwino anarwa‐era ineneryo sinchipale sopwaha hiho énriye Yowo?</verse>
				<verse number="32">AFarisi yáhiwa muloko wa atchu orikimuchenyerya iha sa Yowo; nave atokwene a ephepa ni aFarisi yáwavya amiravo wi yamphare.</verse>
				<verse number="33">Vavo Yesu áhi, Ehanle mahiku vakhani kiriaka ni nyuwo, nave kinarowa wa Yowo ákirumme Miyo.</verse>
				<verse number="34">Munarwa‐mukavyavya Miyo, muhikiphwanya; nave vavo kiriaka’vo Miyo, nyuwo hamuwerya orwa’vo.</verse>
				<verse number="35">Ntakhara awe aYuda yáhi mwa yawo mekhaya, Anarwa‐aya wowi wi hiyo han’rwa‐nimphwanya? khwino anarwa‐aya wa aHelene ómwaryeya’wo, ni ohusiha aHelene?</verse>
				<verse number="36">Masu ala álonchiye ti sheni, Munarwa‐mukavyavya, muhikiphwanya Miyo: nave vavo kiriaka’vo Miyo, nyuwo hamuwerya orwa’vo?</verse>
				<verse number="37">Nyenya nihiku nokutchula, ntokotoko nlo na yólya Yesu áhémela akhuwela, ni olocha, Vári mutchu yowo anavoliwa ntchanana, arwe wa Miyo, awurye.</verse>
				<verse number="38">Yowo anaroromela mwa Miyo, ntoko yorepiwa yáhi, Mihiche ya mahi ókumi enarwa‐yecha okhuma m’mirimani mwawe.</verse>
				<verse number="39">Nyenya ela álonche sa Munepa, yowo yawo enaroromela eniryaya erwe‐yakhele; vawi Munepa hewárivovo vavo, ntakhara Yesu háchichimi?-?hiwe velukuluku yeyo.</verse>
				<verse number="40">Vavo akina a muloko’wo vawiwa masu ala, yálocha, Mulipa‐miririmo’wo ti yola tchiri.</verse>
				<verse number="41">Akina yálocha, Ola ti Kristu. Nyenya akina yálocha, Manki khwino Kristu anarwa okhuma o Galileya?</verse>
				<verse number="42">Yorepiwa heyáriye wi Kristu anarwa‐akhuma mwa epyo ya Davide, ni orwela o Betelehemu, witchokoni wiwo wári Davide?</verse>
				<verse number="43">Ntakhara awe wákhala ohiyana m’muloko’wo ntakhara a Yowo.</verse>
				<verse number="44">Nyenya akina mwa yawo yákhwela omphara; nyenya havovo mutchu íyanthe mata va Yowo.</verse>
				<verse number="45">Vavo amiravo awo yárwa wa atokwene a ephepa ni aFarisi; nave yala yáhi wa yawo, Hammukunshe Yowo ntakhara sheni?</verse>
				<verse number="46">Amiravo awo yáhákhula, Okhala wokhala havovo mutchu álonche mwawihihá.</verse>
				<verse number="47">Vavo aFarisi yáwakhula, Nyuwo’to mówokiwa?</verse>
				<verse number="48">Mano mukina a atokwene ároromela mwa Yowo, nari a aFarisi?</verse>
				<verse number="49">Nyenya muloko ola wohisuwela malamulo, onakhala wawulumeliwa.</verse>
				<verse number="50">Nikodemo álocha wa yawo, yole árúle wa Yowo khalai, ari mmoha a yawo,</verse>
				<verse number="51">Mano malamulo ahu ennathoriha mutchu, ohipacherya omwiwa, ni oróra yeyo aneriye?</verse>
				<verse number="52">Yáhákhula yi wa yowo, Weyo’tho ori ókhuma m’Galileya? Avya, wone wi m’Galileya hemwávinnye mulipa‐miririmo.</verse>
				<verse number="53">Nave yárowa atchu othene wipani saya.</verse>
			</chapter>
			<chapter number="8">
				<verse number="1">Nyenya Yesu árowa o mwakoni wa Azitona.</verse>
				<verse number="2">Nyenya woshishelo ákhala’tho o’mpa ya Muluku, nave atchu othene yámurwela; nave ákilanthiye áháhusiha.</verse>
				<verse number="3">Nyenya alipa‐orepa ni aFarisi yámurúha wa Yowo muthiana óphariwa araruwaka, nave yamwemenshaya véri,</verse>
				<verse number="4">yálocha ni Yowo, Muhusiha, muthiana ola áphariwa muraruwani.</verse>
				<verse number="5">Nyenya m’malamulo Mose án’lamulela návonye maluku awihiha. Ntakhara awe Nyuwo munalocha sheni sa yowo?</verse>
				<verse number="6">Nyenya ela yálocha wi emwehe Yowo, wi yakhaleno yómuhelela. Nyenya Yesu, úramenliye vathi árepa va’tchayani ni munwe awe.</verse>
				<verse number="7">Nyenya yákilanthaya erikimmukoharu, áhinnuwa, ii wa yawo, Mmoha a nyuwo yowo ahinono yotcheka, apacherye ovonya nluku va yowo.</verse>
				<verse number="8">Nave úrammiye tho árepa ni munwe awe vathi.</verse>
				<verse number="9">Nyenya yawo, yíwalaya yákhuma’mo mmoha mmoha, opacherya wa atokwene, ophiyerya wa ókutchula: nave Yesu áhala mekhiye, ni muthiana, arikimwemela véri.</verse>
				<verse number="10">Nyenya Yesu innuwaliye, áhi wa yowo, Muthiana we, ari wowi yale?</verse>
				<verse number="11">Havovo mutchu ovanyihale? Nyenya yowo áhi, Havovo, Apwiya. Nave Yesu áhi, Miyo’tho nkovanyiha weyo; hawe, opacherya hihano ohitcheke’tho.</verse>
				<verse number="12">Vavo Yesu áhulumano’tho, alocha, Miyo ká omwaléla wa elapo ya vathi; yowo anakitchara Miyo harwa‐echa mwipiphini, nyenya anarwa‐akhalano omwaléla wokumi.</verse>
				<verse number="13">Ntakhara awe aFarisi yáhi wa Yowo, Munerela namona sa Nyuwo mekhinyu; namona’nyu hari éparipari.</verse>
				<verse number="14">Áhákhula Yesu ii wa yawo, Nari kerelaka namona sa Miyo mekhaka namona’ka ori éparipari; ntakhara kinnasuwela wiwo kinarwelaka’wo ni wiwo kinayaka’wo; nyenya nyuwo hamunasuwela wiwo kinarwelaka’wo, ni wiwo kinayaka’wo.</verse>
				<verse number="15">Nyuwo munathoriha ntoko mwa mwíli wa’nama; Miyo nkinathoriha mutchu.</verse>
				<verse number="16">Nave kathoriha Miyo, othoriha waka ori wéparipari; wi nkiri va mekhaka, nyenya Miyo ni Atithi yawo yákirumme Miyo.</verse>
				<verse number="17">Ahe wárepiwa m’malamulo anyu wi namona a atchu eli ori éparipari.</verse>
				<verse number="18">Miyo ká awerela namona sa Miyo mekhaka, nave Atithi yawo yákirumme Miyo anerela namona sa Miyo.</verse>
				<verse number="19">Ntakhara awe yálochano, Atithinyu ari wowi? Yesu áhákhula, Hamunasuwela nari Miyo, nari Atithaka; mwákisuwenleke Miyo, mukásuwela Atithaka’tho.</verse>
				<verse number="20">Masu ala áhuluma mu’mpa ya muhakhu wa Muluku vohusiha mu’mpa ya Muluku: nave havovo mutchu ámphanre Yowo, ntakhara elukuluku awe tiwi ehiphiyenrye.</verse>
				<verse number="21">Vavo áhi’tho wa yawo; Kinnarowa Miyo, nave munarwa‐mukavya, nave mu yotcheka’nyu munarwa‐mukhwa: wiwo kinayaka’wo Miyo, hamuwerya orwa’wo.</verse>
				<verse number="22">Ntakhara awe aYuda yálocha, Khwino anarwa‐imwisipha mekhiye, wi annalocha, Wiwo kinayaka’wo Miyo, nyuwo hamuwerya orwa’wo?</verse>
				<verse number="23">Nave álochano, Nyuwo mwá órwela vathi; Miyo torwela wirimu: nyuwo mwá élapo ya vathi; Miyo tahi a elapo ya vathi.</verse>
				<verse number="24">Ntakhara awe káhi wa nyuwo, wi munarwa‐mukhwa mu sotcheka sanyu, vawi mwáhiroromela wi Miyo ti yene, munarwa‐mukhwa mu sotcheka sanyu.</verse>
				<verse number="25">Vavo yálochano, Mwá ani? Yesu áhi wa yawo, Yeyo kúlummaka’tho ni nyuwo vopacherya.</verse>
				<verse number="26">Kirino sinchipale sawuluma ni sothoriha sa nyuwo; nyenya Yowo ákirumme Miyo ori éparipari; nave hiho kiwalaka va Yowo, hiho kinnuluma wa elapo ya vathi.</verse>
				<verse number="27">Heyásuwenlesha yawo wi anamlocha sa Atithi.</verse>
				<verse number="28">Ntakhara awe Yesu áhi, Munirianyu murwe m’muwelihe Mwana a mutchu, vavo munarwa‐musuwelasha wi Miyo ti yene, nave nkinera etchu wa Miyo mekhaka, nyenya ntoko ákihusihenryiye Atithi, kinuluma iha.</verse>
				<verse number="29">Nave Yowo ákirumme Miyo ori ni Miyo; hakihiyale Miyo va mekhaka; ntakhara kinera Miyo hiho sinamuthe?-?yiha Yowo mahiku othene.</verse>
				<verse number="30">Vawuluma Yowo iha, anchipale yároromela mwa Yowo.</verse>
				<verse number="31">Ntakhara awe Yesu álocha wa aYuda ale yámuro?-?romenle,</verse>
				<verse number="32">Nyuwo mwakhala m’masu aka, muri óhuserya’ka tchiri; nave munarwa‐musuwelasha eparipari, nave eparipari enarwa‐yotaphulani.</verse>
				<verse number="33">Yámwakhula Yowo, N’ri epyo ya Abrahamu, nave henákhanle akapuro a mutchu okhala wokhala; munalocha hai, munarwa‐mweriwa anethi?</verse>
				<verse number="34">Yesu áwakhula yawo, ii, Tchiriene, kinalocha wa nyuwo, wi yowo anera yotcheka ori kapuro a yotcheka eyo.</verse>
				<verse number="35">Nyenya kapuro hanakhala m’pa mahiku othene: mwana tanakhala mahiku othene.</verse>
				<verse number="36">Ntakhara awe mwana arwa awerani nyuwo anethi, munarwa‐mukhala anethi tchiri.</verse>
				<verse number="37">Kosuwela wi muri epyo ya Abrahamu; nyenya munakhwela okipha Miyo, ntakhara masu aka heyanono nipuro mwa nyuwo.</verse>
				<verse number="38">Hiho konnaka wa Atithi, kinnuluma; nave nyuwo’tho munera yeyo mwíwalanyu wa asitithinyu.</verse>
				<verse number="39">Yáhákhula yi wa Yowo, Atithihu ti Abrahamu. Yesu álochano, Mwáriki anamwane a Abrahamu, mukáhera miteko ya Abrahamu.</verse>
				<verse number="40">Nyenya hihano munakhwela okipha Miyo, ti yomi kúlumme ni nyuwo eparipari, yeyo kiwalaka wa Muluku: ela Abrahamu hénre.</verse>
				<verse number="41">Nyuwo munera miteko ya atithinyu. Yáhi wa Yowo, Henáyariwe hiyo muraruwani; n’rino Atithi mmoha ti Muluku.</verse>
				<verse number="42">Yesu áhi wa yawo, Muluku ákhanleke Atithinyu, mukásivela Miyo: vawi Miyo kákhuma, nave kirwenle wa Muluku; vawi nkárúle wa Miyo mekhaka, nyenya Yowo ákirumme Miyo.</verse>
				<verse number="43">Hamunasuwelasha wuluma waka ntakhara sheni? ntakhara hamuwerya wiwa masu aka.</verse>
				<verse number="44">Nyuwo muri órwela wa atithinyu Musaserya, nave minkhela awe ya atithinyu munnakhwela wera. Yowo ári mulipa‐wipha opacherya vopacherya, nave hémenle mu eparipari, ntakhara mwa yowo hamwimomo eparipari. Analochiye sawotha, analocha sa mwanene awe; ntakhara ori awotha, ni atithinnya a wotha.</verse>
				<verse number="45">Nyenya Miyo, ntakhara kinalocha eparipari, hamunaroromela Miyo.</verse>
				<verse number="46">Tani mwa nyuwo anakivanyiha Miyo sa yotcheka? Kalocha eparipari, hamunakiroromela ntakhara sheni?</verse>
				<verse number="47">Yowo anarwela wa Muluku aniwa solocha sa Muluku; nyuwo hamuniwa ntakhara a ela wi hamuri a wa Muluku.</verse>
				<verse number="48">AYuda yáhákhula yi wa Yowo, Mano hannalocha phama hiyo wi Nyuwo mwá mSamariya, nave muri ni nsololo?</verse>
				<verse number="49">Yesu áhákhula, Nkinono nsololo Miyo; nyenya kinachichimiha Atithaka, nave nyuwo munnakivevula Miyo.</verse>
				<verse number="50">Nyenya Miyo nkinatchara nchichimiho naka; ókhala’vo ótchara owo, ni mulipa‐othoriha.</verse>
				<verse number="51">Tchiriene, kinalocha wa nyuwo, Mutchu akhapelela masu aka, harwa‐ona okhwa mahiku othene.</verse>
				<verse number="52">AYuda yáhi wa Yowo, Hihano nosuwelasha wi muri ni nsololo. Abrahamu áriméla, ni alipa‐miririmo; nave Nyuwo munalocha, mutchu akhapelela masu aka, harwa‐alawiha okhwa mahiku othene.</verse>
				<verse number="53">Khwino Nyuwo mwá mutokotoko ópwaha atithihu Abrahamu yowo áriménle? nave alipa‐miririmo yáriméla; munisera mekhinyu wi muri ani?</verse>
				<verse number="54">Yesu áhákhula, Miyo kíchichimiha mekhaka, nchichimiho naka n’ri etheru: Atithaka tokichichimiha Miyo; Yowo munamulochanyu wi ti Muluku anyu;</verse>
				<verse number="55">nave nyuwo hemwámusuwenle Yowo; nyenya Miyo kinnamusuwela; nave kalocha, wi nkinamusuwela, kinakhala awotha emohamoha ni nyuwo: nyenya kinnamusuwela, nave kinnakhapelela masu awe.</verse>
				<verse number="56">Atithinyu Abrahamu átheya wi óne nihiku naka; nave áhona, atheya.</verse>
				<verse number="57">AYuda vavo yáhi wa Yowo, Hamuri a miyakha yophiyerya makhumi mathanu, nave mohona Abrahamu?</verse>
				<verse number="58">Yesu áhi wa yawo, Tchiriene, kinalocha wa nyuwo, ahipachenrye okhala Abrahamu ti wi Miva kirivovo.</verse>
				<verse number="59">Vavo yárola maluku wi emvonye Yowo: nyenya Yesu áhipitha mekhiye, akhuma m’pa mwa Muluku.</verse>
			</chapter>
			<chapter number="9">
				<verse number="1">Nave vovira, áhona mutchu yowo ári óhona oyariwa woyariwa.</verse>
				<verse number="2">Nave óhuserya’we yámukoha Yowo, elocha, Rabi, átchenke pani, yowo, khwino atithinnya ni amannya, wi áyariwa óhona?</verse>
				<verse number="3">Yesu áhákhula, Hátchenke nari yowo, nari atithinnya ni amannya; nyenya wi miteko ya Muluku yoneye mwa yowo.</verse>
				<verse number="4">N’naphwanela wera miteko ya Yowo ákirumme Miyo, variaya othana; ohiyu onnorwa vavo havovo mutchu anawerye ophara muteko.</verse>
				<verse number="5">Vokhala Miyo mwilaponi ya vathi, kiri omwaléla wa elapo ya vathi.</verse>
				<verse number="6">Alonchiye iha, átaphela vathi, étheya etchaya ni mara awo, ahika etchaya eyo va mithoni,</verse>
				<verse number="7">ii wa yowo, Rowa, rapa mu ntchachani na Siloamu (tinlo notaphuleya, Órummwa).</verse>
				<verse number="8">Vavo ávinya, arapa, arwa ónaka. Ntakhara awe akhwawe ni yawo yámonne khalai, wi ári óvekaveka, yálocha, Yola tahi yole ári óvekaveka?</verse>
				<verse number="9">Akina yálocha, wi, Ti yene; akina yálocha, Hoe, nyenya annaphwana?-?phwanano.</verse>
				<verse number="10">Yowo álocha, wi, Ti yomi. Vavo yálochano, Manki mithoá ohuleya yári hai?</verse>
				<verse number="11">Yowo áhákhula, Mutchu’wo aweriwa Yesu áhetheya etchaya ahika mitho aka, alocha ni miyo, wi, Rowa o Siloamu warape; ntakhara awe kávinya, nave kárampaka kihona’tho.</verse>
				<verse number="12">Nave yáhi wa yowo, Ori wowi Yowo? Álocha, Nkinasuwela miyo.</verse>
				<verse number="13">Yámukeriha yowo ári óhona khalai wa aFarisi.</verse>
				<verse number="14">Nyenya nihiku nlo ti na Sabata nenlo Yesu étheiyiye etchaya, amuhulela yowo mitho awe.</verse>
				<verse number="15">Vavo nave aFarisi yámukoha’tho, ónne’tho hai? Nave áhi wa yawo, Áhika etchaya va mithoni vaka, kárapa, nave kinnona.</verse>
				<verse number="16">Akina vavo mwa aFarisi yálocha, Mutchu’la hanarwela wa Muluku, ntakhara hanakhapelela Sabata. Nyenya akina yálocha, Mutchu ari ótcheka owerya anirihai wera ineneryo sawihiha? Nave vári ovanyihana mwa yawo.</verse>
				<verse number="17">Vavo yálocha’tho wa mulipa‐ohona owo, Weyo onalocha sheni sa Yowo, ntakhara óhohulela mithoá? Nyenya yowo álocha, wi, Ori mulipa‐miririmo.</verse>
				<verse number="18">Ntakhara awe aYuda heyároromenle sa yowo, wi ári óhona, óna’tho, ophiyerya vavo yítchannaya atithinnya ni amannya a mulipa‐wona owo;</verse>
				<verse number="19">yákoha yawo, elocha, Ola ti mwaninyu, yowo nyuwo munalochanyu wi áyariwa óhona? Nave wona anihai hihano?</verse>
				<verse number="20">Atithinnya ni amannya yáhákhula yi, Ninnasuwela wi ola ti mwanihu, ni wi áyariwa óhona;</verse>
				<verse number="21">nyenya han’nasuwela yeyo enamoniha hihano; nari han’namusuwela Yowo ámuhulenle mitho awe; m’mukohe yowo; ti mutokwene; anuluma mwanene sa yowo mekhiye.</verse>
				<verse number="22">Iha yálonche ti atithinnya ni amannya ntakhara yáwova aYuda: vawi aYuda yálakana khalai, wi mutchu yowo anarwa‐amwakhulela Yowo wi ti Kristu, akhale óhihiwa mothukumanela.</verse>
				<verse number="23">Ntakhara a ela atithinnya ni amannya yálocha, wi, Ori mutokwene; m’mukohe yowo.</verse>
				<verse number="24">Vavo yáhitchana’tho wili mutchu yowo ári óhona, yi wa yowo, Chichimiha Muluku: ninnasuwela niyo wi mutchu’la ori ótcheka.</verse>
				<verse number="25">Vavo yola áhákhula, Ári ótcheka, nkinasuwela: etchu emoha kinasuwelaka, ti wi kári óhona, hihano kinnona.</verse>
				<verse number="26">Ntakhara awe yáhi wa yowo, Áwerenle weyo sheni? wohulela mithoá ári hai?</verse>
				<verse number="27">Yowo áwakhula, kiholélani khalai, nave hamwíwale; hai munakhwelanyu wiwa’tho? khwino nyuwo’tho munakhwela okhala óhuserya’we?</verse>
				<verse number="28">Nave yámuroha yowo, yi, Weyo tohuserya a Yowo; hiyo nóhuserya a Mose.</verse>
				<verse number="29">Ninnasuwela hiyo wi Muluku áhuluma ni Mose: nyenya han’nasuwela Yowo wiwo anarweliye’wo.</verse>
				<verse number="30">Mutchu’wo áhákhula ii wa yawo, Vawi yotikiniha eri mummo, wi nyuwo hamunasuwela wiwo anarweliye’wo, nave ákihulela mitho aka.</verse>
				<verse number="31">Ninnasuwela wi Muluku haniwelela ótcheka. Nyenya mutchu mukina akhala óthamala Muluku éra okhwela wawe annamwiwelela yowo.</verse>
				<verse number="32">Opacherya vopacherya hawiweiye wi mukina ámuhulela mitho mutchu óhona oyariwa woyariwa.</verse>
				<verse number="33">Ola ahirwenleke wa Muluku, hakáwenrye wera etchu.</verse>
				<verse number="34">Yáhákhula yi wa yowo, Wáyariwe weyo m’sonanara tchiri, nave onnanihusiha hiyo? Nave yámwikarela yowo okhwipi.</verse>
				<verse number="35">Yesu áhiwa wi yámwikarela okhwipi; nave ámphwannyiye áhi, Onnaroromela Mwana a Muluku weyo?</verse>
				<verse number="36">Yowo áhákhula ii, Nave tani Yowo, Apwiya, wi karoromele mwa Yowo?</verse>
				<verse number="37">Yesu áhi wa yowo, Womona, nave’tho yowo anuluma ni weyo ti yene.</verse>
				<verse number="38">Nyenya yowo áhi, Kinnaroromela, Apwiya; nave ámuko?-?khorela.</verse>
				<verse number="39">Nave Yesu áhi, Kórwa Miyo wilaponi ela ya vathi wi kithorihe wi yawo ehinona yone; ni wi yawo enona ekhale óhona.</verse>
				<verse number="40">Yawo yákhala ni Yowo mwa aFarisi yáhiwa iha, nave yáhi wa Yowo, Khwino hiyo’tho n’ri óhona?</verse>
				<verse number="41">Yesu áhi wa yawo, Mwákhanleke óhona hemwákakhanleno yotcheka; nyenya hihano munalocha, wi, Ninnona: yotcheka’nyu enna?-?khalaru.</verse>
			</chapter>
			<chapter number="10">
				<verse number="1">Tchiriene, kinalocha ni nyuwo, Yowo ahinavolowa mu nikokani na ipuchepuche va milakoni, nyenya annawelela okina, yowo ti awiya ni awakha.</verse>
				<verse number="2">Nyenya yowo anavolowela va milakoni, ti mukukhula a ipuchepuche.</verse>
				<verse number="3">Yowo, avamilakoni annamuhulela, nave ipuchepuche siniwa masu awe; nave anitchana ipuchepuche sa yowo mekhiye masina’ya, ahólela vate.</verse>
				<verse number="4">Akumihale sothene sa yowo mekhiye, anahólela iho; nave ipuchepuche sinamtchara yowo; ntakhara sinnasuwela masu awe.</verse>
				<verse number="5">Nyenya mulecho hasirwa‐simutchara, nyenya sinarwa‐simutchawa: ntakhara hasinasuwela masu a alecho.</verse>
				<verse number="6">Niphwanaphwaniho nla Yesu álocha wa yawo: nyenya heyásuwenlesha yawo ela ti sheni yeyo Yesu álochiyeno.</verse>
				<verse number="7">Ntakhara awe Yesu áhi’tho wa yawo, Tchiriene, kinalocha ni nyuwo, Miyo ká mulako wa ipuchepuche.</verse>
				<verse number="8">Othene yárúle muhólo mwaka ari awiya, ni awakha: nyenya ipuchepuche hesáwiwale yawo.</verse>
				<verse number="9">Miyo ká mulako: mukina avolowa ni Miyo, anarwa‐avulushiwa, avolowa, akhuma, aphwanya munyepu.</verse>
				<verse number="10">Hanarwa awiya, nyenya wi íye, ni wipha, ni otolosha. Kórwa Miyo wi yakhale ni okumi, ni okhalano wawacha.</verse>
				<verse number="11">Miyo ká Mukukhula aphama: mukukhula aphama owo anariha okumi awe ntakhara a ipuchepuche.</verse>
				<verse number="12">Mulipa‐oliveliwa yowo ahiri mukukhula, yowo ipuchepuche sihiri sawawe sa mekhiye, anona napili arikimorwa, ahiya ipuchepuche iho, atchawa;</verse>
				<verse number="13">nave napíli anashophola, amwaryamwarya: ntakhara ori óliveliwa, nave hanathokororya ipuchepuche.</verse>
				<verse number="14">Miyo ká mukukhula aphama: nave kinnasuwelasha saka, ni saka sinnakisuwelasha Miyo,</verse>
				<verse number="15">ntoko Atithi annakisuwela Miyo, nave Miyo kinnamusuwela Atithi; nave kinariha okumi aka ntakhara a ipuchepuche.</verse>
				<verse number="16">Nave ipuchepuche sikina kokhalano, hiho sihiri sa nikoka nla: kini kirimkusha iha’tho, nave sinarwa‐siwa masu aka; nave sinarwa‐sikhala muloko mmoha, mukukhula mmoha.</verse>
				<verse number="17">Ntakhara a ela Atithi annakisivela, ntakhara kinnariha Miyo okumi aka, wi kakushe’tho.</verse>
				<verse number="18">Havovo mukina anavíha’vo ola wa Miyo, nyenya kinariha Miyo yola wa Miyo mekhaka. Kokhalano ikuru soriha yola, nave ikuru kokhalano sokusha’tho; olamulelo ola kihakhela wa Atithaka.</verse>
				<verse number="19">Vákhala’tho ovanyihana véri va aYuda ntakhara a masu ala.</verse>
				<verse number="20">Nyenya anchipale mwa yawo yálocha, Ori ni nsololo, akhala anepa; munamwiwa Yowo hai?</verse>
				<verse number="21">Akina yálocha, Masu ala hari a mutchu óphariwa nsololo. Mano nsololo ninnawerya omuhulela mitho óhona?</verse>
				<verse number="22">Nyenya wári yólya ya oryeherya’tho m’Yerusalemu; mahiku yawo ti a nakhutu.</verse>
				<verse number="23">Nave Yesu ámwechecha mu’mpa ya Muluku, m’mukotchani wa Solomoni.</verse>
				<verse number="24">Vavo aYuda yámuricha Yowo, elochano, Ophiyerya lini munanyiheryihanyu okumi ahu? Nyuwo mwári Kristu, n’léleni mwawiweya.</verse>
				<verse number="25">Yesu áwakhula, Kiholélani, nave hamunaroromela. Miteko ela kineraka Miyo mu nsina na Atithaka, yela ennakerela namona.</verse>
				<verse number="26">Nyenya nyuwo hamunaroromela, ntakhara hamuri a ipuchepuche saka.</verse>
				<verse number="27">Ipuchepuche saka siniwa masu aka, nave Miyo kinnasuwelasha iho, nave sinnakitchara Miyo.</verse>
				<verse number="28">Nave Miyo kinnavaha iho okumi wohimala; nave hasirwa‐sipahuwa mahiku othene, nave havovo mutchu anarwa‐ashophola iho mu ntatani naka.</verse>
				<verse number="29">Atithaka, yowo ákivahile iho, ori mtokotoko ópwaha othene; nave havovo mukina anawerye oshophola mu ntatani na Atithaka.</verse>
				<verse number="30">Miyo ni Atithi ná amoha.</verse>
				<verse number="31">AYuda yárola’tho maluku wi emvonye Yowo.</verse>
				<verse number="32">Yesu áwakhula, Kowonihani nyuwo miteko yaphama minchipale ya wa Atithi; ntakhara a muteko tani ya ela munakivonyanyu maluku?</verse>
				<verse number="33">AYuda yámwakhula Yowo, Ntakhara a muteko waphama han’novonyani maluku, nyenya ntakhara a opwalu; ni wi Nyuwo, muri mutchu, munisera mekhinyu muri Muluku.</verse>
				<verse number="34">Yesu áwakhula, Honarempwa m’malamulo anyu, Káhi Miyo, muri miluku?</verse>
				<verse number="35">Yowo átchuwale miluku yawo masu a Muluku yárwenlaya (nave yorepa hewerya wunteya),</verse>
				<verse number="36">mano nyuwo munalocha sa Yowo Atithi ámwélihaliye amuruma wilaponi ya vathi, Onnera opwalu; ntakhara káhi, Kiri Mwana a Muluku?</verse>
				<verse number="37">Káhera miteko ya Atithaka, muhikiroromele Miyo.</verse>
				<verse number="38">Nyenya kéra, nave muhikiroromelaka Miyo, roromelani miteko eyo; wi mwasuwele ni osuwelasha wi Atithi ari mwa Miyo, ni Miyo mwa Atithi.</verse>
				<verse number="39">Yákhwela’tho omphara Yowo: nave ákhuma mu ntatani mwaya.</verse>
				<verse number="40">Nave ávinya’wo aya’tho okhopela wa Yordano, o nipuroni wiwo wári Yohane vopacherya, abatisaka; nave ákhala wiwo.</verse>
				<verse number="41">Nave anchipale yárwa wa Yowo; elocha wi, Hénre eneneryo Yohane; nyenya itchu sothe sene Yohane álonchiye sa yola sári séparipari.</verse>
				<verse number="42">Nave anchipale yároromela mwa Yowo wiwo.</verse>
			</chapter>
			<chapter number="11">
				<verse number="1">Nyenya vári mutchu yowo ámwicheliwa, Lazaro ó Betaniya, a mwitchokoni ya Mariya ni munnawe Malita.</verse>
				<verse number="2">Nyenya ti Mariya ole ámochihale Apwiya makhurwa awunkhela phama, úkutcha manani awe ni mihi awe, yowo munnawe Lazaro ámwicheliwa.</verse>
				<verse number="3">Vavo arokoriye yárumiha wa Yowo, elocha, Apwiya, onani, yowo munamsivelanyu anamwicheliwa.</verse>
				<verse number="4">Nyenya Yesu íwaliye, áhi, Wicheliwa wiwo hori wokhwano, nyenya ntakhara a nchichimiho na Muluku, wi Mwana a Muluku achichimihiweno.</verse>
				<verse number="5">Nyenya Yesu ásivela Malita, ni munnawe, ni Lazaro.</verse>
				<verse number="6">Ntakhara awe íwaliye wi anamwicheliwa ákhala vavo va nipuroni vavale mahiku meli.</verse>
				<verse number="7">Vavo sivinre iha, álocha wa óhuserya’we, Hankeni n’rowe’tho o Yudeya.</verse>
				<verse number="8">Óhuserya yálochano, Apwiya, aYuda yánakhwela wovonyani maluku hihano vava; nave munnaya’tho wiwo?</verse>
				<verse number="9">Yesu áhákhula, Hori ora khumi na pili othana? Mutchu écha othana hanakwachuliwa, ntakhara annona omwaléla wa elapo ela ya vathi.</verse>
				<verse number="10">Nyenya mutchu écha ohiyu, anakwachuliwa, ntakhara hemwamomo omwaléla mwa Yowo.</verse>
				<verse number="11">Álocha iha, nave sivinre iha, álochano, Lazaro nthamwene ahu anamrupa; nyenya kinarowa kamvíhe yowo wiriloni wawe.</verse>
				<verse number="12">Ntakhara awe óhuserya’we yáhi wa Yowo, Apwiya, árikimrupa anarwa‐apenuwa.</verse>
				<verse number="13">Nyenya álocha sa okhwa wawe: nyenya yawo yáhera wi álocha sa witchuwa wa ikhove.</verse>
				<verse number="14">Vavo Yesu áhi wa yawo, Lazaro óriméla.</verse>
				<verse number="15">Nave kinnahakalala ntakhara a nyuwo wi nkáriwowo Miyo wiwo, tiwi mwaroromele; nyenya hankeni n’rowe wa yowo.</verse>
				<verse number="16">Vavo Tomasi, ótchuwiwa Didimo, áhi wa óhuserya akhwawe, N’rowe hiyo’tho wi nikhweno vamoha.</verse>
				<verse number="17">Nave Yesu árúliye áphwanya wi vavo tiwi akhanle mu nihiyeni mahiku masheshe.</verse>
				<verse number="18">Nyenya Betaniya ári vakhiviru va Yerusalemu orekamela waya ntoko mastadiya khumi ni mathanu;</verse>
				<verse number="19">nyenya anchipale a mwa aYuda yárwa wa Malita ni Mariya, orwa‐wahakararya yawo ntakhara a murokoraya.</verse>
				<verse number="20">Vavo Malita, vawiwa wi Yesu annorwa, árowa okumanano; nyenya Mariya áhikhalelaru m’pa.</verse>
				<verse number="21">Malita nave áhi wa Yesu, Apwiya, mwákhanleke wino munnaka hakákhwile.</verse>
				<verse number="22">Nyenya nari hihano kinnasuwela wi, itchu sothe sene munirianyu mumveke Muluku, Muluku anovahani.</verse>
				<verse number="23">Yesu álochano, Munná anarwa‐avinya’tho.</verse>
				<verse number="24">Malita álocha ni Yowo, Kinnasuwela wi anarwa‐avinya’tho mu ovinya’tho nihiku nokutchula.</verse>
				<verse number="25">Yesu áhi wa yowo, Miyo kiri ovinya’tho ni okumi: óroromela mwa Miyo, nari akhwile, anarwa‐akhala ni okumi:</verse>
				<verse number="26">nave yowo anakhala ni okumi, aroromela Miyo harwa‐akhwa nari. Onnaroromela ela?</verse>
				<verse number="27">Álocha ni Yowo, Ai Apwiya: kororomela miyo wi Nyuwo mwá Kristu, Mwana a Muluku, anorwa mwilaponi ya vathi.</verse>
				<verse number="28">Nave álonchiye ela, ávinya ítchana Mariya munnawe wiphini, ni wi, Óphiya Muhusiha, nave annawitchana weyo.</verse>
				<verse number="29">Nyenya yowo, vawiwa, áhakuva ovinya, arwa wa Yowo.</verse>
				<verse number="30">(Nyenya Yesu ahiphiyale witchokoni, nyenya ari va nipuroni vavo Malita ákumanniyeno.)</verse>
				<verse number="31">Vavo, aYuda, yawo yárino m’pa, enamwakaha, vawona Mariya, wi áhakuva ovinya, akhuma, yámutchara, eriki akhweya anaya o nihiyeni wi anleke wiwo.</verse>
				<verse number="32">Vavo Mariya, áphiyaliye vavo Yesu áriye’vo, ámonniye, áhúwa va manani awe, álochano, Apwiya, mwákhanleke wino Nyuwo, munnaka hakáriménle.</verse>
				<verse number="33">Vavo Yesu, vomona yowo arikimunla, ni aYuda yámuhónle yowo erikimunla, áháha‐iphumu m’munepani, úkhuwa mwanene, ii, Mumvithale wowi?</verse>
				<verse number="34">Yálocha ni Yowo, Apwiya, rwani, mone.</verse>
				<verse number="35">Yesu áhinla.</verse>
				<verse number="36">Ntakhara awe aYuda yálocha, Nkona, ámusivela tchiri!</verse>
				<verse number="37">Nyenya akina mwa yawo yáhi, Ola óhula va mithoni mulipa‐ohona owo, háwenrye wera wi hakákhwile yowo’tho.</verse>
				<verse number="38">Vavo Yesu, ni wahatho iphumu mwa Yowo mekhiye árwa o nihiyeni. Nyenya vári nikhuku, nave nluku nákhala vavo.</verse>
				<verse number="39">Yesu álocha, Víhani’vo nluku. Malita, munnawe a mulipa‐oriméla owo, álocha ni Yowo, Apwiya, ópacherya wunkha: vawi okonne mahiku masheshe.</verse>
				<verse number="40">Yesu álochano, Nkáriye wa weyo, wi, waroromela, onarwa‐wona nchichimiho na Muluku?</verse>
				<verse number="41">Vavo yávíha’vo nluku. Nyenya Yesu áweliha mitho awe wirimu ii, Atithi, kinnathamala Nyuwo wi mwákiwa Miyo.</verse>
				<verse number="42">Nyenya kosuwela Miyo wi munnakiwa Miyo mahiku othene: nyenya ntakhara a muloko wa atchu awemela vorukuryerya kálocha, wi eroromele wi Nyuwo mwákiruma Miyo.</verse>
				<verse number="43">Nave álonchiye hiha, ákhuwela ni masu matokotoko, Lazaro, khuma.</verse>
				<verse number="44">Nave mulipa‐oriméla owo ákhuma ómakiwa mecho ni mata ni ikuwo sa o mahiyeni; ni withoni wawe wapichikhileliwa ni mwétchepe. Yesu álochano, Mutaphuleni yowo, nave muhiyeni arowe.</verse>
				<verse number="45">Ntakhara awe anchipale a mwa aYuda yawo yárúle wa Mariya, yonnaya yeyo énriye, yároromela mwa Yowo.</verse>
				<verse number="46">Nyenya akina a mwa yala yárowa wa aFarisi, yáléla hiho Yesu énriye.</verse>
				<verse number="47">Vavo atokwene a ephepa ni aFarisi yáthukumanya atokwene, elocha, Nére sheni hiyo? ntakhara mutchu’la annera ineneryo sinchipale.</verse>
				<verse number="48">Namuhiya Yowo wawihihá, othene enarwa‐eroromela mwa Yowo; nave enarwa‐erwa aRoma evíha’vo nipuro nahu ni nloko nahu.</verse>
				<verse number="49">Nyenya mukina mmoha a mwa yawo, Kayafa, ókhala mutokwene a ephepa muyakha yowo áhi wa yawo, Hamunasuwela etchu nari,</verse>
				<verse number="50">akhweya hamunupuwela wi ti worera wa nyuwo wi mutchu mmoha akhwe ntakhara a atchu, nave nloko nothene nihitholowe.</verse>
				<verse number="51">Nyenya ela hálonche wa yowo mekhiye; nyenya vokhala mutokwene a ephepa muyakha yowo álokoha wi Yesu anarwa‐akhwela nloko nlo;</verse>
				<verse number="52">nave tahi ntakhara a nloko nlo mekhaya hoe, nyenya wi athukumanye’tho vamoha anamwane a Muluku ópalaleya’wo.</verse>
				<verse number="53">Ntakhara awe, opacherya nihiku nenlo yávanela wi emwiphe Yowo.</verse>
				<verse number="54">Ntakhara awe Yesu héchenche’tho vokokoleya mwa aYuda, nyenya ávinya’vo oya wilaponi yawachamela etakhwa, witchokoni nsina naya Efraimu; akhala wiwo vamoha ni óhuserya’we.</verse>
				<verse number="55">Nyenya Paskha a aYuda ári vakhiviru; nave anchipale yáwela oya o Yerusalemu ovinya m’mawani, ahiphiyale Paskha, oya wiséliha yawo mekhaya.</verse>
				<verse number="56">Vavo yámmwavya Yesu, elocha mukina ni mukhwawe vawemela yawo mu’mpa ya Muluku, Muni hai nyuwo, wi khwino harwa o yólya?</verse>
				<verse number="57">Nyenya atokwene a ephepa ni aFarisi yálamulela, wi, mutchu mukina asuwela wiwo oriye’wo, awonihe, wi yamphare.</verse>
			</chapter>
			<chapter number="12">
				<verse number="1">Vavo, yáhanle mahiku mathanu na nimoha ahiphiyale Paskha, Yesu árwa o Betaniya wiwo wári Lazaro, yole Yesu ámvíhaliye wa okhwa.</verse>
				<verse number="2">Nave yámryeheryela Yowo yólya wiwo; nave Malita áhemelela; nyenya Lazaro ári mmoha a yawo óhamela va yólya vamoha ni Yowo.</verse>
				<verse number="3">Vavo Mariya ákushaliye mweryo mmoha wa makhurwa awunkhela phama a nardo a esisapo aya yorekama áhochiha manani a Yesu, úkutcha manani awe ni mihi awe; nave empa yásareya ni wunkhela waya wa makhurwa’wo</verse>
				<verse number="4">Nyenya Yudase Isikariote, mmoha a óhuserya’we, yowo anarwe?-?amveléle Yowo, álocha,</verse>
				<verse number="5">Manki makhurwa awunkhela ala heyátumihiwe ntakhara sheni ni irupiya sa meya masana mararu, ni ovahiwa wa óhawa?</verse>
				<verse number="6">Nyenya álocha ela tahi ntakhara ánathokororya óhawa, nyenya ntakhara ári mulipa‐wiya, anakhalano murupa owo, anakusha sawiyathiwa’mo.</verse>
				<verse number="7">Vavo Yesu áhi, Muhiye yowo wi ákhapelela ela nihiku novithiwa waka.</verse>
				<verse number="8">Vawi óhawa murino vamoha ni nyuwo mahiku othene; nyenya hamuri vamoha ni Miyo mahiku othene.</verse>
				<verse number="9">Vavo muloko mtokotoko wa aYuda wásuwela wi ári vavo; nave yárwa, tahi ntakhara a Yesuru, nyenya wi yamóne Lazaro, yowo ámvíhaliye wa okhwa.</verse>
				<verse number="10">Nyenya atokwene a ephepa yálakana wi yamwiphe Lazaro’tho;</verse>
				<verse number="11">ntakhara anchipale a aYuda yávinya ntakhara a yowo, eroromela mwa Yesu.</verse>
				<verse number="12">Woshishelo aya muloko mtokotoko wa atchu yawo yárwile o yólya, yíwalaya wi Yesu anamorwa o Yerusalemu,</verse>
				<verse number="13">yákusha mawaryu a murumo, ekhuma okumana ni Yowo, ekhuwela, Hosana, Órélihiwa yowo órwa mu nsina na Apwiya, ti Mwene a Israyeli.</verse>
				<verse number="14">Nyenya Yesu, áphwannyiye mwápúru ákilathi vavo; ntoko morepiwa;</verse>
				<verse number="15">Ohóve, mwana mwámuthiana a Zioni: nkona Mweneá anarwa ókilathi va mwana a púru.</verse>
				<verse number="16">Iha heyásuwenle óhuserya’we vopacherya: nyenya Yesu áchichimihiwiye, vavo yáhupuwela wi iha sárempwa sa Yowo, ni wi yámwerela Yowo iha.</verse>
				<verse number="17">Vavo muloko’wo wári vamoha ni Yowo, vavale ámwitchanniye Lazaro okhuma mu nihiyeni, amvíha yowo wa okhwa, wáherela namona.</verse>
				<verse number="18">Ntakhara a ela’tho muloko’wo wárwa okumanano Yowo, ntakhara wáhiwa wi Yowo áhera eneneryo ela.</verse>
				<verse number="19">Ntakhara awe aFarisi yáhi mukina ni mukhwawe, Munnona wi hamunaphuchularu etchu: ona elapo enatchara vachuli vawe va Yowo.</verse>
				<verse number="20">Nyenya vári aHelene akina mwa yawo ówela oya othamala va yólya.</verse>
				<verse number="21">Yawo nave yárwa wa Filipo, a o Betsaida a Galileya, emukoha yowo, ni olocha, Pwiya, n’natchuna wona Yesu.</verse>
				<verse number="22">Filipo árwa alocha wa Andreya: erwa Andreya ni Filipo, nave yálocha ni Yesu.</verse>
				<verse number="23">Nyenya Yesu áwakhula yawo, alocha, Yophiya elukuluku, wi Mwana a mutchu achichimihiwe.</verse>
				<verse number="24">Tchiriene, kinalocha ni nyuwo, Epyo ya trigu yáhimora mu’tchayani, ekhwa, enakhala va mekhaya yeyo; nyenya yakhwa, eníma yawíma yinchipale.</verse>
				<verse number="25">Yowo anasivela okumi awe anarwa‐ariha ola; nave awichana ni okumi awe mwilaponi ela ya vathi anarwa‐akhapelela ola wukumini wohimala.</verse>
				<verse number="26">Mukina akiruméla Miyo, akitchare Miyo; nave wiwo kiriaka’wo, wiwo’tho murummwa’ka anarwa‐akhala’wo. Mukina akiruméla Miyo, yowo Atithi anarwa‐amwerela mahala.</verse>
				<verse number="27">Okumi aka hihano wohukhuwa; nave kini kere sheni? Atithi, kivulusheni Miyo mwa elukuluku ela. Nyenya ntakhara a ela kórwa wilukuluku ela.</verse>
				<verse number="28">Atithi, chichimihani nsina nanyu. Vavo yárwa masu órwela wirimu, Kochichimiha, nave kinarwa‐kichichimiha’tho.</verse>
				<verse number="29">Ntakhara awe muloko wa atchu wawemela’wo, ni wiwa, wálocha wi wokukucheya. Akina yálocha, Ngelo ohuluma ni Yowo.</verse>
				<verse number="30">Yesu áhákhula ii, Masu ala haphiyale ntakhara a Miyo, nyenya a nyuwo.</verse>
				<verse number="31">Hihano vari othoriha wa elapo ela ya vathi; mutokwene a elapo ela ya vathi anarwa‐arihiwa vate hihano.</verse>
				<verse number="32">Nave Miyo, kiniriaka kiwelihiwe wilaponi, kinarwakipurulela atchu othene wa Miyo mekhaka.</verse>
				<verse number="33">Nyenya álocha ela ni osuwanyeiha okhwa tani aniriye arwe‐akhweno.</verse>
				<verse number="34">Vavo muloko’wo wámwakhula Yowo, Náhiwa hiyo m’malamulo wi Kristu anakhala mahiku othene; nave Nyuwo munalocha hai, wi Mwana a mutchu anaphwanela owelihiwa? Mwana a mutchu yowo pani?</verse>
				<verse number="35">Vavo Yesu áhi wa yawo, Yohala elukuluku ekhani nave omwaléla ori mwa nyuwo. Echani vavo murianyuno omwaléla, wi epiphi eho, hwanyeni; nave awecha mwipiphini hanasuwela wiwo anayiye’wo.</verse>
				<verse number="36">Vavo murianyuno omwaléla, roromelani omwaléla iwo, wi mukhale anamwane a omwaléla iwo.</verse>
				<verse number="37">Iha Yesu áhuluma, nave ávinya’vo awipitha yawo. Nyenya nari áhera ineneryo sinchipale sawihiha va mithoni vaya yawo heyároromenle mwa Yowo;</verse>
				<verse number="38">wi masu a Yesaya Mulipa‐miririmo yakhwanihiwe, yawo álonchiye, Apwiya ororomenle pani olaleyerya wahu? Nave mwono wa Apwiya wohupululihiwa wa wani?</verse>
				<verse number="39">Ntakhara a ela heyáwenrye ororomela, wi Yesaya áhi’tho,</verse>
				<verse number="40">Óripiha mitho aya, Úmiha murima’ya; Wi eni yone ni mitho, Esuwelashe ni murima, Erukunuwe, Nave kini kirimwapenusha.</verse>
				<verse number="41">Iha álocha Yesaya, ntakhara áhona nchichimiho nawe; úluma sa Yowo.</verse>
				<verse number="42">Nari wawihihá, anchipale a mwa atokwene yároromela mwa Yowo; nyenya ntakhara a aFarisi heyákhulenle wi enihihiwe mothukumanela,</verse>
				<verse number="43">vawi yásivela nchichimiho na atchu wopwaha nchichimiho na Muluku.</verse>
				<verse number="44">Nyenya Yesu ákhuwela ii, Yowo anaroromela Miyo, hanaroromela Miyo, nyenya Yowo ákirumme Miyo.</verse>
				<verse number="45">Nave yowo anakóna Miyo anona Yowo ákirumme Miyo.</verse>
				<verse number="46">Kórwa Miyo omwaléla wilaponi ya vathi, wi yowo anaroromela wa Miyo ahikhale mwipiphini.</verse>
				<verse number="47">Nave mukina íwa masu aka, ahikhapelela, Miyo nkimuthoriha yowo: wi nkárwile orwa‐othoriha elapo ya vathi, nyenya wi kirwe‐kivulushe elapo ya vathi.</verse>
				<verse number="48">Yowo anakikhocha Miyo, ahinákhela masu aka, orino ómuthoriha yowo: masu yawo kilonchaka, yala enarwa‐emuthoriha yowo nihiku nokutchula.</verse>
				<verse number="49">Wi nkálonche Miyo mwa Miyo mekhaka; nyenya Atithi ákirumme Miyo, yola ákivaha Miyo nlamulo, yeyo kiniriaka, ni yeyo kiniriaka kulume.</verse>
				<verse number="50">Nave kinnasuwela wi nlamulo nawe n’ri okumi wohimala: ntakhara awe hiho kinnuluma, ntoko mummo Atithi álonchiye ni Miyo, mummo kinnuluma.</verse>
			</chapter>
			<chapter number="13">
				<verse number="1">Nyenya yólya ya Paskha ehiphiyenrye, Yesu, vosuwela wi elukuluku awe yárwa yovinyerya okhuma mwilaponi ela ya vathi, oya wa Atithi, ásivenliye awawe a Yowo mekhiye a mwilaponi ya vathi, áhásivela yawo ophiyerya vokutchulela.</verse>
				<verse number="2">Nave vokhala va mukonelo, Musaserya amanle wiyathi m’murimani mwawe mwa Yudase mwana a Simoni Isikariote, wi amveléle Yowo,</verse>
				<verse number="3">Yesu, vosuwela wi Atithi ámvaha Yowo sothene m’matani mwawe, ni wi árwela wa Muluku, anarowa wa Muluku,</verse>
				<verse number="4">ávinya va mukonelo, íyathi malaya’we; nave ákunshiye yawukutchela, ápichikhilela mu’yununi.</verse>
				<verse number="5">Vavo áhela mahi m’parathoni, apacherya orapiha manani a óhuserya’we, ni wukutcha ni yawukutchela, yeyo ípichikhilenliyeno.</verse>
				<verse number="6">Árwa vavo wa Simoni Petro. Yola álocha wa Yowo, Apwiya, Mano Nyuwo munakirapiha miyo manani?</verse>
				<verse number="7">Yesu áhákhula ii wa yowo, Yeyo kineraka Miyo, honasuwela hihano; nyenya onarwa‐osuwela muhólo mwaya.</verse>
				<verse number="8">Petro álocha ni Yowo, Hamurapiharu manani aka okhala wokhala. Yesu ámwakhula yowo, Káhorapiha weyo hewanono yawakhela vamoha ni Miyo.</verse>
				<verse number="9">Simoni Petro álocha ni Yowo, Apwiya, tahi manani akaru, nyenya’tho mata ni muru.</verse>
				<verse number="10">Yesu álochano, Yowo árampe hanathowiwa nyenya orapa manani, nave annéla mothe mwene: nave nyuwo mwá awéla, nyenya tahi othene hoe.</verse>
				<verse number="11">Vawi ásuwela yowo anarwa‐amveléla Yowo; ntakhara a ela álocha, wi, Hamuri awéla othene.</verse>
				<verse number="12">Vavo, amanle Yowo orapiha manani aya, ni okusha malaya’we, áhámela’tho, ii wa yawo, Manki yeyo kiwerenlakani nyuwo, munnasuwela?</verse>
				<verse number="13">Nyuwo munakera Miyo Muhusiha, ni Apwiya: nave munnalocha phama; vawi ti yomi.</verse>
				<verse number="14">Ntakhara awe, Miyo Apwiya, ni Muhusiha, kárapihale manani anyu, nyuwo’tho munaphwanela orapihana manani mukina ni mukhwawe.</verse>
				<verse number="15">Vawi kihovahani nyuwo yotakiherya, wi, ntoko Miyo kiwerenlakani nyuwo, nyuwo’tho mwére.</verse>
				<verse number="16">Tchiriene, kinalocha ni nyuwo, kapuro hari mutokwene ompwaha pwiya’we; nari namarika‐mahi hari mutokwene ompwaha yowo anamuruma.</verse>
				<verse number="17">Mwasuwela iha, óréla nyuwo mwáweraka.</verse>
				<verse number="18">Nkinalocha sa nyuwo othene: kinnasuwela Miyo yawo káthanlilaka: nyenya wi yorepa ekhwanihiwe, Yowo ólya epau aka ákeya munyethe ni ntchicha nawe.</verse>
				<verse number="19">Opacherya hihano kinalocha wa nyuwo, ehereiye, wi yereiye, mwaroromele wi Miyo ti yene.</verse>
				<verse number="20">Tchiriene, kinalocha ni nyuwo, Yowo anakhela mutchu yowo kinamurumaka, anakhela Miyo; nyenya awakhela Miyo anakhela Yowo ákirumme.</verse>
				<verse number="21">Yesu álonchiye iha, áhukhuliwa m’munepani, érela namona, ii, Tchiriene, kinalocha ni nyuwo, wi mmoha mwa nyuwo anarwa‐akiveléla Miyo.</verse>
				<verse number="22">Óhuserya yámuwehana mukina ni mukhwawe, ni wanyiherya?-?anyiherya álocha sa wani?</verse>
				<verse number="23">Nyenya mmoha a óhuserya’we yowo Yesu ámusivenliye ámuhámela va nákhopeni a Yesu.</verse>
				<verse number="24">Vavo Simoni Petro ámunyephula yola álochano, On’léle tani yowo anamulochiye.</verse>
				<verse number="25">Yola vohámela vavo, va nákhopeni a Yesu, álocha ni Yowo, Apwiya, yowo tani?</verse>
				<verse number="26">Yesu nave áhákhula, Ti yola, kiniriaka Miyo kimuryeryele mvikiri ni omvaha. Vavo, ámuryeryenliye mvikiri ákusha avaha wa Yudase mwana a Simoni Isikariote.</verse>
				<verse number="27">Nave vachuli vaya va mvikiri owo, ávolowa mwa yola Satana. Vavo Yesu álochano, Yeyo onéra, akuviha wera.</verse>
				<verse number="28">Nyenya havovo mmoha a yawo óhámela’wo ásuwenle yeyo ákhweliye, vawi álochano hiha.</verse>
				<verse number="29">Vawi ntakhara Yudase árino murupa, akina yera wi Yesu álonche ni yowo, Thuma hiho sinan’thowa va yólya; akhweya, wi avahe etchu wa alipa‐ohawa.</verse>
				<verse number="30">Vavo yola ákhenliye mvikiri, ákhuma vavo. Nyenya wári ohiyu.</verse>
				<verse number="31">Vano ákhumaliye, Yesu álocha, Hihano óchichimihiwa Mwana a mutchu, nave Muluku óchichimihiwa mwa Yowo;</verse>
				<verse number="32">nave Muluku anarwa‐amuchichimiha Yowo mwa Yowo mekhiye, nave anarwa‐amuchichimiha Yowo hihano vava.</verse>
				<verse number="33">Asanamwane, yohala elukuluku kiriaka ni nyuwo. Munarwa‐mukavyavya Miyo: nave ntoko kálonchaka wa aYuda, wi wiwo kinayaka’wo Miyo, nyuwo hamuwerya orwa’wo, mummo kinalocha ni nyuwo hihano.</verse>
				<verse number="34">Kinovahani nyuwo nlamulo nahihano, wi musivelane mukina ni mukhwawe; ntoko kósivenlakani nyuwo, wi nyuwo’tho musivelane mukina ni mukhwawe.</verse>
				<verse number="35">Mwa ela enarwa‐esuwelasha othene wi muri óhuserya’ka, mwárino osivelana mukina ni mukhwawe.</verse>
				<verse number="36">Simoni Petro álocha ni Yowo, Apwiya, Muniya wowi? Yesu áhákhula, Wiwo kiniyaka’wo howerya okitchara Miyo hihano; nyenya onarwa‐okitchara muhólo mwaya.</verse>
				<verse number="37">Petro álocha ni Yowo, Apwiya, nkiwerya wotcharani Nyuwo hihano ntakhara sheni? Kinarwa‐kiriha okumi aka ntakhara a Nyuwo.</verse>
				<verse number="38">Yesu áhákhula, Mano onarwa‐oriha okumiá ntakhara a Miyo? Tchiriene, kinalocha wa weyo, ohípale muthupi onarwa‐okikhocha oraru.</verse>
			</chapter>
			<chapter number="14">
				<verse number="1">Murima’nyu ohithukumele: munnaroromela Muluku, roromelani Miyo’tho.</verse>
				<verse number="2">M’pa mwa Atithaka murimo nipuro nokhala’mo anchipale. Wahári hihá, nkahólélani nyuwo; wi kinarowa woryeheryelani nyuwo nipuro.</verse>
				<verse number="3">Nave karowa woryeheryelani nyuwo nipuro, kinakoka’tho, nave kinarwa‐kiwakhelani nyuwo wa Miyo mekhaka; wi wiwo kiriaka’wo Miyo iwo, mwakhale nyuwo’tho.</verse>
				<verse number="4">Nave wiwo kiniya’ka’wo Miyo, munnasuwela ephiro aya.</verse>
				<verse number="5">Tomasi álocha ni Yowo, Apwiya, han’nasuwela wiwo munayanyu’wo; osuwela ephiro n’ni nirihai?</verse>
				<verse number="6">Yesu álochano, Miyo ká ephiro, ni eparipari, ni okumi. Havovo mutchu anarwa wa Atithi, nyenya mwa Miyo.</verse>
				<verse number="7">Mwákisuwenlesha Miyo mukásuwela Atithaka’tho; opacherya hihano munnamusuwelasha Yowo, nave momona.</verse>
				<verse number="8">Filipo álocha ni Yowo, Apwiya, noniheni hiyo Atithi, nave enani?-?khwanela.</verse>
				<verse number="9">Yesu álochano, Kiri ni nyuwo mahiku manchipale awihiha, nave hokisuwenlesha, Filipo? Yowo okónne Miyo ohona Atithi; onalocha hai weyo, Munoniherye Atithi?</verse>
				<verse number="10">Honaroromela wi kiri Miyo mwa Atithi, ni Atithi ari mwa Miyo? Masu yawo kinalochaka Miyo wa nyuwo nkinuluma wa Miyo mekhaka; nyenya Atithi ókhala mwa Miyo anera miteko awe.</verse>
				<verse number="11">Roromelani Miyo, wi kiri Miyo mwa Atithi ni Atithi mwa Miyo; nyenya khwino tahi hihá, roromelani Miyo ntakhara a miteko eyoru.</verse>
				<verse number="12">Tchiriene, kinalocha wa nyuwo, Yowo anaroromela mwa Miyo, miteko yeyo kineraka Miyo anarwa‐era’tho yola; nave anarwa‐era sopwaha iha; ntakhara kinarowa Miyo wa Atithi.</verse>
				<verse number="13">Nave etchu yeyo munirianyu mukohe mu nsina naka, kinarwa‐kera, wi Atithi achiehimihiwe mwa Mwana.</verse>
				<verse number="14">Mwarwa‐m’veka etchu mu nsina naka, kinarwa‐kera.</verse>
				<verse number="15">Mwásivelaka Miyo, khapelelani malamulo aka.</verse>
				<verse number="16">Nave Miyo kinarwa‐kiveka Atithi, nave anarwa‐ovahani nyuwo Mulipa‐wurya mukina, wi akhale ni nyuwo mahiku othene,</verse>
				<verse number="17">ti Munepa wa eparipari: Yowo elapo ya vathi hewerya omwakhela, wi henamona Yowo, akhweya henamusuwelasha. Nyuwo munnamusuwelasha Yowo; ntakhara anakhala ni nyuwo nave anarwa‐akhala mwa nyuwo.</verse>
				<verse number="18">Nkirwa‐kohiyani nyuwo mukhale ikwasuni: kinarwa wa nyuwo.</verse>
				<verse number="19">Yohala elukuluku, nave elapo ya vathi hekóna’tho Miyo; nyenya nyuwo munakóna Miyo: ntakhara Miyo kiri mukumi nyuwo munarwa‐mukhala akumi’tho.</verse>
				<verse number="20">Nihiku nenlo munarwa‐musuwelasha nyuwo wi kiri Miyo mwa Atithaka, ni nyuwo mwa Miyo, ni Miyo mwa nyuwo.</verse>
				<verse number="21">Yowo anakhalano malamulo aka, ni okhapelela, yola tanakisivela Miyo: nyenya yowo anakisivela Miyo anarwa‐asiveliwa ti Atithaka, nave Miyo kinarwa‐kimusivela yowo, nave kinarwa‐kisoniha wa yowo mekhaka.</verse>
				<verse number="22">Yudase, tahi Isikariote, álocha ni Yowo, Apwiya, orimwihai muneranyu wi munisoniha mekhinyu wa hiyo, nyenya tahi welapo ya vathi?</verse>
				<verse number="23">Yesu áhákhula ii wa yowo, Mukina akisivela Miyo, anarwa‐akhapelela masu aka; nave Atithaka anarwa‐amusivela yowo, nave, n’narwa‐n’rwa wa yowo, nave n’narwa‐nera wa yowo mokhala’mo.</verse>
				<verse number="24">Yowo ahinakisivela Miyo hanakhapelela masu aka; nave masu yawo muniwanyu hari masu aka, nyenya a Atithi yowo ákirumme Miyo.</verse>
				<verse number="25">Iha kinuluma ni nyuwo, kiriaka ni nyuwo.</verse>
				<verse number="26">Nyenya Mulipawurya owo, Munepa Wawéla, yowo Atithi aniriye amurume mu nsina naka, yola anarwa‐ohusihani sothe sene, awupushani itchu sothene kálonchaka wa nyuwo.</verse>
				<verse number="27">Murechele kinohiyeryani nyuwo, murechele aka kinovahani nyuwo. Miyo nkinovahani nyuwo ntoko elapo ya vathi enavaheryaya.</verse>
				<verse number="28">Murima’nyu ohithukumele, akhweya ohóve. Mohiwa wi Miyo káhi wa nyuwo, Kinnarowa, nave kinarwa wa nyuwo. Mwákisivenleke Miyo, mukáhakalala wi kinaya wa Atithi: wi Atithi ari mtokotoko ókipwaha Miyo.</verse>
				<verse number="29">Nave hihano kiholélani nyuwo ehereiye, wi eniriaya yereye mwaroromele.</verse>
				<verse number="30">Nkirwa‐kuluma’tho sinchipale ni nyuwo, vawi mutokwene a elapo ya vathi annorwa: nave hanono etchu mwa Miyo.</verse>
				<verse number="31">Nyenya wi elapo ya vathi esuwelashe wi kinnasivela Atithi, ni wi kinera ntoko mummo Atithi ákilamulenliye, Vinyani n’roweke nivinye’wo wenno.</verse>
			</chapter>
			<chapter number="15">
				<verse number="1">Miyo ká mpesa enesha, nave Atithaka ti mulipa‐emacha.</verse>
				<verse number="2">Murai mukina mwa Miyo yowo ohiníma, annavíha’vo: nave yowo oníma, annachina, wi wime sawima sawacha.</verse>
				<verse number="3">Mokhala óryeheryeya hihano nyuwo ntakhara a masu yawo kúlummaka ni nyuwo.</verse>
				<verse number="4">Khalani mwa Miyo, ni Miyo mwa nyuwo. Ntoko murai howerya wima va mekhaya, wáhikhala mwa mpesa; mwawihiha hemwanono nyuwo’tho, mwáhikhala mwa Miyo.</verse>
				<verse number="5">Miyo ká mpesa, nyuwo mwá mirai aya: yowo anakhala mwa Miyo, ni Miyo mwa yowo, yowo aníma sawima sinchipale; wi káhikhala’vo Miyo hamuwerya wera etchu.</verse>
				<verse number="6">Mukina áhikhala mwa Miyo, órihiwa vate ntoko murai, anyála; nave anathuku?-?manya iho ariha o moroni, nave sinavya.</verse>
				<verse number="7">Mwakhala mwa Miyo, ni masu aka anakhala mwa nyuwo, kohani etchu yeyo munakhwelanyu, nave enarwa‐yeriwa wa nyuwo.</verse>
				<verse number="8">Mwa ela annachichimihiwa Atithaka, wi mwime sawima sinchipale; nave munarwa‐mukhala óhuserya’ka.</verse>
				<verse number="9">Ntoko mummo Atithi ákisivelenlaya Miyo, Miyo’tho kihosivelani: khalani mu osivela waka.</verse>
				<verse number="10">Mwakhapelela malamulo aka munarwa‐mukhala mu osivela waka; ntoko Miyo kokhapelela malamulo a Atithaka, nave kinakhala mu osivela wawe.</verse>
				<verse number="11">Iha kihuluma ni nyuwo, wi otheya waka okhale mwa nyuwo, ni wi otheya wanyu osareye.</verse>
				<verse number="12">Nlamulo naka ti nla, wi, musivelane mukina ni mukhwawe, ntoko kihosivelani nyuwo.</verse>
				<verse number="13">Havovo mutchu orino osivela wopwaha wu wawi mutchu anariha okumi awe ntakhara a anthamwene awe.</verse>
				<verse number="14">Muri anthamwene aka nyuwo, mwera hiho kinolamulelakani nyuwo.</verse>
				<verse number="15">Nkinawerani’tho nyuwo akapuro; ntakhara kapuro hanasuwela yeyo pwiya’we aneriye; nyenya kowerani nyuwo anthamwene; ntakhara sothe sene kiwalaka wa Atithaka kiholélani.</verse>
				<verse number="16">Nyuwo hamwákithanlile Miyo, nyenya Miyo káhothanlani, nave káhokerihani, wi mwahirowe nyuwo mwime yawima, ni wi yawima’nyu yakhale: wi etchu yeyo munirianyu mukohe Atithi mu nsina naka óvaheni nyuwo.</verse>
				<verse number="17">Itchu iha kinalamulela nyuwo, wi mwasivelane mukina ni mukhwawe.</verse>
				<verse number="18">Elapo ya vathi yawichani nyuwo, munasuwela wi yákicha ehipachenrye owichani.</verse>
				<verse number="19">Mwákhanleke a elapo ya vathi, elapo ya vathi ekásivela yawawe ya mekhaya; nyenya ntakhara hamuri a elapo ya vathi, nyenya Miyo káhothanlani nyuwo mwa elapo ya vathi, ntakhara a ela ennawichani nyuwo.</verse>
				<verse number="20">Upuwelani masu yale kálonchaka wa nyuwo, Kapuro hari mtokotoko opwaha Pwiya’we. Khwino yákihosha Miyo, enarwa‐yohoshani nyuwo’tho; khwino yákhapelela masu aka, enarwa‐ekhapelela awinyu’tho.</verse>
				<verse number="21">Nyenya iha sothene enarwa‐ewerelani nyuwo ntakhara a nsina naka, ntakhara henasuwela Yowo ákirumme.</verse>
				<verse number="22">Nkárúle ni wulumano, yahikhanlekeno yotcheka; nyenya hihano heyanono yohuchukula va sotcheka saya.</verse>
				<verse number="23">Yowo anakicha Miyo, anicha’tho Atithi.</verse>
				<verse number="24">Nkakénre mwa yawo miteko yeyo mukina ahénriye, yahikhanlekeno yotcheka; nyenya hihano yáhona’tho yicha’tho Miyo ni Atithaka’tho.</verse>
				<verse number="25">Nyenya enihihá, wi masu órempwa m’malamulo aya ekhwanihiwe, wi, Yákicha Miyo vohikhala nthowa.</verse>
				<verse number="26">Nyenya aphiyale Mulipa‐wurya, yowo kiniriaka kimurume wa nyuwo orwela wa Atithi, yola anarwa‐akerela Miyo namona.</verse>
				<verse number="27">Nave nyuwo’tho munerela namona, wi muri ni Miyo opacherya vopacherya.</verse>
			</chapter>
			<chapter number="16">
				<verse number="1">Iha kihuluma ni nyuwo wi munakwachulihiwe.</verse>
				<verse number="2">Enarwa‐yokumihani mothukumanela’mmo; nyenya elukuluku ennorwa yeyo mutchu yowo awipha nyuwo anarwa‐era wi anaruméla Muluku.</verse>
				<verse number="3">Nave iha enarwa‐yera, ntakhara heyásuwenle Atithi, nari Miyo.</verse>
				<verse number="4">Nyenya itchu iha kihuluma ni nyuwo wi eniryaya erwe elukuluku aya, mupuwele wi káholélani nyuwo. Nyenya iha nkálonche wa nyuwo opacherya vopacherya, ntakhara kári vamoha ni nyuwo.</verse>
				<verse number="5">Nyenya hihano kinaya wa Yowo ákirumme Miyo; nave havovo mukina mwa nyuwo anakikoha Miyo, Munaya wowi?</verse>
				<verse number="6">Nyenya ntakhara kihuluma iha ni nyuwo othanana wosareya m’murimani mwanyu.</verse>
				<verse number="7">Nyenya kinalocha Miyo eparipari ni nyuwo; onaphwanela wa Miyo wi kivinye’vo Miyo; vawi káhivinya’vo, Mulipa‐wurya owo harwa‐arwa wa nyuwo; nyenya karowa kinarwa‐kimuruma Yowo wa nyuwo.</verse>
				<verse number="8">Nave arúle Yowo, anarwa‐avanyiha elapo ya vathi sa sotcheka, ni sa ekhaikhai, ni sa othoriha;</verse>
				<verse number="9">sa sotcheka, ntakhara henaroromela mwa Miyo:</verse>
				<verse number="10">sa ekhaikhai, ntakhara kinaya wa Atithi, nave hamunakiweherya’tho:</verse>
				<verse number="11">sa othoriha, ntakhara mutokwene a elapo ela ya vathi óthorihiwa.</verse>
				<verse number="12">Kirino sinchipale’tho solocha wa nyuwo, nyenya hamuwerya wireya hihano vava.</verse>
				<verse number="13">Nyenya vári arúle Yola, Munepa a eparipari, anarwa‐ahóla nyuwo mwa eparipari yothene: vawi harwa‐uluma sa Yowo mwanene; nyenya itchu sothe sene aniriye íwe, anarwa‐uluma: nave itchu sinorwa anarwa‐olaleyeryani.</verse>
				<verse number="14">Yola anarwa‐achichimiha Miyo; ntakhara anarwa‐akusha sa mwa Miyo, alaleyerya wa nyuwo.</verse>
				<verse number="15">Itchu sothe sene Atithi ariyeno ti saka: ntakhara awe káhi, wi anakusha sa mwa Miyo alaleyerya wa nyuwo.</verse>
				<verse number="16">Yohala elukuluku, nave hamunakiweherya’tho, nave elukuluku’tho, nave munarwa‐mukóna Miyo.</verse>
				<verse number="17">Mwa óhuserya’we vavo yáhi mukina ni mukhwawe, Ela ti sheni analochiye ni hiyo, Elukuluku nave hamunakiweherya; nave’tho elukuluku, nave munarwa‐mukóna: nave, ntakhara kinaya wa Atithi?</verse>
				<verse number="18">Ntakhara awe yálocha, Ela ti sheni analochiye, Elukuluku? Han’nasuwela yeyo anulumiye.</verse>
				<verse number="19">Yesu ásuwelasha wi yánahawela omukoha, nave áhi wa yawo, Munamukohana mukina ni mukhwawe sa ela, wi káhi, Elukuluku nave hamunakiweherya Miyo, nave’tho elukuluku nave munarwa‐mukóna Miyo?</verse>
				<verse number="20">Tchiriene, kinalocha ni nyuwo, wi munarwa‐munla ni wunla eyinlo nyuwo, nyenya elapo ya vathi enarwa‐ehakalala; munarwa‐muthanana nyuwo, nyenya othanana wanyu onarwa‐othatuwa otheya.</verse>
				<verse number="21">Muthiana anahaweliye oyara annathanana, ntakhara yophiya elukuluku awe; nyenya vári ayanre mwana, hanupuwela’tho ohawa iwo, ntakhara a otheya wi óyariwa mutchu wilaponi ya vathi.</verse>
				<verse number="22">Nave vano nyuwo munnathanana hihano vava, nyenya kinarwa‐kóna’tho nyuwo, nave murima’nyu onarwa‐ohakalala, nave havovo mukina anarwa‐avíha’vo wa nyuwo otheya wanyu.</verse>
				<verse number="23">Nave nihiku nenlo hamurwa‐mukikoha etchu. Tchiriene, kinalocha wa nyuwo, Khwino mwarwa‐m’veka Atithi etchu, anarwa‐ovahani nyuwo mu nsina naka.</verse>
				<verse number="24">Ophiyerya hihano hamukohile etchu mu nsina naka; kohani, nave munarwa‐mwakhela, wi otheya wanyu wakhwanihiwe.</verse>
				<verse number="25">Itchu iha kihuluma ni nyuwo mwa maphwanaphwaniho; elukuluku ennorwa yeyo nkirwa‐kuluma ni nyuwo mwa maphwanaphwaniho, nyenya kinarwa‐kolaleyeryani nyuwo mwawiweya sa Atithi.</verse>
				<verse number="26">Nihiku nenlo munarwa‐m’veka mu nsina naka: nave nkinalocha wa nyuwo wi Miyo kinarwa‐kokoheryani nyuwo wa Atithi;</verse>
				<verse number="27">vawi Atithi mekhiye annasivela nyuwo, ntakhara nyuwo mokisivela Miyo, nave mororomela wi Miyo kákhuma wa Atithi.</verse>
				<verse number="28">Kákhuma mwa Atithi, nave kórwa wilaponi ya vathi: kinnahiya’tho elapo ya vathi, nave kinarowa wa Atithi.</verse>
				<verse number="29">Óhuserya’we yálocha, Onani, hihano munnuluma sawiweya, nave hamunalocha yoshipela.</verse>
				<verse number="30">Hihano ninnasuwela wi munnasuwela sothe sene, nave hamunakhwela wi mukina okoheni Nyuwo; mwa ela ninnaroromela wi mwákhuma wa Muluku.</verse>
				<verse number="31">Yesu áwakhula yawo, Hihano munnaroromela?</verse>
				<verse number="32">Onani elukuluku ennorwa, nave yophiya, yeyo munirianyu murwe‐m’mwaryiwe, mutchu mmoha wa sawawe sa mekhiye, nave munarwa‐mukihiya Miyo va mekhaka. Nave nkinakhala va mekhaka, ntakhara Atithi ari vamoha ni Miyo.</verse>
				<verse number="33">Itchu iha kihuluma ni nyuwo, wi mwa Miyo mwahikhaleno murechele. Mwilaponi ya vathi munarwa‐mukhalano yawukhula, nyenya lipihani murima, kopwaha elapo ya vathi Miyo.</verse>
			</chapter>
			<chapter number="17">
				<verse number="1">Itchu iha áhuluma Yesu; nave áwelihaliye mitho awe wirimu, áhi, Atithi, yophiya elukuluku; chichimihani mwananyu, wi mwananyu ochichimiheni Nyuwo:</verse>
				<verse number="2">ntoko momvaha Yowo olamulelo va míli ya’nama yothene, wi othene yawo mumvahilanyu, ávahe yawo okumi wohimala.</verse>
				<verse number="3">Nyenya okumi wohimala ti ola, wi yasuwele Nyuwo Mulukuru éparipari, ni Yesu Kristu yowo mwámurummanyu.</verse>
				<verse number="4">Miyo kihochichimihani Nyuwo mwilaponi ya vathi, kákutchunlaka muteko yowo mwákivahilanyu wi kiphare.</verse>
				<verse number="5">Nave hihano, Atithi Nyuwo, chichimihani Miyo ni Nyuwo mekhinyu ni nchichimiho nenlo káriakano ni Nyuwo ehikhanle elapo ya vathi.</verse>
				<verse number="6">Kihoniherya nsina nanyu wa atchu yawo mukivahilanyu Miyo mwilaponi ya vathi: yári awinyu, nave mwákivaha Miyo yawo; nave yákhapelela masu anyu.</verse>
				<verse number="7">Ennasuwelasha hihano wi itchu sothe sene mukivahilanyu Miyo sinarwela wa Nyuwo;</verse>
				<verse number="8">ntakhara masu yawo mwákivahilanyu Miyo kihávaha yawo; nave yáhákhela, esuwelasha tchiri wi kákhuma wa Nyuwo, nave yároromela wi Nyuwo mokiruma Miyo.</verse>
				<verse number="9">Kinnakoherya yawo Miyo: nkinakoherya elapo ya vathi, nyenya yawo mwákivahilanyu Miyo, ntakhara ari awinyu:</verse>
				<verse number="10">nave saka sothe sene siri sawinyu, ni sawinyu siri saka; nave kinnachichimihiwa mwa yawo.</verse>
				<verse number="11">Nkinakhala’tho mwilaponi ya vathi, nave yawo ari mwilaponi ya vathi, nave Miyo kinarwa wa Nyuwo. Atithi Awéla, khapelelani ala mu nsina nanyu yawo mukivahilanyu Miyo, wi yakhale mmoha, ntoko hiyo.</verse>
				<verse number="12">Kákhalakano Miyo kámwakhapelela mu nsina nanyu yawo mwákivahilanyu Miyo; nave káhákhapelela, nave háriménle mukina mwa yawo, nyenya mwana a oriméla, wi yorepa ekhwanihiwe.</verse>
				<verse number="13">Nyenya hihano kinarwa wa Nyuwo; nave iha kinuluma mwilaponi ya vathi, wi yakhaleno otheya waka wokhwanihiwa mwa yawo mekhaya.</verse>
				<verse number="14">Miyo kihavaha yawo masu anyu; nave elapo ya vathi yáhichanano, ntakhara henakhala a elapo ya vathi, ntoko Miyo nkinakhala a elapo ya vathi.</verse>
				<verse number="15">Nkinakoha wi mwavíhe’vo yawo mwilaponi ya vathi, nyenya wi mwakhapelele yawo wa ónanara owo.</verse>
				<verse number="16">Hari a elapo ya vathi ntoko Miyo nkiri a elapo ya vathi.</verse>
				<verse number="17">Elihani yawo mwiparipari; masu anyu ti eparipari.</verse>
				<verse number="18">Ntoko mummo mwákirummanyu wilaponi ya vathi, Miyo’tho káháruma yawo wilaponi ya vathi.</verse>
				<verse number="19">Nave ntakhara a yawo Miyo kinniséliha mekhaka wi yawo’tho yakhale awélihiwa mwiparipari.</verse>
				<verse number="20">Nyenya nkinakoherya yaworu mekhaya, nyenya’tho yawo enaroromela mwa Miyo ntakhara a masu aya;</verse>
				<verse number="21">wi othene yakhale amoha, ntoko Nyuwo Atithi mwa Miyo, ni Miyo mwa Nyuwo, wi yawo’tho yakhale mwa hiyo: wi elapo ya vathi yaroromele wi Nyuwo mokiruma Miyo.</verse>
				<verse number="22">Nave nchichimiho nenlo mwákivahilanyu Miyo kihávaha yawo; wi yakhale amoha, ntoko hiyo n’ri mmoha;</verse>
				<verse number="23">Miyo mwa yawo, ni Nyuwo mwa Miyo, wi ekhale óphameya mwa mmoha; wi elapo ya vathi esuwelashe wi Nyuwo mwákiruma Miyo, nave mwáhásivela yawo, ntoko mummo mukisivelenlanyu Miyo.</verse>
				<verse number="24">Atithi, yawo mukivahilanyu Miyo, kinakhwela wi, wiwo kiriaka’wo Miyo, yawo’tho ekhale vamoha ni Miyo; wi yaweherye nchichimiho naka, nenlo mukivahilanyu Miyo: wi mwákisivela Miyo ehikilatheiye elapo ya vathi.</verse>
				<verse number="25">Atithi ékhaikhai, elapo ya vathi heyosuwenleni Nyuwo nari, nyenya Miyo kihosuwelani Nyuwo; nave yawo ásuwelasha wi mokiruma Miyo;</verse>
				<verse number="26">nave káhásuwelihasha yawo nsina nanyu, nave kinarwa‐kisuwelihasha; wi osivela wiwo mwákisivenlanyuno okhale mwa yawo, ni Miyo mwa yawo.</verse>
			</chapter>
			<chapter number="18">
				<verse number="1">Yesu álonchiye iha, ákhuma ni óhuserya’we, oya okhopela wa muhiche wa Kedroni, wiwo wári emacha, mummo ávolowa’mo Yowo ni óhuserya’we.</verse>
				<verse number="2">Nyenya Yudase’tho yowo ámvelénle, ásuwela nipuro nlo; ntakhara Yesu ánaya’wo wiliwili ni óhuserya’we.</verse>
				<verse number="3">Vavo Yudase, ákunshiye muloko wa asurutato, ni amiravo wa atokwene a ephepa ni aFarisi, árwa wiwo ni onyari ni mithuko ni mavaka.</verse>
				<verse number="4">Vavo Yesu, vosuwela sothe sene sinorwa va Yowo, ákhuma, ii wa yawo, Munakhwela ani?</verse>
				<verse number="5">Yámwakhula Yowo, Yesu mNazarayo. Yesu álochano, Ti yomi. Nyenya Yudase’tho ómveléla Yowo, áhemelano vamoha.</verse>
				<verse number="6">Nave álonchiye ni yawo, Ti yomi, yákokela muchuli, yúwa vathi.</verse>
				<verse number="7">Vavo áhákoha’tho, Munakhwela ani? nyenya yawo yáhi, Yesu mNazarayo.</verse>
				<verse number="8">Yesu áhákhula, Kiholélani, Ti yomi: ntakhara awe mwákikhwelaka Miyo, hiyani ala erowe:</verse>
				<verse number="9">wi ekhwanihiwe masu yawo yáriye, Mwa yawo mukivahilanyu Miyo, nkirihale mmoha.</verse>
				<verse number="10">Vavo Simoni Petro ákhanliyeno nlema, áhulula apopha kapuro a mutokwene a ephepa, amkwasa naru nawe nolopwana.</verse>
				<verse number="11">Nyenya nsina nawe kapuro’wo ti Malko. Vavo Yesu áhi wa Petro, Hererya nlema mu nrupeloni mwaya; ekahi yeyo Atithi ákivahiliye Miyo, tahi kiwurye yela?</verse>
				<verse number="12">Nave muloko’wo ni muhóli a masana khumi, ni amiravo a aYuda yáphara Yesu emmaka,</verse>
				<verse number="13">epacherya omukeriha Yowo wa Anasi, vawi ári mpewe a Kayafa, yowo ári mutokwene a ephepa muyakha yowo.</verse>
				<verse number="14">Nyenya Kayafa ti yole awathoriherya aYuda, onaphwanela wi mutchu mmoha akhwele atchu.</verse>
				<verse number="15">Nyenya Simoni Petro ni óhuserya mukina‐yátchara Yesu. Nyenya óhuserya yowo ásuweliwa wa mutokwene a ephepa, nave ávolowa vamoha ni Yesu mu ntchachoni na mutokwene a ephepa;</verse>
				<verse number="16">nyenya Petro áhémela va milakoni vate. Ntakhara awe óhuserya mukina owo yowo ásuweliwe ti mutokwene a ephepa, ákhuma alocha ni avamilakoni, avolíha Petro.</verse>
				<verse number="17">Vavo mwali avamilakoni álocha wa Petro, Hori weyo’tho a óhuserya a mutchu’la? Yowo álocha, Tahi yomi.</verse>
				<verse number="18">Nyenya akapuro ni amiravo yámwemela’wo, yisenle moro wa makhala; ntakhara wámurirya; nave yámóra moro: nyenya Petro’tho ári ni yawo arimwemela ni wora moro.</verse>
				<verse number="19">Nave mutokwene a ephepa ákoha Yesu sa óhuserya’we, ni ehusiho awe.</verse>
				<verse number="20">Yesu áhákhula yowo, Miyo kihuluma sawiweya wa elapo ya vathi; káhusiha Miyo mahiku othene mothukumanela ni mu’mpa ya Muluku, wiwo enathukumanaya’wo aYuda othene; nave wiphini nkálonche etchu.</verse>
				<verse number="21">Onakikoheryani Miyo? koha yawo yíwale, yeyo kilonchakano; nkona, ennasuwela yawo yeyo kálonchaka Miyo.</verse>
				<verse number="22">Nyenya Yowo álonchiye iha, mmoha a amiravo awemela’wo ámmana Yesu nipurata, ni wi, Onamwakhula mutokwene a ephepa hihá?</verse>
				<verse number="23">Yesu ámwakhula yowo, Khwino kálonche yonanara, erela namona sa yonanara eyo, nyenya khwino phama, onakimanelani Miyo?</verse>
				<verse number="24">Nyenya Anasi ámurumiha Yowo ómakiwene wa Kayafa mutokwene a ephepa.</verse>
				<verse number="25">Nyenya Simoni Petro ámwemela ni wora moro. Vavo yáhi wa yowo, Hori weyo’tho a óhuserya’we?</verse>
				<verse number="26">Yowo ákhocha, ii, Tahi yomi. Mmoha a akapuro a mutokwene a ephepa ti munnawe a yole Petro ámukwansiye naru, álocha, Miyo nkáwonne weyo m’machani vamoha ni Yowo?</verse>
				<verse number="27">Vavo Petro ákhocha’tho; nave vavo muthupi wáhipa.</verse>
				<verse number="28">Vavo yámukusha Yesu orwela wa Kayafa orowa o Praitorio; nyenya wári woshishelo; nave yawo heyávoloiye o Praitorio, wi enirípihiwe, nyenya wi yalye Paskha.</verse>
				<verse number="29">Ntakhara awe Pilato ákhumela vate wa yawo, ii, Nthowa tani murúhalanyu na mutchu’la?</verse>
				<verse number="30">Yáhákhula yi wa yowo, Ahikhanleke awera sonanara yola hanikamvelénle wa nyuwo.</verse>
				<verse number="31">Pilato nave áhi wa yawo, M’mukushe Yowo nyuwo, nave m’muthorihe ntoko mwa malamulo anyu. Ayuda yáhi wa yowo, Haninono olamulelo wawipha mutchu;</verse>
				<verse number="32">wi masu a Yesu yakhwanihiwe, yawo álonchiye ósuwanyeiha okhwa tani aniriye arwe‐akhweno.</verse>
				<verse number="33">Ntakhara awe Pilato ávolowa’tho m’Praitorio, ítchana Yesu, ii wa Yowo, Khwino Nyuwo mwá Mwene a aYuda?</verse>
				<verse number="34">Yesu áhákhula, Khwino onalocha ela wa weyo mekhá, akhweya akina yárimoléla weyo sa Miyo?</verse>
				<verse number="35">Pilato áhákhula, Mano miyo kiri mYuda? Nloko nanyu ni atokwene a ephepa yáhovelélani wa miyo; mwénre sheni?</verse>
				<verse number="36">Yesu áhákhula, Omwene aka hori wa elapo ela ya vathi, omwene aka wákhanleke wa elapo ela ya vathi, amiravo aka ekálipiherya ekhocho, wi kihiveléliwe wa aYuda; nyenya hihano omwene aka hori worwela wenno.</verse>
				<verse number="37">Vavo Pilato áhi wa Yowo, Nki mwá Mwene khwino? Yesu áhákhula, Onalocha weyo wi ká Mwene. Káyariwela ela Miyo, ni wa ela kárwela wilaponi ya vathi, wi kerele namona ni eparipari. Mutchu yowo anakhala mwa eparipari anniwa masu aka.</verse>
				<verse number="38">Pilato álochano, Eparipari ti sheni? Nave álonchiye ela, ákhumela’tho wa aYuda’wo, álochano, Miyo nkinaphwanyaru nari nthowa mwa Yowo.</verse>
				<verse number="39">Nyenya murino makhalelo, wi kinnataphulela nyuwo mmoha va Paskha; khwino vano munakhwela wi kotaphuleleni nyuwo Mwene a aYuda?</verse>
				<verse number="40">Vavo yákhuwela’tho, elocha, Tahi ola, nyenya Baraba. Nyenya Baraba ári mulipa‐ohuhula.</verse>
			</chapter>
			<chapter number="19">
				<verse number="1">Vavo nave Pilato ámukusha Yesu, amuwashula.</verse>
				<verse number="2">Nave asurutato, yávathannyaya koroa a miwa yámwi?-?yathi va muruni vawe emuwariha Yowo malaya a koveka;</verse>
				<verse number="3">erwa wa Yowo, elocha, Hakalalani Nyuwo Mwene a aYuda! nave yámmana nipurata.</verse>
				<verse number="4">Nave Pilato ákhumela’tho vate, alochano, Nkonani, kimukusherye Yowo wa nyuwo vate wi musuwele wi nkinaphwanya mwa Yowo nthowa nari.</verse>
				<verse number="5">Vavo Yesu ákhumela vate, awanre koroa a miwa, ni malaya a koveka.</verse>
				<verse number="6">Nave álochano, Nkonani mutchu’la! Nave atokwene a ephepa ni amiravo yámonnaya, yákhuwela elocha, Muthomeye, muthomeye. Pilato álochano, Mukusheni Yowo nyuwo m’muthomeye: vawi miyo nkinaphwanya nthowa mwa Yowo.</verse>
				<verse number="7">AYuda yámwakhula, N’rino malamulo hiyo, nave ntoko mwa malamulo awo anaphwanela okhwa, ntakhara áhisera Mwana a Muluku.</verse>
				<verse number="8">Nave Pilato íwaliye masu ala, áhóva wopwaha.</verse>
				<verse number="9">Nave ávolowa’tho o Praitorio, alocha wa Yesu, Munarwela wowi? nyenya Yesu hámwakhunle etchu.</verse>
				<verse number="10">Ntakhara awe Pilato álochano, Hamunuluma ni miyo? hamunasuwela khwino wi olamulelo kirino wawotaphulani, nave kirino olamulelo wawothomeyani?</verse>
				<verse number="11">Yesu ámwakhula, Hewákakhanleno olamulelo nari va Miyo, wahávahiweke wa weyo orwela wirimu; ntakhara a ela yowo anakiveléla Miyo wa weyo orino yotcheka yopwaha.</verse>
				<verse number="12">Va ela Pilato áháwela omutaphula Yowo; nyenya aYuda yákhuwela, ni olocha, Wamutaphula Yowo, hori nthamwene a Kaisara: mutchu yowo anisera mekhiye mwene anavanyihanano Kaisara.</verse>
				<verse number="13">Vavo Pilato íwaliye masu ala ákhuma ni Yesu, akilathi va munyukhuni wothoriherya o nipuroni nsina naya, Ntchacho na maluku, nyenya mwa eHebri, Gabata.</verse>
				<verse number="14">Nyenya nári nihiku noryeherya Paskha: vári ntoko ora anethanu namoha. Nave álocha wa aYuda, Nkonani, Mwene anyu!</verse>
				<verse number="15">Vavo yákhuwela yawo, Mvíhe’vo, mvíhe’vo, muthomeye Yowo! Pilato álochano, Kithomeye Mwene anyu? Atokwene a ephepa yáhákhula, Hinanono Mwene nyenya Kaisara.</verse>
				<verse number="16">Nave vavo ámveléla Yowo wa yawo wi emuthomeye.</verse>
				<verse number="17">Vavo yákusha Yesu: nave áhireya mwikimanyo mekhiye, akhuma oya o nipuroni naweriwa Nipuro na nikarakasa, nenlo n’neriwa mu eHebri, Golgota:</verse>
				<verse number="18">wiwo yámuthomeya Yowo; ni vamoha ni Yowo eli akina, makupa awino ni awule, nyenya Yesu eriyari.</verse>
				<verse number="19">Nyenya Pilato árepa yorepa, íyathi va mwikimanyoni. Nyenya várempwa, YESU MNAZARAYO, MWENE A AYUDA.</verse>
				<verse number="20">Nave yorepa eyo yáhálakhanya anchipale a aYuda; ntakhara nipuro nenlo Yesu áthomeyiwiye’wo nári vakhiviru ni etchoko eyo; nave yárempwa mu Ehebri, ni mu eRoma, ni mu eHelene.</verse>
				<verse number="21">Vavo atokwene a ephepa a aYuda, yálocha wa Pilato, Ohirepe, Mwene a aYuda; nyenya, wi yola áhi, Kiri Mwene a aYuda.</verse>
				<verse number="22">Pilato áhákhula, Yeyo kirempaka korepa.</verse>
				<verse number="23">Vavo asurutato, yámuthomeiyaya Yesu, yákusha sowara sawe, emwasanya vasheshe, akusha mukina ekina mukina ekina, nave’tho malaya; nyenya malaya yávathanyiwa mothe mwene’mmo opacherya vasulu vaya, heyárino muchotcho.</verse>
				<verse number="24">Ntakhara awe yáhi mukina wa mukhwawe, Nihahule ala, nyenya nehere?-?rye ehako, yala ekhale a wani; wi yorepa ekhwanihiwe yeyo yálonche, Yákawana sowara saka mwa yawo mekhaya, ni va malaya’ka yáhehererya ehako. Nave asurutato yáhera iha.</verse>
				<verse number="25">Nyenya va mwikimanyo wa Yesu yáhémela amannya, ni munnawe a amannya, Mariya, mwara a Klopa, ni Mariya a Magadala.</verse>
				<verse number="26">Vavo Yesu vawona amannya, ni óhuserya yowo ámusivenliye, arikimwemela’wo, álocha wa amannya, Muthiana, nkona, mwaná!</verse>
				<verse number="27">Vavo álocha wa óhuserya owo, Nkona, amayá. Nave opacherya ora yola óhuserya owo árowano owannyawe.</verse>
				<verse number="28">Evinre ela Yesu, vosuwela wi sothe sene sákutchuwa vavo wi yorepa ekhwanihiwe, álocha, Kinnavoliwa ntchanana.</verse>
				<verse number="29">Wáhiyathiwa’wo yokusherya yosareya ni vinyo ósukumana; ntakhara awe yápichi?-?khilela nihoche nosareya ni vinyo ósukumana owo va mutathi wa hisope, ekeriha o’wanoni wawe.</verse>
				<verse number="30">Vavo Yesu ákhenliye vinyo ósukumana owo áhi, Sokutchuwa; nave áhuramiha muru, aveléla munepa.</verse>
				<verse number="31">Vavo aYuda, ntakhara nári nihiku noryeherya, wi mirutchu enáhale va mwikimanyo nihiku na Sabata, vawi nihiku nenla na Sabata nári ntokotoko, yákoha Pilato wi mecho aya yantakiwe, nave evíhiwe’vo.</verse>
				<verse number="32">Ntakhara awe yárwa asurutato yintaka mecho ya ópacherya owo, ni ya mukina owo óthomeyiwa ni Yowo;</verse>
				<verse number="33">nyenya vophiya wa Yesu, yámonilaya, wi ókhwa khalai, hiyántakile mecho awe:</verse>
				<verse number="34">nyenya mmoha a asurutato ámweya nahucha n’nivaka m’pararini mwawe, nave vavo vákhuma nikhami ni mahi.</verse>
				<verse number="35">Nave yowo ónne, oherela namona, nave namona awe ori éparipari; nave yola annasuwela wi analocha séparipari, wi nyuwo’tho muroromele.</verse>
				<verse number="36">Vawi iha sáheriwa, wi yorepa ekhwanihiwe, Nikhuva na Yowo han’rwa‐nipweshiwa.</verse>
				<verse number="37">Nave enalocha’tho yorepa ekina, Enarwa‐eweha va Yowo yámweiyaya nahucha.</verse>
				<verse number="38">Emanle ela Yosefe a o Arimateya, ti óhuserya a Yesu, nyenya wiphini ntakhara a wova aYuda, ákoha Pilato wi avíhe’vo murutchu wa Yesu. Nave Pilato áhemya. Ntakhara awe árwa, avíha’vo murutchu awe.</verse>
				<verse number="39">Nyenya árwa’tho Nikodemu, yole árúle wa Yowo ohiyu vopacherya vale, akunshe yotakaherya ya smurna ni aloe, ntoko mieryo nsana nimoha.</verse>
				<verse number="40">Vavo yákusha murutchu wa Yesu, ehuruwela ni ikuwo sa shúkha vamoha ni sawunkhela, ntoko mwa makhalelo a aYuda a ovitha murutchu.</verse>
				<verse number="41">Nyenya wári emacha o nipuroni wiwo áthomeyiwiye’wo, nave m’machani’mmo mwári nihiye nahihano mummo hávithiwe’mo mutchu nari.</verse>
				<verse number="42">Vavo ti yámvithalaya’vo Yesu, ntakhara a nihiku noryeherya na aYuda, wi nihiye nlo nári vakhiviru.</verse>
			</chapter>
			<chapter number="20">
				<verse number="1">Nyenya nihiku nopacherya na Sabata árwa Mariya a Magadala woshishelo, ohipachenrye osha, o nihiyeni, óna nluku novíhiwa va nihiyeni.</verse>
				<verse number="2">Vavo átchimaka arwa wa Simoni Petro ni wa óhuserya mukina yowo Yesu ámusivenliye, alochano, Ámviha’wo Apwiya o nihiyeni, nave han’nasuwela wiwo emvitha?-?laya’wo.</verse>
				<verse number="3">Vavo yákhuma Petro ni óhuserya mukina owo, enámuya o nihiyeni.</verse>
				<verse number="4">Nyenya yátchimaka ópili vamoha: nave óhuserya mukina owo átchimaka ampwaha Petro, apacherya ophiya o nihiyeni;</verse>
				<verse number="5">nave úrammiye vothurumela áhona ikuwo sa shúkha síkhalenle, nyenya’tho hávolowile’mo.</verse>
				<verse number="6">Vavo árwa’tho Simoni Petro arikimmutchara yowo, avolowa mu nihiyeni; nave áhona ikuwo sa shúkha síkhalenle,</verse>
				<verse number="7">ni etapatha yeyo yári va muruni vawe, yohikhala vamoha ni ikuwo sa shúkha, nyenya yawapanyiwa va mekhaya va nipuroni va’theru.</verse>
				<verse number="8">Vavo ávolowa’tho óhuserya mukina owo, yowo ápachenrye ophiya o nihiyeni, nave áhona, aroromela.</verse>
				<verse number="9">Vawi ophiyerya vavo heyásuwenle yorepa yawi anaphwanela Yowo ovinya wa okhwa.</verse>
				<verse number="10">Ntakhara awe óhuserya awo yávinya’tho, orowa owannyaya.</verse>
				<verse number="11">Nyenya Mariya áhémela o nihiyeni vate, arikimunla.</verse>
				<verse number="12">Nave arikimunla áhurama anathurumela mu nihiyeni; nave áhona angelo eli ewanre sawéla, erimkilathi mmoha wamuru, ni mukina wamecho, wiwo wákonne murutchu wa Yesu.</verse>
				<verse number="13">Nave yala yálochano, Muthiana, onanlelani? Álochano, Ntakhara yávíha’vo Apwiya’ka, nave nkinasuwela wiwo emwiyathilaya’wo.</verse>
				<verse number="14">Álonchiye iha, árukunuwela ochuli, óna Yesu arikimwemela, nave hásuwenle wi ti Yesu.</verse>
				<verse number="15">Yesu álochano, Muthiana, onanlelani? onakhwela ani? Yola vawera wi ti mulipa‐emacha, álochano, Pwiya mwámukunshe Yowo, kiléleni wiwo m’mwiyathilanyu’wo, nave kinamvíha’wo.</verse>
				<verse number="16">Yesu álochano, Mariya. Yola árukunuwaliye, álochano mu eHebri, Raboni; yeyo eneriwa, Muhusiha.</verse>
				<verse number="17">Yesu álochano, Ohikitannye, vawi nkimanle owela wa Atithi: nyenya hawe wa annaka, oloche ni yawo, Kinawela, orowa wa Atithaka, ni Atithinyu, ni Muluku aka, ni Muluku anyu.</verse>
				<verse number="18">Mariya a Magadala árwa, alaleyerya wa óhuserya awo, wi, Kihona Apwiya; ni wi álocha iha wa yowo.</verse>
				<verse number="19">Vavo, vokhala oshekuwa, nihiku nenlo nopacherya na Sabata, vokhala masele ari ówaliwene, wiwo óhuserya yáriaya’wo, ntakhara a wova aYuda, Yesu árwa émela véri vaya, alochano, Murechele okhale ni nyuwo.</verse>
				<verse number="20">Nave álonchiye ela, áwoniha mata’we ni iparari sawe. Vavo óhuserya yátheya vawona Apwiya. Ntakhara awe Yesu áhi’tho wa yawo,</verse>
				<verse number="21">Murechele okhale ni nyuwo: ntoko Atithi ókiruma Miyo, Miyo kinorumani nyuwo.</verse>
				<verse number="22">Nave álonchiye ela áhámumulela, alochano, Akhelani Munepa Wawéla.</verse>
				<verse number="23">Sotcheka sa atchu othene munakhurumuwelanyu, sinakhurumuweliwa wa yawo; sa yawo munanyesereryanyu, sonyesereryiwa.</verse>
				<verse number="24">Nyenya Tomasi, mmoha a khumi neli awo, aweriwa Didimo, hákhanleno vamoha, Yesu árúliye.</verse>
				<verse number="25">Ntakhara awe óhuserya akina yálochano, Nómona Apwiya. Nyenya yowo áhi wa yawo, Káhona m’matani mwawe eneneryo ya mithipo eyo, nave kivoshe munwe aka mu eneneryo ya mithipo eyo, nave kivoshe ntata naka o’pararini wawe; nkirwa‐kiroromela.</verse>
				<verse number="26">Nave vavinre mahiku mathanu na mararu óhuserya’we yári’tho m’pa’mmo, ni Tomasi vamoha ni yawo. Yesu árwa, milako eri yowaliwene, émela véri, ii, Murechele okhale ni nyuwo.</verse>
				<verse number="27">Vavo álocha wa Tomasi, Rúha munwá wino, wone mata’ka; nave rúha ntata ná wiyathi o’pararini waka, nave ohikhale óhiroromela, nyenya óroromela.</verse>
				<verse number="28">Tomasi áhákhula ii wa Yowo, Apwiya aka, ni Muluku aka.</verse>
				<verse number="29">Yesu álochano, Ntakhara wokóna, wororomela; óréla yawo enaroromela, nari ehonne.</verse>
				<verse number="30">Nave ineneryo sikina sinchipale Yesu áhera va mithoni va óhuserya’we, hiho sihirempwe m’livro ola:</verse>
				<verse number="31">nyenya sorempwa iha wi muroromele wi Yesu ti Kristu Mwana a Muluku, ni wi vororomela mukhaleno okumi mu nsina nawe.</verse>
			</chapter>
			<chapter number="21">
				<verse number="1">Sivinre iha Yesu áhisoneiha’tho wa óhuserya’we o’nia ya Tiberiya. Nyenya ísoneihale wawihihá.</verse>
				<verse number="2">Yári vamoha Simoni Petro, ni Tomasi, aweriwa Didimo, ni Natanayeli a o Kana a Galileya, ni anamwane a Zebedayo, ni eli akina a óhuserya’we.</verse>
				<verse number="3">Simoni Petro álochano, Kinaya katothe ihopa. Yálochano, Hiyo’tho n’narowa ni weyo. Yákhuma, evolowa m’mwacheyani; nave ohiyu ene yowo heyáphanre etchu.</verse>
				<verse number="4">Nyenya vopacherya osha Yesu áhémela vashereshere va’nia, nyenya’tho óhuserya’wo heyásuwenle wi ti Yesu.</verse>
				<verse number="5">Yesu álochano, Anamwane nyu, mokhalano etchu yólya? Yámwakhula Yowo, Hoe.</verse>
				<verse number="6">Nyenya áhi wa yawo, Vonyani mowaya o makupa a ntata nolopwana a mwacheya, nave munaphwanya. Vavo yávonya, nave heyákhanle’tho ikuru sopurulela ntakhara a wacha wa ihopa.</verse>
				<verse number="7">Vavo óhuserya ola yowo Yesu ámusivenliye álocha wa Petro, Ti Apwiya. Simoni iwaliye wi ti Apwiya, áhiwariha malaya a va mwílini ntakhara ári epwitikiri ene, ívonya mekhiye mu’nia.</verse>
				<verse number="8">Nyenya óhuserya akina yárwa m’mwa‐mwacheyani, vawi heyári ochiwene ni o mokoni, nyenya ntoko miono masana meli, epurula mowaya wa ihopa iho.</verse>
				<verse number="9">Nave yákhumalaya va mokoni, yáhona moro wa makhala vavo, ni mwéhopa óchinyanyeryiwa’vo, ni epau.</verse>
				<verse number="10">Yesu álochano, Kushani sa ihopa hiho m’phanranyu hihano.</verse>
				<verse number="11">Ntakhara awe Simoni Petro áwela m’mwacheyani apurulela mowaya o mokoni wosareya ni ihopa sitokotoko, nsana nimoha, ni makhumi mathanu na mararu; nave nari sáhacha wawihiha, mowaya hiwáhuwale.</verse>
				<verse number="12">Yesu álochano, Rwani mutathishenya. Nyenya havovo mmoha a óhuserya áwenrye omukoha Yowo, Mwá ani? vosuwela wi ti Apwiya.</verse>
				<verse number="13">Yesu árwa akusha epau ávaha, mummo’tho ehopa.</verse>
				<verse number="14">Yeyo ti elukuluku yaneraru yawisoneiha Yesu wa óhuserya we, avinnye wa okhwa.</verse>
				<verse number="15">Nave etanthishenya Yesu álocha wa Simoni Petro, Simoni mwana a Yona, onnakisivela Miyo wopwaha ala? Álochano, Ai, Apwiya; munnasuwela wi kinnosivelani Nyuwo.</verse>
				<verse number="16">Álochano, Kukhula anamwane aipuchepuche aka. Álochano’tho wanawili, Simoni mwana a Yona onnakisivela Miyo? Álochano, Ai, Apwiya; munnasuwela wi kinnosivelani Nyuwo.</verse>
				<verse number="17">Álochano, Kukhula ipuchepuche saka. Álochano waneraru, Simoni mwana a Yona, onnakisivela Miyo? Petro áthanana wi áhi waneraru, Onnakisivela Miyo? nave áhi wa Yowo, Apwiya, munnasuwela Nyuwo sothe sene; munnasuwelasha wi kinnosivelani Nyuwo.</verse>
				<verse number="18">Yesu álochano, Lyiha ipuchepuche saka. Tchiriene, kinalocha ni weyo, wáriá mmiravo wáhimakela mekhá mu’yununi, nave wáhecha wiwo wákhwelá’wo; nyenya wuluvanle onarwa‐okumiha matá, nave anarwa‐omaka mukina, ótesherya wiwo ohinakhwelá’wo hoe.</verse>
				<verse number="19">Nyenya ela álocha ni osuwanyeiha ni okhwa tani aniriye arwe achichimiheno Muluku. Nave álonchiye ela, álochano, Kitchare Miyo.</verse>
				<verse number="20">Petro, árukunuwaliye áhona óhuserya yowo Yesu ámusivenliye arikimtchara, yole’tho áhámenle va nakhopeni vawe va mukonelo, ii, Apwiya, tani yowo anoveléleni?</verse>
				<verse number="21">Vavo Petro vomona, álocha wa Yesu, Apwiya, nyenya manki ola?</verse>
				<verse number="22">Yesu álochano, Kákhwelaka ola akhale ophiyerya kiniriaka kirwe Miyo, ori sheni ni weyo? okitchare Miyo yowe.</verse>
				<verse number="23">Ntakhara awe masu ala yákhuma ophiyerya wa anna, wi óhuserya ola harwa‐akhwa. Nyenya Yesu háriye wa yowo, wi harwa‐akhwa; nyenya, kákhwelaka yowo akhale ophiyerya kiniriaka kirwe, ori sheni ni weyo?</verse>
				<verse number="24">Yola ti óhuserya awerela namona sa iha, nave árepela iha; nave ninnasuwela wi namona’we teparipari.</verse>
				<verse number="25">Nyenya vari’tho sikina sinchipale hiho Yesu énriye, sawi sárempweke sothe sene no, kinera wi elapo ya vathi heyákakhanleno nipuro na alivro yawo yirempwe awo. Amen.</verse>
			</chapter>
		</book>
		<book number="44">
			<chapter number="1">
				<verse number="1">Masu ale ópacherya káryehenryaka, Teofilo weyo, sa sothe sene iho Yesu ápachenryiye wera ni ohusiha,</verse>
				<verse number="2">ophiyerya nihiku nle áwelihiwiye wirimu, amanle olamulela mwa Munepa Wawéla arummwa’wo áthanliliye:</verse>
				<verse number="3">wa yawo’tho áhísoneiha mekhiye mukumi ni sochichimiherya sinchipale, emanle masoso awe, óneya wa yawo mwa mahiku makhumi masheshe, ni olokoha itchu sa omwene wa Muluku:</verse>
				<verse number="4">nave áthukumanniyeno vamoha, áhálamulela ehivinye’wo o Yerusalemu, nyenya nto eweherye olakana wa Atithi, wiwo, áriye, mwíwalanyu wa Miyo;</verse>
				<verse number="5">wi Yohane ábatisa tchiri ni mahi; nyenya nyuwo munarwa‐m’batisiwa ni Munepa Wawéla, vahivinre mahiku manchiene.</verse>
				<verse number="6">Vavo, yawo ethukumanne vamoha, yámukoha Yowo, elocha, Apwiya, mahiku yala munakokiherya omwene wa Israyeli?</verse>
				<verse number="7">Nyenya áhi wa yawo, Hori wa nyuwo oróra nihiku nari elukuluku, hiho Atithi íyanthiye mu’lamulelo awe wa Yowo mekhiye.</verse>
				<verse number="8">Nyenya nto munarwa‐mwakhela ikuru, Munepa Wawéla arúle wa nyuwo: nave munarwa‐mukhala anamona’ka m’Yerusalemu, ni m’Yudeya mothe mwene, ni m’Samariya, ni ophiyerya wiwo elapo ekomenlaya’wo.</verse>
				<verse number="9">Nave álonchiye iha, yawo ewehakaru, áteshiwa; nave neku námwakhela Yowo omvíha’vo va mithoni vaya.</verse>
				<verse number="10">Nave yawo erikimuweharu wirimu arowaka Yowo, nkonani, alopwana eli ówara sawéla yáhémela véri vaya;</verse>
				<verse number="11">yawo’tho yáriye, Alopwana ó Galileya, munemelelani ni oweha wirimu? Yesu yowo, ákheliwe oya wirimu wovi?-?nyeryani’wo, anarwa‐arwa mummo ntoko mwámonnanyu arikimrowa wirimu.</verse>
				<verse number="12">Vavo yákókela o Yerusalemu ovinya o mwakoni waweriwa wa Azitona, yowo onachamana ni Yerusalemu, wawechela’wo nihiku na Sabata.</verse>
				<verse number="13">Nave yávoloiyaya yáwela o’mpa yothikilanya ya wirimu, wiwo yákhalaya’wo; ti Petro ni Yohane ni Yakobo ni Andreya, Filipo ni Tomasi, Bartolomeyu ni Mateyu, Yakobo mwana a Alifeyu, ni Simoni Zelote, ni Yuda mwana a Yakobo.</verse>
				<verse number="14">Yawo othene yámulipiherya ovekela, vamoha n’athiana, ni Mariya, Yesu amannya, nave ni anna akina.</verse>
				<verse number="15">Nave m’mahiku ala áhémela Petro véri va anna, ii (muloko wa atchu wáthukumanne va nipuroni vale wári ntoko nsana nimoha ni atchu makhumi meli),</verse>
				<verse number="16">Alopwana nyu, anna, wáphwanela wi yorepa ekhwani?-?heryiwe, yeyo Munepa Wawéla, ápachenryiye olocha ni muwano mwa Davide sa Yudase, ókhala muholi a yawo yámphanre Yesu.</verse>
				<verse number="17">Ntakhara ári awalakhanyeryiwa mwa hiyo, nave áhákhela nipatusho nawe na orumela wu.</verse>
				<verse number="18">(Yola nto áhithumela mwélapo ni esisapo ya onanara wawe; nave áhúwa íthipela muru vathi, athaleya eriyari, nave marupo awe othene yáwushuwa;</verse>
				<verse number="19">nave yári yosuweliwa tothene ókhala o Yerusalemu; wawihiha wi mulocha waya mwélapo’la átchuwiwa Akeldama, tiwi, mwélapo a nikhami.)</verse>
				<verse number="20">Vawi worempwa mwikarata ya Masalmo, Vokona vawe vakhale milepe, Nave vahikhale mutchu ókona’vo; Nave otokwene awe akushe mukina.</verse>
				<verse number="21">Vawihiha onnaphwanela wi mukina a alopwana awo yátchanana ni hiyo mahiku othene awo Apwiya Yesu ávolowiye anakhuma va hiyo,</verse>
				<verse number="22">opacherya obatiso wa Yohane, ophiyerya nihiku nenle ákushiwiye wirimu onihiya hiyo, mmoha a yala akhale namona a ovinya’tho wawe vamoha ni hiyo.</verse>
				<verse number="23">Nave yáwemesha’vo eli, Yosefe aweriwa Barsaba, yowo ériwa’tho Yusto, ni Matiya.</verse>
				<verse number="24">Nave yávekela, yi, Apwiya, óróra mirima ya othene, thonyani mwa ala eli mmoha owo mwámuthanlilanyu,</verse>
				<verse number="25">avolowe nipuro na oruméla wu ni orummwa, orwela wiwo Yudase áhapuwaliye’wo, wi aye o nipuroni na yowo mekhiye.</verse>
				<verse number="26">Nave yáwéhererya ehako; nave yámutchoma Matiya; nave áhálakhanyeryiwa vamoha ni khumi na mmoha’wo.</verse>
			</chapter>
			<chapter number="2">
				<verse number="1">Nave náphiyenryaya nihiku na Pentekoste, yári othene vamoha va nipuroni nimoha.</verse>
				<verse number="2">Nave motutusha yáhíweya masu órwela wirimu ntoko okukucheya wa etcheku yinchipale, nave yásareya m’pa mothe mwene yáriaya’mo.</verse>
				<verse number="3">Nave yáhoneya wa yawo makalume, ntoko a moro; nave yákilathi va yawo othene, ola va mekhiye ni ola va mekhiye.</verse>
				<verse number="4">Nave othene yásareya Munepa Wawéla, nave yápacherya olocha ni malumi makina, ntoko Munepa álochiheryiye.</verse>
				<verse number="5">Nyenya yári m’Yerusalemu ókhala’wo aYuda, alopwana óthamala, órwela o maloko othene a vathi verimu.</verse>
				<verse number="6">Nyenya yéreiyaya masu ala, muloko wa atchu wáthukumana, otchukuruwa, ntakhara othene yawiwa erikimlocha mwilochelo saya sa yawo mekhaya.</verse>
				<verse number="7">Nave othene yátikhina, ehaléla, elocha, Nkonani, Ala othene enalocha’la tahi aGalileya?</verse>
				<verse number="8">nave manki hiyo n’nawiwa hai, othene mwilochelo ahu yeyo náyariwahuno?</verse>
				<verse number="9">aParti ni aMedi, ni aElami, ni yawo enakhala m’Mesopotamiya, m’Yudeya, navetho m’Kapadokiya, m’Ponto, ni mu Asiya;</verse>
				<verse number="10">m’Frugiya, nave’tho m’Pamfuliya, mu Aigupto, ni makupa a Libiya o Kurene, ni alecho órwela o Roma, ti aYuda, nave’tho awitcharusha,</verse>
				<verse number="11">aKrete, ni aArabu, ninnawiwa yawo erikimlocha mwilochelo sahu sitokotoko sa Muluku.</verse>
				<verse number="12">Nave yátikhina othene, sáhaléliha, elocha mukina ni mukhwawe, Sheni va yela?</verse>
				<verse number="13">nyenya akina yátheya ryaryarya, elocha wi, Evonne vinyo a’lelo.</verse>
				<verse number="14">Nyenya Petro, áhémela vamoha ni khumi na mmoha’wo, aweliha masu awe, alochano, ii, Alopwana nyu aYuda, ni nyuwo othene ókhala owannyu m’Yerusalemu, ela esuwanyeye wa nyuwo, nave apélani maru masu aka.</verse>
				<verse number="15">Ntakhara ala hehapaliwe ntoko munányihereryanyu; vawi ti ora aneraruru a nihiku;</verse>
				<verse number="16">nyenya’tho ela ti yeyo yálochiwe ti mulipa‐miririmo Yoeli;</verse>
				<verse number="17">Nave onarwa‐okhala m’mahiku ókutchula, analocha Apwiya, Kinarwa‐kihela ya Munepaka va míli yothene ya’nama, Nave anamwane asilopwana’nyu, ni anamwane asithiana’nyu enarwa‐elochela, Nave amiravo anyu enarwa‐yona samalavi, Nave atokwene anyu enarwa‐eloha minepa;</verse>
				<verse number="18">Nave’tho va akapuro aka ni va asimwali aka m’mahiku yala Kinarwa‐kihela ya Munepa aka; nave enarwa‐elochela.</verse>
				<verse number="19">Nave kinarwa‐kivaha sotikiniha mu erimu ya wirimu, Ni ineneryo velaponi ya vathi; Nikhami, moro, n’nikupetche na mwishi;</verse>
				<verse number="20">Nsuwa n’narwa‐n’thatuwa epiphi, Ni mweri onarwa‐othatuwa nikhami, Nihákuvale orwa nihiku na Apwiya, N’tokotoko nawoneya;</verse>
				<verse number="21">Nave onarwa‐okhala, wi mutchu yowo anitchane nsina na Apwiya anarwa‐avulushiwa.</verse>
				<verse number="22">Alopwana nyu aIsrayeli, wirianani masu ala: Yesu mNazarayo, mulopwana órwela wa Muluku, ótheteyiwa wa nyuwo ni ikurusha, ni sotikiniha, ni ineneryo, hiho Muluku énriye mwa Yowo véri va nyuwo, ntoko munasuwelelanyu anene;</verse>
				<verse number="23">Yowo, óveléliwa ni othoriha wawiyathiwa ni osuwelela khuluwi wa Muluku, nyuwo momuthomeya ni omwipha ni mata a atchu óhiléleya;</verse>
				<verse number="24">Yowo Muluku ámvíhaliye, ataphunle masoso a okhwa, mwawi hewári woweryeya wi Yowo aphariweno.</verse>
				<verse number="25">Vawi Davide analocha sa Yowo, Káhona Pwiya va mithoni vaka ilukuluku sothene; Ntakhara ori va ntatani naka nolopwana, wi kihisuse:</verse>
				<verse number="26">Mwa ela wáhakalala murima’ka, nave nátheya nlumi naka; Nave mwíli wa’nama’tho onarwa‐okhala muwehererya.</verse>
				<verse number="27">Wi hamurwa‐muhiya okumi aka o Hade, Nari hamurwa‐m’veléla Awéla anyu óne wucha,</verse>
				<verse number="28">Mwákisuwelihasha miyo iphiro sokumi; Munarwa‐mukisariha ohakalala va mithoni vanyu.</verse>
				<verse number="29">Alopwana nyu, anna, onnemyereryiwa olocha vokokoleya óhiwovani nyuwo sa nikholo nle Davide, wi áriméla avithiwa’tho, nave nihiye nawe n’ri ni hiyo ophiyerya olelo vava.</verse>
				<verse number="30">Vawihiha, ákhanliye Mulipamiririmo yowo, ni osuwela wi ni olupela ámulupelela Muluku, wi mwa yawima ya mu’yununi mwawe anarwa‐akilathiha mukina va munyukhuni wa omwene awe;</verse>
				<verse number="31">yowo ónniye ela khalai, alocha sa ovinya’tho wa Kristu, wi háhiyiwe m’Hade, nave mwíli awe wa’nama hawónne wucha.</verse>
				<verse number="32">Yesu yowo, Muluku ámvihaliye; sa ela n’ri anamona hiyo othene Vawihiha,</verse>
				<verse number="33">ntakhara áwelihiwa ni ntata nolopwana na Muluku, ákhela wa Atithi nlakano na Munepa Wawéla, amínela ela, yeyo nyuwo munonanyu muníwa.</verse>
				<verse number="34">Vawi Davide háwenle wirimu hoe; nyenya annalocha mekhiye, Apwiya áhi wa Pwiya’ka, Kilathi weyo o ntatani naka nolopwana,</verse>
				<verse number="35">Ophiyerya kiwiyanthe amwichaniá yawiyathi’vo mananiá.</verse>
				<verse number="36">Vavo erorashe tchiri emusi yothene ya Israyeli, wi Muluku ámwera Apwiya Kristu Yesu yowo nyuwo mwámuthomeiyanyu.</verse>
				<verse number="37">Nyenya yíwalaya ela, yáhommwa murima, elocha nto wa Petro ni arummwa akina awo, N’ni nere sheni alopwana nyu, anna?</verse>
				<verse number="38">Nyenya Petro áhi wa yawo, Tcharuwani, nave batisiwani othene nyu mu nsina na Yesu Kristu vokhurumuweliwa wa sotcheka sanyu; nave munarwa‐mwakhela yamahala ya Munepa Wawéla.</verse>
				<verse number="39">Vawi nlakano n’ri wa nyuwo, ni wa anamwane anyu, ni wa othene óchiwene, othene yawo Apwiya Muluku ahu aniriye awitchane.</verse>
				<verse number="40">Nave ni masu makina manchipale áhérela namona, áchenyerya, alocha, Mwívulushe wa nihimo nla nohithoriheya.</verse>
				<verse number="41">Vavo yawo yákhenle masu awe yábatisiwa; nave wáháchereryiwa nihiku nenlo atchu ntoko masana makhumi mararu.</verse>
				<verse number="42">Nave yámwikhalelaru múhusiha wa arummwa ni mwiyátáno, mu winna epau ni mavekelo.</verse>
				<verse number="43">Nyenya várwa wova va atchu othene; nave sotikiniha ni ineneryo sinchipale sáhereya mwa arummwa.</verse>
				<verse number="44">Nave othene óroromela yári vamoha, ekhalano sothene sotakáhana.</verse>
				<verse number="45">Nave sothe sene yáriayano, ni muhakhu aya, yátumiha, ekawela wa othene, ntoko mummo othene sáthowelaya.</verse>
				<verse number="46">Nave nihiku n’nihiku yámwikhalelaru ni murima mmoha mu’mpa ya Muluku, nave yáhinna epau mmampa mwaya, yákhela yólya ni otheya, ni murima weparipari;</verse>
				<verse number="47">echichimiha Muluku, ekhalano ikharari wa muloko wothene wa atchu. Nave Apwiya áwáchererya nihiku n’nihiku yawo áháweliye wi evulushiwe.</verse>
			</chapter>
			<chapter number="3">
				<verse number="1">Nyenya Petro ni Yohane yámuwela oya o’mpa ya Muluku va ora óthamala, ti anethanu nesheshe.</verse>
				<verse number="2">Nave mutchu mukina órakala mecho oyariwa woyariwa m’mirimani mwa amannya áteshiwa, yowo íyathiwa mahiku othene va milakoni va’mpa ya Muluku vaweriwa Vorérasha, wi aveke samahala wa yawo yávolowa mu’mpa ya Muluku;</verse>
				<verse number="3">yowo, ónniye Petro ni Yohane ehawelaka ovolowa mu’mpa ya Muluku, ákoha wi ákhele yamahala.</verse>
				<verse number="4">Nave Petro, ámuweheshenshiye vamoha ni Yohane, áhi, Niwehe.</verse>
				<verse number="5">Nave yowo áwemyererya, ányiherya wi anaháwela wakhela etchu.</verse>
				<verse number="6">Nyenya Petro áhi, Icharama sawéla ni sa mivira nkinono; nyenya yeyo kiriakano ela kinovaha. Mu nsina na Yesu Kristu mNazarayo, Echa.</verse>
				<verse number="7">Nave ámphara ntata nawe nolopwana, amwemesha; nave vavo manani awe ni ikosa só manani awe sálipihiwa.</verse>
				<verse number="8">Nave áshupha, émela, écha; nave ávolowa vamoha ni yawo mu’mpa ya Muluku, écha, ashupha, athamala Muluku.</verse>
				<verse number="9">Nave atchu othene yámona, arikimwecha ni omuthamala Muluku;</verse>
				<verse number="10">nave yámurora, wi yowo ti yole ákilathi va milakoni voréra va’mpa ya Muluku: nave yásareya otikhina ni ohaléla va ela yámphachuwenle.</verse>
				<verse number="11">Nyenya áphanriye Petro ni Yohane, atchu othene yátchimakela vamoha wa yawo o muchiki waweriwa wa Solomoni, erikimtikhina tchiri.</verse>
				<verse number="12">Nyenya Petro ónniye, áwákhula atchu, Alopwana nyu a Israyeli, hai munatikhinanyuno yowo? nari hai munaniwehesheshanyu wi ntoko n’rimmwechiha ni ikuru sa hiyo anene, nari ni mathamalelo ahu?</verse>
				<verse number="13">Muluku a Abrahamu, ni Isake, ni Yakobo, Muluku a asitithihu, ámchichimiha Mwana’we Yesu; yowo nyuwo mwámvelénlanyu ni omukhocha wa Pilato, áthorihiye yowo wi amutaphule.</verse>
				<verse number="14">Nyenya nyuwo mwámukhocha Awéla ni Ékhaikhai owo, nave mwáveka wi m’vahiwe mutchu awipha,</verse>
				<verse number="15">nave mwámwipha Mutokwene a okumi; yowo Muluku ámvíhaliye wukhwani; sa ela hiyo n’ri anamona.</verse>
				<verse number="16">Nave mu nroromelo na mu nsina nawe nsina nawe nlo nálipihasha yowo munamonanyu, munamusuwela; nave nroromelo nenlo n’ri mwa Yowo námvaha openuwa wothene wowu va mithoni va nyuwo othene.</verse>
				<verse number="17">Nave hihano, anna, kinnasuwela wi mwáherano mohisuwela, ntoko’tho atokwene anyu.</verse>
				<verse number="18">Nyenya hiho Muluku álaleyenryiye khuluwi m’wano mwa alipa‐miririmo othene, wi anarwa‐ona ososa Kristu, Yowo ákhwaniherya wawihiha.</verse>
				<verse number="19">Ntakhara awe tcharuwani, nave kókelani wi sishipihiwe sotcheka sanyu, wawihiha wi erwe mahiku óhihimula órwela withoi ya Apwiya;</verse>
				<verse number="20">nave arume yowo átheteyiwe wa nyuwo, Kristu Yesu;</verse>
				<verse number="21">yowo erimu ya wirimu enaphwanelaya omwakhela ophiyerya ilukuluku soryeherya’tho itchu sothe sene, hiho Muluku úlummiye sa iho m’wano mwa alipa‐miririmo awe awéla opacherya wopacherya.</verse>
				<verse number="22">Mose nave álocha, wi, Pwiya Muluku anarwa‐óviheryani nyuwo mulipa‐miririmo mwa anninyu, si yómi; mwahimwíweleléni yowo mwitchu sothe sene aniriye úlumeke ni nyuwo.</verse>
				<verse number="23">Nave onarwa‐okhala, wi akumi othene yawo eni ehimwiwelele mulipa‐miririmo yola, enarwa‐yimpahuliwa tchiri mwa atchu.</verse>
				<verse number="24">Nyenya nari alipa‐miririmo othene opacherya wa Samueli ni ómutchara ene, othene yálonche, yálaleyerya sa mahiku ala.</verse>
				<verse number="25">Nyuwo mwá anamwane a alipa‐miririmo, ni a nlakano nlo Muluku álakanniye ni asitithinyu ni olocha wa Abrahamu, Nave mu epyoá mahimo othene a elapo enarwa‐erélihiwa.</verse>
				<verse number="26">Opacherya ni nyuwo, Muluku, ámvíhale Mmiravo awe, ámuruma worélihani, ni wokókihani othene nyu wa sonanara sanyu.</verse>
			</chapter>
			<chapter number="4">
				<verse number="1">Nyenya erikimlocharu ni atchu, alipa‐ephepa ni mutokwene a mu’mpa ya Muluku ni aSaduki yárwa’wo,</verse>
				<verse number="2">awúkhuwa murima ntakhara yámwáhusiha atchu awo, elaleyerya mwa Yesu ovinya’tho wa okhwa.</verse>
				<verse number="3">Nave yáháphara, yákeriha mu kariposo ophiyerya omelo aya; ntakhara wári oshekuwa vava.</verse>
				<verse number="4">Nyenya anchipale a yawo yíwale masu yároromela; nave wácha wa alopwana wári ntoko masana makhumi mathanu.</verse>
				<verse number="5">Nave vári omelo aya, yáthukumana vamoha m’Yerusalemu alipa‐othoriha ni atokwene, ni alipa‐orepa;</verse>
				<verse number="6">nave Anasi mutokwene a ephepa, ni Kayafa, ni Yohane, ni Alesandro, ni othene yawo yári a nihimo na mutokwene a ephepa.</verse>
				<verse number="7">Nave yáwemenshaya eriyari, yákoha, Ni ikuru tani, akhweya ni nsina tani mwénranyu ela nyuwo?</verse>
				<verse number="8">Vavo Petro, ósareya Munepa Wawéla áhi wa yawo, Alipa‐othoriha a atchu nyuwo, ni atokwene,</verse>
				<verse number="9">khwino hiyo olelo n’nathorihiwa ntakhara a muteko waphama wa va mutchu ókhulumuwa,</verse>
				<verse number="10">ni mapenusheryo awe, suwelashani nyuwo othene, ni atchu othene a Israyeli, wi mu nsina na Yesu Kristu mNazarayo, yowo nyuwo mwámuthomeiyanyu va mwikimanyo, yowo Muluku ámvíhaliye wa okhwa, mwa Yola mutchu’la anemela va va mithoni vanyu, mukumi.</verse>
				<verse number="11">Yowo ti nluku nlo naweriwa natheru ti nyuwo alipa‐oteka empa, nenlo nériwe muru wa muthoko.</verse>
				<verse number="12">Nave hivavo ovulusha mwa mukina’tho nari, vawi hinavovo nsina nikina vathi verimu ya wirimu, novahiwa wa atchu, nenlo n’naphwanelahu ovulushiwano.</verse>
				<verse number="13">Nyenya yónnaya wumiha‐murima wa Petro ni Yohane, nave yáronraya wi tatchu óhihuserya ni óhísuwela, yátikhina, nave yáharóra yawo, wi yáhakhala vamoha ni Yesu.</verse>
				<verse number="14">Nave nto yámónaya mutchu ópenushiwa owo arikimwemelano vamoha, hiyárino etchu yolocha yawáványa.</verse>
				<verse number="15">Nyenya yálamulenlaya evinye’vo va nikhucheni na atokwene, yávánelana mukina ni mukhwawe,</verse>
				<verse number="16">wi, N’ni niwerele sheni atchu ala? ntakhara yohoneyaru wa othene ókhala m’Yerusalemu wi eneneryo yosuwanyeya yoheriwa ti yawo, nave haniwerya okhocha.</verse>
				<verse number="17">Nyenya n’ni neremuwopopiha wi ehiloche’tho mu nsina nla wa mutchu nari, wi ehivuwe’tho wa atchu.</verse>
				<verse number="18">Nave yáwítchana, yálamulela wi ehilocheru nari ohusiha mu nsina na Yesu.</verse>
				<verse number="19">Nyenya Petro ni Yohane yáwákhula yawo yi, Thorihani, khwino wári waphama va mithoni va Muluku owiwelelani nyuwo ompwaha Muluku; vawi hiyo haniwerya ohiya wuluma hiho nónnahu ni wiwa.</verse>
				<verse number="20">Nyenya yáwopopihalaya’tho yáhátaphula, ehiphwannye nthowa nawálakela ntakhara a atchu;</verse>
				<verse number="21">Vawi othene yámuchichimiha Muluku ntakhara a yeyo yéreiye’yo.</verse>
				<verse number="22">Vawi ári a miyakha’we yopwaha makhumi masheshe mutchu’wo, yowo eneneryo ela yompenusha yéreiyaya wa yowo.</verse>
				<verse number="23">Nave yátaphuliwaya, yárwa wa akhwaya a yawo mekhaya, yáléla sothe sene alipa‐othoriha ni atokwene yálonchayano.</verse>
				<verse number="24">Nave yíwalaya, yáweliha masu wa Muluku ni murima mmoha, yi, Mwene, Nyenyu mwá ópachusha erimu ya wirimu ni elapo, ni enia, ni sothe sene siri mummo:</verse>
				<verse number="25">Nyenyu mwa Munepa Wawéla, vawanoni va atithihu Davide mmiravo anyu, mwáriye, Amalapo yányakula ntakhara sheni? Yányiherya satheru atchu?</verse>
				<verse number="26">Yáhípheremanya mamwene a elapo, Nave alipa‐othoriha yáthukumana vamoha, Oványana ni Apwiya, ni Kristu awe.</verse>
				<verse number="27">Vawi eparipari tchiri yáthukumana mwitchokoni mwenno Herode, nave’tho Pilato vamoha ni amalapo ni atchu a Israyeli omwerela yonanara mmiravo anyu awéla Yesu yowo mwámochihalanyu;</verse>
				<verse number="28">wi ere itchu sothe sene ntata nanyu ni othoriha wanyu sáthori?-?henryaya khuluwi wi sereye.</verse>
				<verse number="29">Nave hihano Apwiya, vareryani masu aya awopiha, nave vahani wa akapuro anyu yúlume masu anyu ni onyesererya tchiri, munokolanyu ntata nanyu wi m’penushe:</verse>
				<verse number="30">ni wi ineneryo ni sotikiniha seriwe mwa nsina na Mmiravo anyu awéla Yesu.</verse>
				<verse number="31">Nave yávekenlaya yawo, váchikinyeya va nipuroni vavo yáthukumannaya’vo; nave othene yásareya Munepa Wawéla, yúluma masu a Muluku monyesererya.</verse>
				<verse number="32">Nave muloko wa yawo yároromela wári wa murima mmoha ni okumi mmoha; nave hálonche mmoha wi etchu ya muhakhu áriyeno yári ya yowo mekhiyeru; nyenya yárino sothe sene sotakáhana.</verse>
				<verse number="33">Nave arummwa yáhérela namona ni ikuru sitokotoko sa ovinya’tho wa Apwiya Yesu: nave vári ikharari sitokotoko va yawo othene.</verse>
				<verse number="34">Vawi mwa yawo hemwárimomo óthowiwa: vawi othene yawo yárino imacha, nari ipa yátumiha, erwano marocha aya a hiho yátumihalaya,</verse>
				<verse number="35">yiyathi va manani va arummwa: nave yákawela othene ntoko yáthowelaya.</verse>
				<verse number="36">Nave Yosefe, ótchuwiwa tarummwa Barnaba, (ti notaphuleya mwana a otheya) mLevi, nihimo nawe nó Kupro,</verse>
				<verse number="37">áriyeno emacha, átumiha, arwano icharama saya, iyathi va manani va arummwa.</verse>
			</chapter>
			<chapter number="5">
				<verse number="1">Nyenya mutchu mukina nsina nawe Hananiya vamoha ni Safira mwariye,</verse>
				<verse number="2">yátumiha yawaya, amwasanya va esisapo aya, muthiana owo ávánelano’tho, akusha yohala eyo, íyathi va manani va arummwa.</verse>
				<verse number="3">Nyenya Petro áhi, Hananiya, ntakhara sheni Satana ásareiyiye m’murimani mwá ni wi owoke Munepa Wawéla, ni omwasanya va esisapo aya ya emacha eyo?</verse>
				<verse number="4">Vava wáriáno, heyári yawá? nave wátumihalá heyári m’matani mwá? hai ela yávoloiyaya m’murimani mwá? hiwáwonke atchu, nyenya Muluku ene.</verse>
				<verse number="5">Nyenya Hananiya íwaliye masu ala áhúwela vathi ariméla: nave wova otokotoko wáhárwela othene yíwa’wo.</verse>
				<verse number="6">Nave amiravo yávinya, empichikilela, emutesha, ekhumano, emvitha.</verse>
				<verse number="7">Nyenya evinre ntoko ora araru, nave mwariye, óhisuwela yereiye’yo, ávolowa.</verse>
				<verse number="8">Nave Petro álochano, Okiléle, khwino mwátumihale emacha eyo va esisapo ya yori.</verse>
				<verse number="9">Nave álocha, Ai, ya yori. Nyenya Petro áhi wa yowo, Hai mwávánenlanyu vamoha omweha Munepa wa Apwiya? Nkona, manani a yawo emvinthe iyá ari va milakoni, nave enotesha okhuma ni yowe.</verse>
				<verse number="10">Nave áhúwela vathi vavo va manani awe, ariméla: nave yávolowa amiravo awo, emphwanya akhwile, nave yámutesha okhumano, emvitha vamoha ni iyawe.</verse>
				<verse number="11">Nave wárwa wova otokotoko wa muloko wothene, ni va othene yíwale iha.</verse>
				<verse number="12">Nave mwa mata a arummwa ineneryo ni sotikiniha sinchipale sáhériwa va atchu; nave yári othene ni murima mmoha m’muchiki wa Solomoni.</verse>
				<verse number="13">Nyenya a akinako awo havovo mmoha ányeserenrye ophitanano; nyenya nto atchu yáhárumiha;</verse>
				<verse number="14">nave tchiriene yáháchereryiwa wa Apwiya óroromela anchipale, ti alopwana ni athiana;</verse>
				<verse number="15">wawihiha’tho wi yátésha ekhumano alipa‐wicheliwa o makhwála, ewiyathi va okamani ni va maphani, wi, aviraka Petro, nari eruku awe emmorele mukina a yawo.</verse>
				<verse number="16">Nyenya’tho wáthukumana vamoha muloko wa atchu órwela witchokoni sorukuryerya Yerusalemu, orikimtesha awicheliwa, ni óhóshiwa ti minepa yotakhala; tiwi yápenushiwa othene ala.</verse>
				<verse number="17">Nyenya ávinya mutokwene a ephepa ni othene yawo yárino, ti a nihimo na aSaduki, yinla ehache,</verse>
				<verse number="18">nave yáháphara arummwa, yávosha mu kariposo mwa othene.</verse>
				<verse number="19">Nyenya ngelo a Apwiya áhula va milakoni va kariposo ohiyu, ákumiha yawo, ii,</verse>
				<verse number="20">Haweni, nave emelani, mulume mu’mpa ya Muluku wa atchu othene masu a okumi yowo.</verse>
				<verse number="21">Nave yiwalaya ela, yávolowa mu’mpa ya Muluku oyaka‐nusha, ehusiha. Nyenya árwa mutokwene a ephepa ni yawo yárino yáwopa a nikhuche na atokwene, ni atokwene othene a anamwane a Israyeli, erumiha o kariposo wi ekushiwe yale.</verse>
				<verse number="22">Nyenya amiravo awo yáphiyalaya’wo hiyáphwannye mu kariposo, nave yákonkaya yálokoha,</verse>
				<verse number="23">yi, Kariposo nimphwannye ari ówaliwene, ni alipa‐olipelela erikimwemela va milakoni; nyenya nihunlahu haniphwannye’mo nari mmoha mano.</verse>
				<verse number="24">Nyenya yíwalaya masu ala mutokwene a’mpa ya Muluku ni alipa‐ephepa atokotoko yáhalélano yawo, wi ela eni yeremwihai.</verse>
				<verse number="25">Nave árwa mukina áthoriherya, wi, Nkonani, alopwana’le mwávonshanyu mu kariposo ari mu’mpa ya Muluku, enamwemela ni wahusiha atchu.</verse>
				<verse number="26">Vavo ávinya mutokwene vamoha ni amiravo; erwano, nyenya óhápharasha, vawi yáwova atchu, enívonyiwe maluku.</verse>
				<verse number="27">Nave yárúhalaya, yáwiyathi va nikhucheni na atokwene.</verse>
				<verse number="28">Nave áhákoha mutokwene a ephepa, alocha, Náholamulelani tchiriene, muhihusihe ni oromola nsina nla; nave nkonani, mosarya Yerusalemu ni ohusiha wanyu, nave munakhwela wiyathi va hiyo nikhami na mutchu’la.</verse>
				<verse number="29">Nave yáhákhula Petro ni arummwa, yi, Ninnaphwanela omwiwelela Muluku wopwaha atchu.</verse>
				<verse number="30">Muluku ásitithihu ámvíha Yesu, yowo mwámwiphalanyu, ni omuthomeya va mwirini.</verse>
				<verse number="31">Yowo Muluku ámuweliha ni ntata nawe nolopwana, akhale Muhóli ni Mvulusha, wi ávahe wa Israyeli otcharuwa, ni okhurumuwela wa sotcheka.</verse>
				<verse number="32">Nave hiyo ná anamona a itchu iha; Munepa Wawéla’tho, yowo Muluku ámvahiliye wa yawo anamwiwelela Yowo.</verse>
				<verse number="33">Nyenya yáwíwalaya yáhommwa murima, enatchuna owipha.</verse>
				<verse number="34">Nyenya ávinya’vo mukina va nikhucheni na atokwene, ti mFarisi, nsina nawe Gamaliyeli, muhusiha a malamulo, óchichimihiwa ti atchu othene, alamulela wi arummwa’wo ekhale vate vakhani.</verse>
				<verse number="35">Nave áhi wa yawo, Alopwana nyu a Israyeli, waralani mekhinyu sa atchu ala, yeyo munaháwelanyu wi muwerele.</verse>
				<verse number="36">Vawi ehákuvale ophiya mahiku yala ávinya Teuda, alocha wi ori etchu yowo mwanene; yowo yáphitannayano atchu, wacha waya ntoko masana masheshe: ti yowo íphiwe; nave othene yawo yámwiwelenle yámwalamwala, evira va mahalani vene.</verse>
				<verse number="37">Avinre yowo, ávinya Yuda ó Galileya, mahiku órepeliwa, amwarya atchu wi emutchare. Yowo’tho ápahuliwa, nave othene yawo yámwiwelenle yámwaramwashiwa.</verse>
				<verse number="38">Nave vano kinalocha ni nyuwo, Mwáhiyéni atchu yala, nave muwemyererye yíkhalele; wi khwino othoriha wiwo akhweya muteko yola wárwelaka wa atchu, onarwa‐opahuwa:</verse>
				<verse number="39">nyenya wárwelaka wa Muluku hamuwerya watolosha; wi akhweya muni m’phwanyiwe muriki?-?mvanyana ni Muluku.</verse>
				<verse number="40">Nave yámwemyererya yowo; nave yáwitchannaya arummwa, yáháwashula yalamulela ehulume voromola nsina na Yesu, nave yáhátaphula.</verse>
				<verse number="41">Vavo nave yárowa orwela o nikhucheni na atokwene, etheya wi yáheriwa óphwanela onyemuliwa ntakhara a Nsina nlo.</verse>
				<verse number="42">Nave mahiku othene, mu’mpa ya Muluku ni mma’mpa, hiyáhiyale ohusiha ni olaleyerya Kristu Yesu.</verse>
			</chapter>
			<chapter number="6">
				<verse number="1">Nyenya mahiku yala, yáncháyasha óhuserya, vávinya ochénya, aHeleniste wachenyerya aHebri, ntakhara anámukhwele aya yámchiwaliwa va oruméla wa mahiku othene.</verse>
				<verse number="2">Nave khumi neli awo yáhitchana muloko wa óhuserya, yi, Honaphwanela wi hiyo nihiye masu a Muluku ni oruméla vólyela’vo.</verse>
				<verse number="3">Ntakhara awe, anna, wehani mwa nyuwo alopwana athanu neli a ovuwa worera, ósareya Munepa ni miruku, yawo náthanlele ekhapeleleke muteko ola.</verse>
				<verse number="4">Nyenya hiyo n’narwa‐n’lipiha mu’vekela, ni oruméla masu.</verse>
				<verse number="5">Nave masu yawo yáhásivela muloko wothene; nave yáthanla Stefano ti mutchu ósareya nroromelo ni Munepa Wawéla, ni Filipo, ni Prokoro, ni Nikanora ni Timo, ni Parmena, n’Nikolao, ti awitcharusha a o Antiokeya:</verse>
				<verse number="6">yawo yáwiyathi va mithoni va arummwa; nave yávekenlaya yáhiyathi mata va yawo.</verse>
				<verse number="7">Nave masu a Muluku yáhannuwa; nave wacha wa óhuserya wáhapwaha tchiri o Yerusalemu; nave muloko mtokotoko wa alipa‐ephepa wáhiwelela nroromelo nlo.</verse>
				<verse number="8">Nave Stefano, ósareya ikharari ni ikuru, áhera sotikiniha ni ineneryo sitokotoko mwa atchu.</verse>
				<verse number="9">Nyenya yávinya akina a yawo yárwenle mothukumanela mwa a Libertino, ni a Kurenayo, ni a Alesandreyo, ni mwa yawo ó Kilikiya ni a o Asiya, evanyana ni Stefano.</verse>
				<verse number="10">Nave hiyáwenrye ohiha miruku ni Munepa úlumiyeno.</verse>
				<verse number="11">Vavo yáhávya atchu ómwáwa m’wano, ni wi, Námwiwa yowo arikimmulochela Mose ni Muluku masu ópwalu.</verse>
				<verse number="12">Nave yáháwopa atchu, ni atokwene, ni alipa‐orepa, emurwela, emphara, emukeriha o nikhucheni na atokwene,</verse>
				<verse number="13">yemesha anamona awotha, olocha, Mutchu yowo hanahiya wulumela nipuro nawéla nenla, ni malamulo awo:</verse>
				<verse number="14">vawi námwiwa arikimlocha, wi, Yesu mNazarayo yowo anarwa‐apahula nipuro nenla, arwa‐ákakhanya ikano hiho Mose ánivahiliye.</verse>
				<verse number="15">Nave yámvareryasha othene yawo yári mu nikhucheni na atokwene, yona ethoi awe antoko ethoi ya ngelo.</verse>
			</chapter>
			<chapter number="7">
				<verse number="1">Nave mutokwene a ephepa áhi, Itchu iha iri hono?</verse>
				<verse number="2">Nave áhi, Alopwana nyu, anna, ni asitithi, nkawirianani. Muluku a nchichimiho áhoneya wa atithihu Abrahamu, arikimkhala m’Mesopotamiya, ahipachenrye okhala m’Kara;</verse>
				<verse number="3">ii wa yowo, Khuma mwilaponi mwá ni wa anná, nave hanke wilaponi yeyo kiniriaka kothonyerye.</verse>
				<verse number="4">Ákhummiye mwilaponi ya aKaldayo amaka m’Kara: nave, orwela wiwo, akhwile atithinnya, Muluku ámususa avolowe elapo yela, mummo munakhalanyu’mo hihano:</verse>
				<verse number="5">nave hámvahile yowo mikelampa’we mummo, nari vonyikala’vo nnani nawe hoe; nave ávanelano wi anarwa‐amvaha yela: ekhale yawawe, ni ya epyo awe yomutchara, nari áhákha?-?nliyeno mwana vavo.</verse>
				<verse number="6">Nyenya Muluku áhuluma mwawihiha, wi epyo awe enarwa‐ekhala alecho mwilaponi ya asanene, nave enarwa‐eweriha okapuro ewerela yonanara miyakha masana masheshe.</verse>
				<verse number="7">Nave nloko nlo n’ni‐n’rwe‐niwere akapuro, kinarwa‐kathoriha Miyo, ani Muluku; nave sivinre iha enarwa‐ekhuma, ekiruméla Miyo mu nipuroni mwenno.</verse>
				<verse number="8">Nave ámvaha yowo nlakano na othikiliwa: nave wawihiha Abrahamu ámuyara Isake, amuthikila nihiku nanethanu neraru; nave Isake ámuyara Yakobo, ni Yakobo áháyara asitithi atokwene ale khumi neli.</verse>
				<verse number="9">Nave asitithi atokwene ala yámukhalenlaya nrima Yosefe yámutumiha o Aigupto;</verse>
				<verse number="10">nave Muluku ákhalano, amwakiha yowo mu sohosha sawe sothe sene, amvaha ikharari ni miruku va mithoni va Farao Mwene a o Aigupto; nave ámurapiha yowo chamasowa va Aigupto ni va empa’we yothene.</verse>
				<verse number="11">Nyenya yárwa etala va Aigupto, ni Kanane othene, ni yohosha etokotoko: nave hiyáphwannye olya asitithihu.</verse>
				<verse number="12">Nyenya Yakobo íwaliye wi mokhala tirigu mu Aigupto, áháruma asitithihu mukwaha wopacherya.</verse>
				<verse number="13">Nave va mukwahani wanawili Yosefe ároriwa tasinneni; nave nihimo na Yosefe náhoneya wa Farao.</verse>
				<verse number="14">Nave Yosefe áruma, ítchana Yakobo atithinnya, ni a emusi awe yothene, ti atchu makhumi mathanu na meli owapula atchu athanu.</verse>
				<verse number="15">Nave Yakobo ákhuruwela o Aigupto; nave áriméla, yowo ni asitithihu;</verse>
				<verse number="16">nave yáhátesha orowano o Sukemu, yávitha mu nihiyeni nenlo Abrahamu áthummiye ni esisapo aya ya icharama wa anamwane a Emori m’Sukemu.</verse>
				<verse number="17">Nyenya yáchamenlaya elukuluku ya nlakano, nenlo Muluku álakanniye ni Abrahamu, atchu awo yánnuwa yacha mu Aigupto,</verse>
				<verse number="18">ophiyerya ávinnyiye mwene mukina va Aigupto, yowo ahámusuwenle Yosefe.</verse>
				<verse number="19">Yowo áwaralela nloko nahu, awerela yonanara asitithihu, árihiha asanamwane aya wi eni ekhale akumi.</verse>
				<verse number="20">M’mahiku yala áhayariwa Mose, torerasha tchiri; nave ámphuwa mieri miraru mu’mpa ya atithinnya:</verse>
				<verse number="21">nave árihiwiye yowo, mwana mwamuthiana a Farao ámurola, amphuwa wi akhale mwana’we.</verse>
				<verse number="22">Nave Mose áhuserya miruku yothene ya aAigupto; nave ári a’kuru m’masu awe ni m’mitekoni mwawe.</verse>
				<verse number="23">Nyenya miyakha awe yáphiyenryaya ntoko makhumi masheshe, yáphachuwa m’murimani mwawe wathotola annawe anamwane a Israyeli.</verse>
				<verse number="24">Nave ámonniye mukina yowo ereliwe yonanara, ámwakiha, amunla ekuhu mulipa‐ohosha owo, amwipha muAigupto.</verse>
				<verse number="25">Nave áhera wi annawe enarora wi Muluku anavaha ovulusha mwa ntata nawe; nyenya hiyáronre.</verse>
				<verse number="26">Nave omelo aya áhátchowela erikimuwana, nave áháwela owákanula, wi yatane’tho, ii, Alopwana nyu, mwá anna; hai munerelananyu yonanara?</verse>
				<verse number="27">nyenya yowo ámwerenle mukhwawe yonanara ámukakha, ii, Pani órapihale weyo mutokwene ni ón’thoriha?</verse>
				<verse number="28">Onakhwela okipha nná, ntoko wenrá omwipha muAigupto osilo?</verse>
				<verse number="29">Nave Mose átchawa va masu yala, akhala mulecho mwilaponi ya Midiani; vavo áhayara anamwane asilopwana eli.</verse>
				<verse number="30">Nave evinre miyakha makhumi masheshe, ngelo ámonéla mu’takhwani ya Sina, m’mosho wa moro wa nikukhu.</verse>
				<verse number="31">Nyenya Mose ónniye, átikhina ni yawoneya eyo; nave áchamenliye yowo wi óne, wári masu a Apwiya,</verse>
				<verse number="32">Miva ká Muluku a asitithinyu, Muluku a Abrahamu, ni a Isake, ni a Yakobo. Nave Mose áthukumela, óhinyesererya ovareryasha’wo.</verse>
				<verse number="33">Nave Apwiya áhi wa yowo, Taphula isapato o manani wá; ntakhara va nipuroni vava onanyikalá’vo ti vawéla.</verse>
				<verse number="34">Wona kihona yonanariwano atchu aka ari mu Aigupto, nave kihiwa wipulela waya; nave kókhuruwa owákiha: nave vano, hanke wino, kórume o Aigupto.</verse>
				<verse number="35">Mose ola yámukhonchaya, ni wi, Órapihale weyo pani mutokwene ni mulipa‐othoriha? yowo Muluku támurummiye akhale mutokwene, ni awópola, ni ntata na ngelo ómonéla va nikukhuni.</verse>
				<verse number="36">Yowo áháhóla, akhumano énre sotikiniha ni ineneryo mu Aigupto, ni mu Emaka yosherya, ni mu’takhwani miyakha makhumi masheshe.</verse>
				<verse number="37">Ola ti Mose yole, áriye wa anamwane a Israyeli, Muluku anarwa‐oviheryani Mulipa‐miririmo a mwa anninyu, ntoko yómi.</verse>
				<verse number="38">Ola ti yowo ári m’mulokoni mu’takhwani vamoha ni ngelo awulumano m’mwakoni wa Sina, nave ni asitithihu: yowo ákhenle solocha sokumi sonivaha hiyo: yowo asitithihu hiyákhwenle omwiwelela,</verse>
				<verse number="39">nyenya yámukakha avinye’vo, ekokela ochuli m’murimani mwaya o Aigupto,</verse>
				<verse number="40">yáriye ni Arone, Nipakeleni miluku yonihóla hiyo: vawi Mose ola, anikumihale mu Aigupto, han’nasuwela yeyo empha?-?chuwenle.</verse>
				<verse number="41">Nave ápaka mwana a’nyope mahiku yawo, ekusherya yophwaniherya eyo iphepa, etheya ni miteko ya mata aya.</verse>
				<verse number="42">Nyenya Muluku árukunuwa, áveléla yawo eruméle muloko wa wirimu; ntoko orempwaya mwikarata ya alipa‐miririmo. Mokihelela Miyo sawiphiwa, ni iphepa, Miyakha makhumi masheshe mu’takhwani, empa ya Israyeli nyuwo?</verse>
				<verse number="43">Nave mwákusha empa ya’kuwo ya Moloki, Ni etheneri ya Muluku Refami, Iruku iho mwápankanyu othamalela hiho: Nave kinarwa‐kokushani wokerihani muhólo mwaya mwa Babulo.</verse>
				<verse number="44">Empa ya’kuwo yári ni asitithihu mu’takhwani, ntoko álamulenliye Yowo úluma ni Mose, apake ela ntoko mwa eruku eyo ónniye.</verse>
				<verse number="45">Yeyo’tho asitithihu yawo yárúle muchuli yávolowano ni Yosua yákhenlaya yawo sa amalapo, yawo Muluku áwikanriye va mithoni va asitithihu, ophiyerya mahiku a Davide;</verse>
				<verse number="46">yowo áphwannye ikharari va mithoni va Muluku, amveka wi aphwanye mokhalamo Muluku a Yakobo.</verse>
				<verse number="47">Nyenya Solomoni ámmakela empa.</verse>
				<verse number="48">Nyenya nto Awirimurimu owo hanakhala mwipa sotekiwa ni mata; ntoko álonchiye mulipa‐miririmo,</verse>
				<verse number="49">Erimu ya wirimu ti munyukhu wa omwene aka, Ni elapo yokilathi’vo manani aka; Munarwa‐mukitekela empa yawisheni? oni Apwiya: Akhweya nipuro nawítchúwela’vo waka ti nawihai?</verse>
				<verse number="50">Hinápanke ntata naka itchu iha sothe sene?</verse>
				<verse number="51">Awuma eshikho ni óhithikiliwa murima ni maru nyuwo, munnahíha Munepa Wawéla mahiku othene nyuwo: ntoko yénraya asitithinyu, hiha’tho nyuwo.</verse>
				<verse number="52">Pani a alipa‐miririmo asitithinyu yahámuhonshaya? nave yáwipha yawo yonihenrye khuluwi sa orwa wawe wa Ékhaikhai owo; a Yowo mokhala hihano ómveléla ni ómwipha;</verse>
				<verse number="53">nyuwo yenyu mwákhenle malamulo ntoko yákilathiheryiwaya ti angelo, nave hamwákhapelenle.</verse>
				<verse number="54">Nyenya yíwalaya iha yáhommwa murima, emukhúrela minno.</verse>
				<verse number="55">Nyenya yowo, ákhanliye ósareya Munepa Wawéla, áwehasha wirimu, óna nchichimiho na Muluku, ni Yesu arikimwemela va ntatani nolopwana na Muluku,</verse>
				<verse number="56">ii, Nkonani, kinnona wirimu wohuleya, ni Mwana a mutchu arikimwemela va ntatani nolopwana na Muluku.</verse>
				<verse number="57">Nyenya yákhuwela ni masu matokotoko, echiyela owaruni waya, emuhi?-?rimya ni murima mmoha;</verse>
				<verse number="58">nave yámuriha vate va etchoko, emvonya maluku; nave anamona awo yáhiyathi sowara saya va manani a mmiravo nsina nawe Saulo.</verse>
				<verse number="59">Nave yámvonya maluku Stefano, arikimwitchana Apwiya, ni olocha, Apwiya Yesu, akhelani munepa aka.</verse>
				<verse number="60">Nave ákokhonriye vathi, ákhuwela ni masu matokotoko, Apwiya muhiwiyatherye yawo yotcheka ela. Nave álonchiye ela, árupa.</verse>
			</chapter>
			<chapter number="8">
				<verse number="1">Nave Saulo ámwemyereryanano va okhwa wawe. Nave wápacherya nihiku nenle ohósha otokotoko va mulokoni yowo wári m’Yerusalemu; nave yámwaramwashiwa othene mwilaponi sa Yudeya ni Samariya, nyenya tahi arummwa hoe.</verse>
				<verse number="2">Nave yámvitha Stefano atchu óthamalela yinla eyinlo etokotoko va yowo.</verse>
				<verse number="3">Nave Saulo átolosha muloko, avolowa empa ela ni’la, apurula’mo alopwana ni athiana, ávosha mu kariposo.</verse>
				<verse number="4">Vavo nave yawo yámwaramwashiwe yáviravira elaleyeryaka masu awo.</verse>
				<verse number="5">Nave Filipo ákhuruwela witchokoni ya Samariya, alaleyerya yawo Kristu.</verse>
				<verse number="6">Nave atchu awo ni murima mmoha yáthokororya solochiwa ti Filipo, yíwalaya, yóna ineneryo hiho énriye.</verse>
				<verse number="7">Vawi anchipale a yawo yárino minepa yotakhala, yákhuma mwa yawo, yokhuwela ni masu matokotoko: nave anchipale a nanchetche, ni órakala, yápenushiwa.</verse>
				<verse number="8">Nave vákhala otheya otokotoko mwitchokoni’mmo.</verse>
				<verse number="9">Nyenya vári mutchu nsina nawe Simoni yowo éra masicha mwitchokoni’mmo khalai, átikiniha atchu aSamariya, ni olocha wi yowo mekhiye ti mutchu mutokotoko:</verse>
				<verse number="10">yowo yámuthokoronryaya othene awo, opacherya mukhani ophiyerya mutokwene, ni olocha, Ola ti ikuru sa Muluku, saweriwa Sitokotoko.</verse>
				<verse number="11">Nave yámuthokororya yowo, ntakhara mahiku manchipale áhátikiniha yawo ni masicha awe.</verse>
				<verse number="12">Nyenya yámuroromenlaya Filipo ólaleyerya mitchaka yaphama ya omwene wa Muluku ni nsina na Yesu Kristu, yábatisiwa, ni alopwana ni athiana.</verse>
				<verse number="13">Nave Simoni mwanene awe ároromela’tho: nave ábatisiwiye, áhikhalela ni Filipo; nave ónniye ineneryo ni ikuru sitokotoko sirikimwereya, atikhina.</verse>
				<verse number="14">Nyenya arummwa ó Yerusalemu yíwalaya wi Samariya áhákhela masu a Muluku, yáhárumihela Petro ni Yohane:</verse>
				<verse number="15">yawo, yákhuruwenlaya’wo, yáhávekelela, wi yakhele Munepa Wawéla:</verse>
				<verse number="16">vawi ophiyerya vavo ahákuvale omorela va mmoha a yawo: nyenya yárimbatisiwaru mu nsina na Apwiya Yesu.</verse>
				<verse number="17">Vavo yáhiyathi mata va yawo, nave yáhákhela Munepa Wawéla.</verse>
				<verse number="18">Nyenya ónniye Simoni wi mwa wiyathi waya wa mata a arummwa yáhavahiwa Munepa Wawéla, áhákusherya icharama,</verse>
				<verse number="19">alocha, Kivaheni miyo’tho olamulelo yowo, wi va mutchu phyakala kiniriaka kimwiyatherye mata, ákhele Munepa Wawéla.</verse>
				<verse number="20">Nyenya Petro áhi wa yowo, Echaramá eriméle vamoha ni yówe, ntakhara wáhányiherya wakhela yamahala ya Muluku ni icharama.</verse>
				<verse number="21">Hiwanono nipatusho nari yawákhela ni masu ala: ntakhara murimá hori wekhaikhai va mithoni va Muluku.</verse>
				<verse number="22">Ntakhara awe tcharuwa yonanara ela, nave vekela Apwiya, khwino akhweya anókhurumuwela yawupuwelela ya murimá.</verse>
				<verse number="23">Ntakhara kinnona wi wophariwa ti wamwa ówáwa n’nikwekweso nohikhala nekhaikhai.</verse>
				<verse number="24">Nave Simoni áhákhula ii, Mukivekelele miyo wa Apwiya wi sihikiphachuwele iha olonchá iha.</verse>
				<verse number="25">Vavo yawo, emanle werela namona ni wuluma masu a Apwiya, yákóka orowa o Yerusalemu, elaleyerya Mitchaka Yaphama witchokoni sinchipale sa aSamariya.</verse>
				<verse number="26">Nyenya ngelo a Apwiya áhúluma ni Filipo, alocha, Vinya, oye makupa a witchekuni ya murupi, otchara mphiro wokhuruwa orwela o Yerusalemu oya o Gaza: ti wa’takhwa.</verse>
				<verse number="27">Nave ávinya arowa; nave nkona mutchu a o Aitiopiya nahota a’kuru a Kandake, mwene mwamuthiana a Aitiopiya, tákhapelela muhakhu awe wothene, yowo árúle o Yerusalemu wi avekele;</verse>
				<verse number="28">nave ámkóka, arikimkilathi va karu awe, anamwalakhanya mulipa‐miririmo Yesaya.</verse>
				<verse number="29">Nave Munepa áhi wa Filipo, Achamela, wiphitanye o karu ola.</verse>
				<verse number="30">Nave Filipo ámtchimakela, amwiwa arikimwalakhanya Yesaya mulipa‐miririmo, nave áhi, Onnaróra yeyo onalakhanyá?</verse>
				<verse number="31">Nyenya áhi, Kini kiwerye hai, ahikhanle’vo mutchu ókihóla? nave ámveka Filipo awele akilathino.</verse>
				<verse number="32">Nyenya va yorepa vavo álakhanyiye’vo ti va, Ntoko epuchepuche ákushiwa oya wiphiwa, Nave ntoko mwana épuchepuche ori lakalaka va mithoni va mulipa‐omuhamela, Hiha hátaphunle iyano sawe:</verse>
				<verse number="33">Mu’yevihiwa wawe ovanya wawe wávíhiwa’vo: Nihimo nawe ani avuwihe pani? Ntakhara wovíhiwa’wo wilaponi okumi awe.</verse>
				<verse number="34">Nave nahota owo ámwákhula Filipo, ii, Kinnoveka, mulipa‐miririmo onalocha yela sa wani? sa mekhiye, akhweya sa mukina?</verse>
				<verse number="35">Nave Filipo áthapula iyano sawe, apacherya yorepa ela, amlaleyerya yowo Kristu.</verse>
				<verse number="38">Nave ámuléla wi emeshe karu; nave yákhuruwela ópili o mahini, Filipo n’nahota ene owo; nave ámbatisa.</verse>
				<verse number="39">Nave yáwenlaya okhuma m’mahini Munepa wa Apwiya ámushophola Filipo; nave nahota hámonne’tho, ntakhara ávéla m’phiro awe ótheya.</verse>
				<verse number="40">Nyenya Filipo áphwanyiwa o Azotu: nave áviriye ánalaleyerya Mitchaka Yaphama mwitchokoni sothe sene, ophiyerya árúliye o Kaisareya.</verse>
			</chapter>
			<chapter number="9">
				<verse number="1">Nyenya Saulo, óhihiya overelela va óhuserya a Apwiya wopopiha ni wipha, árowa wa mutokwene a ephepa,</verse>
				<verse number="2">amveka yowo ikarata oyano o Damasko o sothukumanela’mo, wi aphwannye akina ótchara Mphiro ola, alopwana ni athiana ene, ákushe ómakiwene o Yerusalemu.</verse>
				<verse number="3">Nave arikimwecha mukwaha’we, wári wi yowo ámwachamela Damasko: nave moruru?-?musha wáháryasha ni omurukurerya orwela wirimu;</verse>
				<verse number="4">nave áhúwela vathi, íwa masu ólochano, Saulo, Saulo, hai onakihochahochá?</verse>
				<verse number="5">Nyenya áhi, Mwáni Apwiya? Nave áhi, Ká Yesu yowo onamuhochahochá yowe;</verse>
				<verse number="6">nyenya nto, vinya, ovolowe mwitchokoni, nave onarwa‐olochiwa wa weyo yeyo onaphwanelá wera.</verse>
				<verse number="7">Nave alopwana awo yámuhóla yáhémela chuu, yiwaru masu, nyenya ehimona mutchu.</verse>
				<verse number="8">Nave Saulo ávinya vathi; nyenya mitho awe yáhuleiyaya, hónne etchu; nave yámphara ntata, emukusha ovolowano o Damasko.</verse>
				<verse number="9">Nave ári mahiku mararu óhóna, nave hályile nari owurya.</verse>
				<verse number="10">Nyenya o Damasko wári óhuserya mukina nsina nawe Hananiya; nave Apwiya áhi wa yowo m’minepani, Hananiya.</verse>
				<verse number="11">Nave áhi, Kiri vava, Apwiya. Nave Apwiya áhi wa yowo, Nkavinya, hawe o nikhwála naweriwa Noluluwela, nave mu’mpa ya Yuda okohe sa mutchu nsina nawe Saulo, ó Tarso: vawi nkona, onamvekela;</verse>
				<verse number="12">nave ámóna mulopwana nsina nawe Hananiya, arikimvolowa, amwiyatheryaka mata, wi one’tho.</verse>
				<verse number="13">Nave Hananiya áhákhula ii, Apwiya, kihiwa ni anchiene sa mutchu’la, wi tchiri áwerela yonanara awela‐murima’nyu m’Yerusalemu;</verse>
				<verse number="14">ni wi hihano ókhalano olamulelo wa wa atokwene a ephepa wa wamaka othene awitchana va nsina nanyu.</verse>
				<verse number="15">Nyenya Apwiya áhi wa yowo, Hawe: wi yowo ti yokusherya yothanliwa yaka yotesha nsina naka va mithoni va amalapo ni mamwene, ni anamwane a Israyeli:</verse>
				<verse number="16">vawi Miyo kinarwa‐kimoniha itchu sinchipale iho onaphwaneliye wonano ososa ntakhara a nsina naka.</verse>
				<verse number="17">Nave Hananiya áchimula, avolowa o’mpa ele; nave áhiyathi mata’we va yowo, ii, Saulo, munna, Apwiya ákiruma miyo, ti Yesu yowo áwonénle va’phironi orwenlá eyo, wi wone’tho, ni osareya Munepa Wawéla.</verse>
				<verse number="18">Nave vavo mwámora m’mithoni mwawe ntoko mákakhale, nave áhona’tho; nave ávinya abatisiwa;</verse>
				<verse number="19">nave áhákhela yólya, ónano ikuru.</verse>
				<verse number="20">Nave ákhala vamoha ni óhuserya o Damasko mahiku makina. Nave vavo mu sothukumanela’mmo ámulaleyerya Yesu, wi Yowo ti Mwana a Muluku.</verse>
				<verse number="21">Nave othene yíwale yátikhina elocha, Tahi yola átolonshe m’Yerusalemu othene awitchana va nsina nla? Nave orúle nno werano hihá, wi aroweno ómakiwene wa atokwene a ephepa.</verse>
				<verse number="22">Nyenya Saulo áhunnuwa tchiri mwikuru, áhaléliha aYuda yawo yákhala m’Damasko, achichimiherya wi yowo ti Kristu.</verse>
				<verse number="23">Nave evinre mahiku manchipale, aYuda yávánela wi emwiphe:</verse>
				<verse number="24">nyenya makhuche aya yáhasuweliwa ti Saulo. Nave yánalipelela va mikhorani’tho othana ni ohiyu wi yahimwíphe;</verse>
				<verse number="25">nyenya óhuserya’we yámukusha ohiyu, emviriha va’warini, emukurusha mu nikalini.</verse>
				<verse number="26">Nyenya áphiyaliye o Yerusalemu, áhererya wiphitanya wa óhuserya: nave yámova yowo othene, ehinaroromela wi tohuserya.</verse>
				<verse number="27">Nyenya Barnaba ámukusha, ayano wa arummwa, áthoriherya mummo énriye omona Apwiya m’phironi, ni wi áhulumano, ni wi m’Damasko álocha monyesererya mu nsina na Yesu.</verse>
				<verse number="28">Nave árino vamoha, avolowa akhuma o Yerusalemu,</verse>
				<verse number="29">alocha monyesererya mu nsina na Apwiya; nave tchiri áhuluma avanyana ni a Heleniste; nyenya yáhereryasha omwipha.</verse>
				<verse number="30">Nyenya anna yásuwenlaya, yárowano o Kaisareya, emurumiha avinye’wo oya o Tarso.</verse>
				<verse number="31">Vavo nave muloko wa m’Yudeya mothe mwene ni Galileya ni Samariya wákhalano murechele, wítchála, nave wáhécha mu wova wa Apwiya ni múmáliha wa Munepa Wawéla, wácha.</verse>
				<verse number="32">Nyenya wári, Petro áviriye vothe vene, ákhuruwela’tho wa awéla‐murima yawo yákhala o Luda.</verse>
				<verse number="33">Nave ámphwanya wiwo mutchu nsina nawe Eneya, yowo ákonneru va niphani miyakha mithanu na miraru; yowo áphariwe n’nanchetche.</verse>
				<verse number="34">Nave Petro áhi wa yowo, Eneya, Yesu Kristu ohópenusha weyo; vinya, apánya nipha ná.</verse>
				<verse number="35">Nave ávinya vavo. Nave yámona yowo othene yawo yákhala o Luda ni o Sarona, erukunuwela wa Apwiya yala.</verse>
				<verse number="36">Nyenya m’Yopa mwári óhuserya nsina nawe Tabita, tin’nalocha Dorika; muthiana yowo ásareya miteko yaphama ni sekharari hiho énriye.</verse>
				<verse number="37">Nave wári m’mahiku ala, wi yowo áhicheliwa, akhwa; nave emurapihale yámwatalela mu’mpa ya wirimu.</verse>
				<verse number="38">Nave ntakhara Luda ti vakhiviru va Yopa, óhuserya’wo yíwalaya wi Petro ári vavo, yámurumela atchu eli, emuchényerya, Ohisheleliwe orwe wa hiyo.</verse>
				<verse number="39">Nave Petro ávinya, atchananano. Áphiyaliye’wo, yárowano o’mpa ya wirimu: nave anámukhwele othene yáhemelela vavo vári yowo, yinla, emoniha malaya ni sowara hiho Dorika áchontchiye, vava áriayano vamoha.</verse>
				<verse number="40">Nyenya Petro áhákumiha othene, akokhora vathi, avekela; nave árukunuwenliye o murutchuni ahi, Tabita vinya. Nave áhula mitho awe; nave ámonniye Petro, ákilathi.</verse>
				<verse number="41">Nave Petro ámphara ntata, amvíha; nave áwitchanniye awéla‐murima ni anámukhwele ámveléla ari mukumi.</verse>
				<verse number="42">Nave yásuweliwa o Yopa wothe wene: nave anchipale yároromela Apwiya.</verse>
				<verse number="43">Nave wári, wi ákhala yowo m’Yopa mahiku manchipale ni mutchu Simoni óchikitcha ishapala.</verse>
			</chapter>
			<chapter number="10">
				<verse number="1">Nave wári mutchu o Kaisareya, nsina nawe Korneliyo, kenturiyo a muloko waweriwa wa Italiya,</verse>
				<verse number="2">ti mutchu óthamalela, ni ómóva Muluku ni emusi awe yothene, yowo ávahile atchu sa ikharari sinchipale, anamvekela Muluku óhihiya.</verse>
				<verse number="3">Áhona samalavi vokokoleya, ngelo a Muluku arikimorwa wa yowo, ntoko ora anethanu nesheshe othana, alochano, Korneliyo!</verse>
				<verse number="4">Nave vomuwehasha ni wova, áhi, Sheni, Pwiya? Nave áhi wa yowo, Mavekeloá ni saikharari sá sawéla sinakhala yawupusherya va mithoni va Muluku.</verse>
				<verse number="5">Nave vano rumiha alopwana o Yopa, emwitchane mutchu Simoni, ótchuwiwa’tho Petro:</verse>
				<verse number="6">onahaya yowo ni mukina Simoni óchikitcha ishapala, empa’we eri mu’shereshere mwa’nia.</verse>
				<verse number="7">Nave avinnye’vo ngelo yowo úlummeno, áwitchana amiravo awe eli, ni msurutato óthamalela, a yawo enamuruméla óhihiya;</verse>
				<verse number="8">nave áthorihenryiye sothe sene, áháruma o Yopa.</verse>
				<verse number="9">Nyenya omelo aya, eri va mukwaha’ya yala, yáchamenlaya etchoko, Petro áwela va’pathoni wi avekele, ntoko ora anethanu namoha;</verse>
				<verse number="10">nave ávoliwa etala, anakhwela olya; nyenya yáryeheryaya yólya wámphachuwela ntoko ochupha;</verse>
				<verse number="11">nave áhona verimuni vahuleiye’vo, ni yokusherya erikimkhuruwa, entoko etchepe etokwene, yophariwa va mithoko aya misheshe, ni okhuruwela velaponi vathi;</verse>
				<verse number="12">mummo mwári inama sa mecho misheshe sa miloko yothene, ni sawápasa sa velaponi ni ipalame sa musulu.</verse>
				<verse number="13">Nave yámurwela masu, Nkavinya, Petro; ipha, olye.</verse>
				<verse number="14">Nyenya Petro áhi, Hoe nto, Pwiya; wi nkinlyeru okhala wokhala etchu yothanyiwa ni yotakhala.</verse>
				<verse number="15">Nave masu yámurwela’tho vanawili vaya, Yeyo Muluku élihaliye, ohére yothanyiwa.</verse>
				<verse number="16">Nave yáhereya oraru ela; nave vavo yokusherya eyo yátesheryiwa wirimu.</verse>
				<verse number="17">Nave vokhwasha minikwa Petro mwa mekhiye ni wi samalavi ónniye iho sini sheni, nkonani, alopwana ale órummwa ti Korneliyo, ti wi ekohenrye empa ya Simoni, yáhémela va mukhorani,</verse>
				<verse number="18">nave yáhítchana ekoha khwino Simoni, otchuwiwa’tho Petro onnahaya’wo.</verse>
				<verse number="19">Nave Petro ányiheryiye samalavi, Munepa owo álochano, Nkona, alopwana araru ennawávya.</verse>
				<verse number="20">Nyenya nto nkavinya, okhuruwe, nave oroweno, óhikhwa minikwa; wi kárumme yómi.</verse>
				<verse number="21">Nave Petro ákhuruwela wa atchu awo, ii, Nkonani, miva ká yowo munamwavyanyu; ntakhara awe murweleni?</verse>
				<verse number="22">Nave yáhi, Korneliyo kenturiyo owo mutchu ékhaikhai ni ómova Muluku, yowo nihimo nothene na aYuda n’namwere?-?laya namona, áhawaralihiwa ti ngelo awéla wi arume awitchane yowe orwe o’mpa wawe, ni omwiwiha masuá.</verse>
				<verse number="23">Vavo áhávoliha áhayiha. Nave omelo aya áchimula akhumano, ni akina a anna ó Yopa yámuhóla yowo.</verse>
				<verse number="24">Nave omelo aya yávolowa m’Kaisareya. Nyenya Korneliyo ámwálipelela, athukumannye annawe ni asinthamwene awe enesha.</verse>
				<verse number="25">Nave vári vovolowa Petro, Korneliyo áhopanano, úwa va manani awe, amuthamala.</verse>
				<verse number="26">Nyenya Petro ámvíha, alocha, Vinya; miyo’tho ká mutchu.</verse>
				<verse number="27">Nave ómpiyeno mwaha, ávolowa, aphwanya anchiene ethukumanne: nave áhi wa yawo,</verse>
				<verse number="28">Munnasuwela nyenyu mekhinyu wi honemyereryiwa wa mutchu mYuda íphitanye akhweya orwa wa mutchu a nloko nikina; nyenya Muluku ákoni?-?herya miyo kihimwerele mutchu phyakala wi totha?-?nyiwa akhweya ótakhala;</verse>
				<verse number="29">ntakhara awe’tho kihórwa óhikhocha, mwárumalanyu okítchana. Vavo kinnakoha, Mukítchaneleni?</verse>
				<verse number="30">Nave Korneliyo áhi, Avinre mahiku masheshe, ophiyerya ntoko ora ola, kámvekela m’pa mwaka va ora anethanu nesheshe; nave nkonani, váhémela vakhoveni vaka mutchu ówara yowara yawárya,</verse>
				<verse number="31">nave áhi, Korneliyo, nohiweya nivekelo ná, nave soveléla saikharari sá sohupuweleya va mithoni va Muluku.</verse>
				<verse number="32">Ntakhara awe ruma o Yopa, omwitchane Simoni, yowo aneriwa’tho Petro; yowo anahaya mu’mpa ya Simoni óchikitcha ishapala, mu’shereshere mwa’nia.</verse>
				<verse number="33">Vavo káharuma wa yowe óhilekela; nave woherano phama orúlá wenno. Ntakhara awe nkona othene yehu n’ri vava va mithoni va Muluku, wi niwe sothe sene Apwiya yolamulenlaya.</verse>
				<verse number="34">Nave Petro átaphula iyano sawe, ii,</verse>
				<verse number="35">Eparipari tchiri kinnaróra wi Muluku hano nthalu: nyenya m’maloko othene yowo onamova ni awera ekhaikhai anákheliwa ti Yowo.</verse>
				<verse number="36">Masu yawo árumihaliye wa anamwane a Israyeli, ólaleyerya Mitchaka Yaphama ya murechele mwa Yesu Kristu (ti Apwiya a othene) —</verse>
				<verse number="37">masu awo munnasuwela yenyu, yárúla’wo o Yudeya wothe wene, opacherya o Galileya, ni obatiso yowo Yohane álaleyenryiye;</verse>
				<verse number="38">sa Yesu ó Nazarete, wi Muluku ámochiha Yowo ni Munepa Wawéla ni ikuru; Yowo ávinrevinre eraka saphama, apenusha othene óhoshiwa ti Musaserya, wi Muluku ári vamoha ni Yowo.</verse>
				<verse number="39">Nave yehu ná anamona a sothe sene énriye mwilaponi ya aYuda ni m’Yerusalemu; yowo’tho yámwiphalaya, emuthomeya va mwirini.</verse>
				<verse number="40">Yowo, Muluku ámvíha nihiku naneraru, émya wi ónihiwe, tahi wa atchu othene hoe,</verse>
				<verse number="41">nyenya wa anamona óthanliwa khuluwi ti Muluku, ti yehu nályile ni owuryano vamoha, Yowo avinnye wa okhwa.</verse>
				<verse number="42">Nave án’lamulela hiyo n’laleyerye wa atchu, nave nere namona wi yola ti yowo orapihiwe ti Muluku wi akhale óthoriha akumi ni alipa‐okhwa.</verse>
				<verse number="43">Yola Alipa‐miririmo othene ennamwerela namona, wi othene yawo enamuroromela Yowo enarwa‐yakhela okhurumuweliwa wa sotcheka saya, mwa nsina nawe.</verse>
				<verse number="44">Petro arikimulumaru, Munepa Wawéla áhamorela va othene yawo yíwale masu.</verse>
				<verse number="45">Nave yátikhina óroromela’wo a othikiliwa othene yawo Petro árúliyeno, ntakhara va amalapo’tho váhaheliwa yamahala ya Munepa Wawéla.</verse>
				<verse number="46">Ntakhara yáwiwa erikimlocha ni malumi, ni omurumiha Muluku.</verse>
				<verse number="47">Vavo Petro áhákhula, Ókhala’vo mutchu yowo onawerya owatela mahi, wi ehibatisiwe yala, yawo yakhenle Munepa Wawéla ntoko’tho yehu?</verse>
				<verse number="48">Nave áhálamulela yawo ebatisiwe mu nsina na Yesu Kristu. Vavo yáhamveka yowo wi arupase mahiku.</verse>
			</chapter>
			<chapter number="11">
				<verse number="1">Nyenya arummwa ni anna yawo yákhala m’Yudeya yáhiwa wi amalapo’tho yáhákhela masu a Muluku.</verse>
				<verse number="2">Nave Petro áwenliye orwa o Yerusalemu, awo a othikiliwa, yávanyihanano,</verse>
				<verse number="3">elocha wi, Wáhavolowa wa atchu óhithikiliwa, nave wáhalyano.</verse>
				<verse number="4">Nyenya Petro áhapacherya, áthoriherya mokwasulela, alocha,</verse>
				<verse number="5">Miyo kári mwitchokoni ya Yopa ni ovekela; nave káchumphaka káhona samalavi, yokusherya erikimkhuruwa, ntoko etchepe etokotoko yophariwa va mithokoni aya misheshe; ni okhuruwa wirimu, nave yárwa káriaka’vo miva:</verse>
				<verse number="6">yeyo kávareryaka káhányiherya, nave káhóna inama sa mecho misheshe sa velaponi ni inama soluwa, ni sawápasa, ni ipalame samusulu.</verse>
				<verse number="7">Nave káhíwa’tho masu ólocha ni yomi, Nkavinya Petro, ipha, olye.</verse>
				<verse number="8">Nyenya káhi, Hoe nto, Apwiya; wi etchu yothanyiwa, akhweya yotakhala heyávoloiyeru m’wano mwaka okhala wokhala.</verse>
				<verse number="9">Nyenya masu yáhákhula vanawili ókhuma wirimu, Yeyo Muluku élihaliye, ohere yothanyiwa yowe.</verse>
				<verse number="10">Nave ela yáhéreya oraru; nave sáhawelihiwa’tho sothe sene wirimu.</verse>
				<verse number="11">Nave nkonani, vavo alopwana araru yáhémela va milakoni va’mpa mummo náriahumo, yawo yárummwe wa miva orwela o Kaisareya.</verse>
				<verse number="12">Nave Munepa wákiléla kiroweno, óhikhwa minikwa nari. Nave anna ala athanu nammoha yákihóla’tho; nave návolowa empa ya mutchu’wo:</verse>
				<verse number="13">nave án’léla hiyo wi áhona ngelo awemela m’pa mwawe, ni wi, Ruma o Yopa, wahimwítchane Simoni, aweriwa’tho Petro;</verse>
				<verse number="14">yowo ani ulume masu wa weyo, yawo oniriá ovulushiweno, weyo ni avemusiá othene.</verse>
				<verse number="15">Nave kápachenryaka wuluma, Munepa Wawéla áhámorela, ntoko énriye ni hiyo vopacherya vale.</verse>
				<verse number="16">Nave káhupuwela masu a Apwiya, wi álocha, Yohane nto ábatisa ni mahi; nyenya nyuwo munarwa‐m’batisiwa ni Munepa Wawéla.</verse>
				<verse number="17">Khwino nki Muluku ávahiliye yamahala yela entoko ya wa hiyo, námuroromenlahu Apwiya Yesu Kristu, káni miyo wi kini kiwerye omuwatela Muluku?</verse>
				<verse number="18">Nave yíwalaya iha, yákhala chuu, echichimiha Muluku, ni olocha, Vawihiha Muluku áhavaha wa amalapo’tho orukunuwela murima wukumini.</verse>
				<verse number="19">Vavo yawo nto yámwalamwanle ntakhara a ohoshiwa iwo wárúle va Stefano yáphiya o Foinike, ni Kupro, ni Antiokeya, óhilocha masu wa akinako aya nyenya wa aYudaru.</verse>
				<verse number="20">Nyenya vári akina mwa yawo alopwana ó Kupro, ni Kurene, yawo, yáphiyalaya o Antiokeya, yáhuluma ni aHelene, ni olaleyerya Mitchaka Yaphama ya Apwiya Yesu.</verse>
				<verse number="21">Nave ntata na Apwiya nákhalano; nave muloko wa alipa‐ororomela wárukunuwela wa Apwiya.</verse>
				<verse number="22">Nave ovuwa waya wáhiweya o’waruni wa muloko yowo wákhala o Yerusalemu; nave yáhamuruma Barnaba arowe ophiyerya o Antiokeya;</verse>
				<verse number="23">yowo, áphiyaliye, óna ikharari sa Muluku, átheya; nave áháchenyerya othene, wi yúmihe murima okhalaru ni Apwiya;</verse>
				<verse number="24">ntakhara ári mutchu aphama, ni ósareya Munepa Wawéla ni nroromelo: nave muloko mtokotoko wáháchereryeya wa Apwiya.</verse>
				<verse number="25">Nave ákhuma oya o Tarso wi amwavye Saulo: nave ámphwannyiye, árwano o Antiokeya.</verse>
				<verse number="26">Nave wári, wi muyakha wothene yáthukumana vamoha m’mulokoni, ehusiha atchu anchiene; nave óhuserya yápacherya ótchuwiwa aKristu o Antiokeya.</verse>
				<verse number="27">Nyenya mahiku yala alipa‐miririmo yákhuruwa o Yerusalemu orwa o Antiokeya.</verse>
				<verse number="28">Nave áhavinya mmoha mwa yawo, nsina nawe Agabo, athoriherya mwa Munepa, wi vanarwa‐vakhala etala etokotoko velaponi yothene yokhala’mo atchu; ti yeyo yárúle mahiku a Klaudiya.</verse>
				<verse number="29">Nave óhuserya, othene ntoko yáweryelaya, yáhúmiha murima orumiha sokhaviherya anna yawo yákhala m’Yudeya;</verse>
				<verse number="30">yeyo’tho yáherano, erumiha wa atokwene mwa ntata na Barnaba ni Saulo.</verse>
			</chapter>
			<chapter number="12">
				<verse number="1">Nyenya mahiku yawo Herode mwene ákumiha mata’we owérela sonanara akina a m’mulokoni.</verse>
				<verse number="2">Nave ámwipha ni nlema Yakobo munna a Yohane.</verse>
				<verse number="3">Nave ónniye wi wáháhakalaliha aYuda, áháchererya’vo amphara Petro’tho. Nave ala ti mahiku a epau yohikhala ni yoruruvaliha.</verse>
				<verse number="4">Nave ámphanriye, ámvosha mu kariposo, amveléla wa miloko misheshe ya alipa‐olipelela, muloko mmoha asheshe asheshe, emulipelele yowo; nave ánahawela omukumiha orwano wa atchu, Paskha avinre.</verse>
				<verse number="5">Vavo nave Petro ákhapeleliwa mu kariposo: nyenya muloko wánamvekelela yowo wa Muluku mohihiyererya.</verse>
				<verse number="6">Nave Herode áháweliye omukumiha yowo, ohiyu yowo Petro ámkona véri va asurutato eli, ómakiwa ni onyoro mwili: nave alipa‐olipelela yawo yári va milakoni yámmulipelela kariposo.</verse>
				<verse number="7">Nave nkonani, ngelo a Apwiya áhémela’vo, nave omwaleya wáharya mummo ákhanliye’mo’mmo; nave ámmana Petro m’pararini, amvíha, alocha, Nkákuva ovinya.</verse>
				<verse number="8">Nave onyoro wámora ovinya m’matani mwawe. Nave ngelo álochano, Nkawimakele mu’yununi, omake isapato sá.</verse>
				<verse number="9">Nave áhérano hihá. Nave álochano, Ikhunele yowará, okitchare. Nave ákhuma, amutchara; nave hásuwenle wi ti eparipari yeyo yeriwa ti ngelo, nyenya éra wi onóna sa malavi.</verse>
				<verse number="10">Nave yápwahilaya volipelela vopacherya ni vanawili, yárwa o nseleni na mithipo nenlo náweha witchokoni; náháhuleyerya mekhaya: nave yákhuma, evira va nikhwála nimoha; nave vavo ngelo ámvinyerya.</verse>
				<verse number="11">Nave Petro áhihimuwale, áhi, Vano kinnasuwela separipari, wi Apwiya áruma ngelo awe akakiha miyo mu ntatani na Herode, ni wanyiherya wothe wene wa atchu a Israyeli.</verse>
				<verse number="12">Nave úpuwelenliye’vo, árwa o’mpa ya Mariya amannya a Yohane aweriwa’tho Marko; vavo anchipale yáthukumana vamoha, nave yámvekela.</verse>
				<verse number="13">Nave ókontchiye va nseleni, árwa wi ákhule nahano, nsina nawe Roda.</verse>
				<verse number="14">Nave áronriye masu awe a Petro, ntakhara a ohakalala háhunle nsele, nyenya átchimaka ovolowa’tho, áléla wi Petro onamwemela va milakoni.</verse>
				<verse number="15">Nyenya yálochano, Ánepa weyo. Nave álipiherya ni olocha wi tihihá.</verse>
				<verse number="16">Nave yálocha, Ti ngelo awe. Nyenya Petro ámokotcharu: nave yámuhulenlaya, emona, yátikhina.</verse>
				<verse number="17">Nyenya áwokolenliye ntata ekhale lakalaka, áháthoriherya mummo yénraya omukumiha Apwiya mu kariposo. Nave áhi, Mwaháléleni Yakobo ni anna iha.</verse>
				<verse number="18">Nave ákhuma, aya okina. Nyenya wáshilaya, vári niwowo ntokotoko mwa asurutato, Petro okele owi.</verse>
				<verse number="19">Nave Herode ámwamvyiye, ahimphwanya, áhakohasha alipa‐olipelela, alamulela yiphiwe. Nave ákhuruwa o Yudeya oya o Kaisareya, íkhalelaru wiwo.</verse>
				<verse number="20">Nyenya Herode ánanariwano ó Turo ni Sidoni; nave yámurwela ni murima mmoha, nave yámuleke?-?ntchaya Blasto nahota a mwene, yámveka murechele, ntakhara elapo aya yáphwanya olya worwela wilaponi ya mwene.</verse>
				<verse number="21">Nave nihiku ápankiye Herode áwarela sowara somwene akilathi va munyukhuni womwene, athoriherya yawo masu a va ntchachoni.</verse>
				<verse number="22">Nave atchu yáthukumanne awo yákhuwela, Ti masu a Muluku, tahi a mutchu hoe.</verse>
				<verse number="23">Nave vavo ngelo a Apwiya ámmana, ntakhara hámvahile Muluku nchichimiho: nave ályiwa ti miuku, akokhowa.</verse>
				<verse number="24">Nyenya masu a Muluku yánnuwa, yáchasha.</verse>
				<verse number="25">Nave Barnaba ni Saulo yákóka orwela o Yerusalemu ekutchunle orummwa waya, emukusha Yohane aweriwa’tho Marko atchananeno.</verse>
			</chapter>
			<chapter number="13">
				<verse number="1">Nave wári alipa‐miririmo ni ahusiha o Antiokeya m’mulokoni wa wiwo, ti Barnaba, ni Sumeoni, aweriwa Nigeri, ni Lukiya ó Kurene, Manayeni óphuiwa vamoha ni Herode, kamphumu’wo, ni Saulo.</verse>
				<verse number="2">Nave yámurumelaya Apwiya yala, ni winanela olya, Munepa Wawéla áhi, Mukithanlele Barnaba ni Saulo o mutekoni wiwo kiniriaka kiwitchanele’wo.</verse>
				<verse number="3">Vavo, yínanenlaya olya ni ovekela ni wiyathi mata va yawo, yáháruma erowe.</verse>
				<verse number="4">Vavo yawo, órummwa ti Munepa Wawéla, yákhuruwela o Selukeya; nave yáchimunlaya’vo yávira m’mwacheyani o Kupro.</verse>
				<verse number="5">Nave yáriaya o Salami, yálaleyerya masu a Muluku mothukumanela aYuda; nave yárino’tho Yohane mmiravo aya.</verse>
				<verse number="6">Nave yávinrevinraya vevilivilini vothe vene ophiyerya Pafo, yámphwanya’vo mutchu awisachiherya, mulipa‐miririmo ówoka, ti mYuda, nsina nawe Baryesu;</verse>
				<verse number="7">yowo ári ni chamasowa Sergio Paulo, ti mutchu a miruku. Yowo áwitchana Barnaba ni Saulo, anaháwelasha wiwa masu a Muluku.</verse>
				<verse number="8">Nyenya Elima awísachiherya owo (ntakhara nsina nawe n’nihiha votaphuleya) áhákuphelela, érerya omuhíha chamasowa ahiroromele.</verse>
				<verse number="9">Nyenya Saulo, ti Paulo, ósareya Munepa Wawéla, ámvareryasha yowo,</verse>
				<verse number="10">ii, Ósareya owoka wothe wene ni óphyaka wothe wene, weyo, mwana a Musaserya, mwichani a ekhaikhai yothene, horwa‐ohiya opahula iphiro soluluwela sa Apwiya?</verse>
				<verse number="11">Nave hihano, nkona, ntata na Apwiya n’ri va weyo, nave onakhala évasi, óhona nsuwa okhala wokhala.</verse>
				<verse number="12">Nave vavo vámorela va yowo evasi ni epiphi; nave árowarowa anavya mukina ómphara ntata. Vavo chamasowa, ónniye yeriwe eyo ároromela, atikhinano ohusiha wa Apwiya.</verse>
				<verse number="13">Nave etaphunle ovinya o Pafo a mukwaha awe wa Paulo yárwa o Perge a Pamfuliya; nave Yohane ámwalanano akóka orowa o Yerusalemu.</verse>
				<verse number="14">Nyenya yala, evinre vorwela o Perge yáphiya o Antiokeya a m’Pisidiya; nave yávolowa mothukumanela nihiku na Sabata, ekilathi.</verse>
				<verse number="15">Nave yámanlaya walakhanya malamulo ni alipa‐miririmo, atokwene a mothukumanela yáruma mukina wa yawo, ni olocha, Alopwana nyu, anna, mwárino masu awachenyerya atchu, lochani.</verse>
				<verse number="16">Nave Paulo ávinya, úvela ni ntata ii, Alopwana a Israyeli, ni nyuwo ómóva Muluku, wirianani.</verse>
				<verse number="17">Muluku a atchu ala Israyeli áthanla makholo ahu, aweliha atchu awo yálekelaya mwilaponi ya Aigupto, nave ni ntata noweliheya áhákumiha yawo mummo.</verse>
				<verse number="18">Nave ntoko elukuluku ya miyakha makhumi masheshe áhavilelano mu’takhwani.</verse>
				<verse number="19">Nave ápahunliye maloko a atchu mathanu na meli m’Kanani, áhávaha mikelampa elapo aya, ntoko miyakha masana masheshe owapula makhumi mathanu;</verse>
				<verse number="20">nave emanle ela, áhávaha alipa‐othoriha ophiyerya Samueli mulipa‐miririmo’wo.</verse>
				<verse number="21">Nave opacherya vavo yámveka mwene; nave Muluku áhávaha Saulo mwana a Kisi, mutchu a nihimo na Benjamini, miyakha makhumi masheshe.</verse>
				<verse number="22">Nave ámvíhale’vo, áhávíherya Davide akhale mwene aya; yowo’tho ámwerenliye namona, ii, Komphwanya Davide, mwana a Yese, mutchu a va murimani vaka, yowo anarwa‐era okhwela waka wothe wene.</verse>
				<verse number="23">Orwela wipyo awe Muluku ntoko mwa nlakano áhavíherya Israyeli Mvulusha, Yesu;</verse>
				<verse number="24">Yohane alaleyenrye khuluwi, Yowo ahákuvale orwa, obatiso wotcharuwa wa atchu othene a Israyeli.</verse>
				<verse number="25">Nave vokhwaniherya mphiro awe Yohane, álocha, Munakera wi yomi káni? Miva tahi yowo. Nyenya nkonani, annorwa mukina ókitchara miyo, yowo kihinaphwanelaka omutaphulela isapato sa va manani awe.</verse>
				<verse number="26">Alopwana, anna, anamwane a nihimo na Abrahamu, nave yawo mwa yenyu munamova Muluku, wa hiyo árummwa masu óvulusha wu</verse>
				<verse number="27">Vawi yawo enakhala m’Yerusalemu, ni atokwene aya ntakhara heyámuronre Yowo, nari masu a alipa‐miririmo awalakhanyiwa asabata othene, yáhakhwaniherya vomványa.</verse>
				<verse number="28">Nave nari yaháphwannyaya nthowa nomwiphela, yámveka Pilato wi íphiwe.</verse>
				<verse number="29">Nave yákutchunlaya sothe sene sárempwe sa Yowo, yámkurusha va mwirini, emvitha mu nihiyeni.</verse>
				<verse number="30">Nyenya Muluku ámvíha wukhwani;</verse>
				<verse number="31">nave áhoniwa mahiku manchipale ti yawo yámuhónle áweliye o Yerusalemu orwela o Galileya, yawo tomwerela namona hihano wa atchu.</verse>
				<verse number="32">Nave hiyo ninnolaleyeryani Mitchaka Yaphama ya nlakano novaneliwa wa makholo;</verse>
				<verse number="33">wi Muluku ákhwaniherya nla wa anamwane ahu, ámvíhaliye Yesu; ntoko’tho murempwaya m’Salmo anawili, Yowe wá Mwana’ka, Olelo Yomi kihoyara.</verse>
				<verse number="34">Nave wi ámvíha Yowo wukhwani, óhikokela’tho oyucheni, áriye, Kinarwa‐kovahani nyuwo oréliha wawéla ni woro?-?romeleya wa Davide.</verse>
				<verse number="35">Ntakhara álocha’tho m’Salmo mukina, Hamurwa‐m’veléla Awéla anyu óne yuche.</verse>
				<verse number="36">Vawi nto, Davide, áruménliye othoriha wa Muluku mu nloko nawe na yowo mekhiye, ákona erilo, avithiwa wa asitithinnya, óna wucha:</verse>
				<verse number="37">nyenya Yowo Muluku ámvíhaliye hónne wucha.</verse>
				<verse number="38">Vavo ekhale yosuwanyeya ti nyuwo alopwana anna, wi mwa Yola onnalaleyeryiwa wa nyuwo okhurumuweliwa wa sotcheka:</verse>
				<verse number="39">nave mwa Yowo, othene yawo enaroromela eneriwa ékhaikhai wavíherya sothe sene hiho muhinaweryanyu ovíha’vo vaweriwa ékhaikhai ni malamulo a Mose.</verse>
				<verse number="40">Ntakhara awe, mwiweheryeni, wi eni yophachuweleni nyuwo yálochiwe’yo ti alipa‐miririmo awo:</verse>
				<verse number="41">Nkonani, óvevula nyuwo, tikhinani, akanuwani; Wi kinapharasha muteko Miyo mahiku anyu, Muteko yowo munirianyu muhiroromele mukina ólélani.</verse>
				<verse number="42">Nave yawo vákhumaya yáháveka wi yulumeno’tho masu ala Sabata anórwa owo.</verse>
				<verse number="43">Nave atchu a mothukumanela yámwalamwanlaya, aYuda anchipale ni awitcharusha óthamalela yátchara Paulo ni Barnaba; yawo, yúlummayano, yáwákeleliha ekhale mwikharari sa Apwiya.</verse>
				<verse number="44">Nave Sabata mukina owo yáthukumana vamoha ntoko etchoko yothene wiwa masu a Muluku.</verse>
				<verse number="45">Nyenya aYuda yónnaya miloko ya atchu yásareya nrima, eványa sawulummwa ti Paulo, yerela opwalu.</verse>
				<verse number="46">Nave Paulo ni Barnaba yáhumiha murima volocha, yi, Wákhweleya wi masu a Muluku epacherye wulummwa wa nyuwo. Vano ntakhara munnakakha, muniséra mekhinyu ohiphwanela okumi wohimala, nkonani, ninnarukunuwela wa amalapo.</verse>
				<verse number="47">Vawi wawihiha án’lamulela Apwiya ni wi, Kihovosha weyo omwaleya wa amalapo, Wi onarwa‐okhala weyo yovulusha ophiyerya okutchuwenlaya’wo elapo.</verse>
				<verse number="48">Nave yíwalaya ela amalapo yáhakalala echichimiha masu a Muluku: nave yároromela othene yawo yiyatheryiwe khuluwi wukumini wohimala.</verse>
				<verse number="49">Nave masu a Apwiya yávuwihiwa mwilaponi mothe mwene.</verse>
				<verse number="50">Nyenya aYuda yáhátunyerya athiana óthamalela ni óvuwa, ni atokwene a etchoko eyo, yávíherya yohosha Paulo ni Barnaba, nave yáwikara yawo m’munlanoni mwaya.</verse>
				<verse number="51">Nyenya yawo, yátathenlaya ntchupi na omanani waya yárwa o Ikoniyo.</verse>
				<verse number="52">Nave ohuserya yásareya otheya ni Munepa Wawéla.</verse>
			</chapter>
			<chapter number="14">
				<verse number="1">Nave wári va Ikoniyo wi yávolowa vamoha mothukumanela aYuda, nave yáhuluma wawihiha, wi muloko mutokotoko wa aYuda ni aHelene wároromela.</verse>
				<verse number="2">Nyenya aYuda óhiroromela yárosha mirima ya aHelene wi yapahule annihu.</verse>
				<verse number="3">Ntakhara awe yákhala mahiku manchipale erikimlochasha monyesererya mwa Apwiya, yowo érenle namona masu aikharari sawe, avaha ineneryo ni sotikiniha wi seriwe ni mata’ya.</verse>
				<verse number="4">Muloko wa mwitchokoni’mmo nave wámwalana; akina yári ni aYuda, nyenya akina yári ni arummwa.</verse>
				<verse number="5">Nave váriaya orosha wa aHelene ni wa aYuda ni atokwene aya, wowerela opwalu ni wavonya maluku, yawo yáhíwa,</verse>
				<verse number="6">etchawela witchokoni sa Lukaoniya, Lustra ni Derbe, ni elapo yorukuryerya’vo:</verse>
				<verse number="7">vavo nave yálaleyerya Mitchaka Yaphama.</verse>
				<verse number="8">Nave va Lustra vákhala mutchu mukina óhikhalano ikuru m’manani mwawe, órakala oyariwa woyariwa m’mirimani mwa amannya, yowo ahécharu okhala wokhala.</verse>
				<verse number="9">Yowo áhíwa Paulo arikimlocha: nave Paulo ámuwehasha, óna wi yowo ákhalano nroromelo nawakhelano okumi, nave áhi ni masu matokotoko, Nkemela’tho ni mananiá sololo.</verse>
				<verse number="10">Nave yowo áshupha, écha.</verse>
				<verse number="11">Miloko eyo yónnaya yeyo Paulo énriye, yálipiha masu aya, yi mwilochelo ya Lukaoniya, Miluku yonikhuruwela ntoko atchu.</verse>
				<verse number="12">Nave yámutchuwa Barnaba, Zeu; ni Paulo, Herme, ntakhara ári óhóliha olocha.</verse>
				<verse number="13">Nyenya mulipa‐ephepa a Zeu ómilakoni wa vetchokoni, ákusha inyope ni ithutu o mikhorani, nave ánahawela vamoha ni miloko ohela ephepa.</verse>
				<verse number="14">Arummwa yíwalaya Paulo ni Barnaba, yáháhula sawikhunela saya, eshuphela m’milokoni, ekhuwela yi,</verse>
				<verse number="15">Atchu nyu, hai muneranyu iha? hiyo’tho ná atchu a makhalelo ahu mamohamoha ni awinyu, ólaleyerya wa nyuwo Mitchaka Yaphama, yawi muhiye itchu satheru iha, murukunuwele wa Muluku mukumi, yowo ápanke sa wirimu ni sa vathi, ni’nia, ni sothene siri mummo:</verse>
				<verse number="16">m’mahiku akhalai Yowo áhiya maloko othene evire mwiphiro saya.</verse>
				<verse number="17">Nyenya híhiyenrye Yowo mwanene óhikhala ni anamona, áhera saphama, óvahani nyuwo sorwela wirimu epula ni mahiku a sawima, ni osarya mirima’nyu ni sólya ni otheya.</verse>
				<verse number="18">Elochaka iha, yáhukhuwa vawahíha atchu wi ehahelele ephepa.</verse>
				<verse number="19">Nave yáphiya wiwo aYuda órwela o Antiokeya ni Ikoniyo: nave yáháleketcha atchu, nave yámvonya Paulo maluku, empurulela vate vetchoko; emwera wi okhwa.</verse>
				<verse number="20">Nyenya yámurukurenryaya ohuserya’wo, yowo ávinya, avolowa mwitchokoni: omelo aya ákhuma ni Barnaba oya o Derbe.</verse>
				<verse number="21">Yálaleyenryaya Mitchaka Yaphama vetchokoni’vo, ewéra óhuserya anchiene, yákókela o Lustra ni Ikoniyo ni Antiokeya,</verse>
				<verse number="22">elipiha mirima ya óhuserya, yáchenyerya wi ekhaleru mu nroromelo, wi’tho ni sohosha sinchipale ninaphwanela ovolowa mu’mwene wa Muluku.</verse>
				<verse number="23">Yáthanlelaya atokwene m’mulokoni ni m’mulokoni ni ovekela vamoha ni winanela olya, yáháveléla yawo wa Apwiya yowo yámuroromelaya owo.</verse>
				<verse number="24">Nave yávira va Pisidiya, ephiya o Pamfuliya.</verse>
				<verse number="25">Yúlummaya masu m’Perge, yákhuruwela o Ataliya;</verse>
				<verse number="26">wiwo yáchimula m’mwacheyani oya o Antiokeya, wiwo yáveleliwaya wikharari sa Muluku o mutekoni yowo yénraya owo.</verse>
				<verse number="27">Yáphiyalaya ethukumanya muloko yáhulúla’tho hiho Muluku énriye ni yawo, wi áháhulela amalapo va milakoni va nroromelo.</verse>
				<verse number="28">Nave yákhala vavo ni óhuserya mahiku manchipale.</verse>
			</chapter>
			<chapter number="15">
				<verse number="1">Nave yárwa akina ókhuma o Yudeya, nave yáháhusiha anna, yi, Mwahiya othikiliwa ntoko ekano ya Mose, hamuwerya ovuluwa.</verse>
				<verse number="2">Nave Paulo ni Barnaba yávanyihannayano ni okohanakohana, anna yáthanla Paulo ni Barnaba ni akina a yawo, wi ewele oya o Yerusalemu wa arummwa ni atokwene wi yaloche sa okohana iwo.</verse>
				<verse number="3">Nave yawo yáhóliwa ti muloko, evira va Foinike ni Samariya, ethoriha sa otcharuwa wa amalapo; yatheiha winchipale anna othene.</verse>
				<verse number="4">Yáphiyalaya o Yerusalemu, yáhákheliwa ti muloko, ni arummwa ni atokwene, nave yáhulúla’tho sothe sene hiho Muluku énriye ni yawo.</verse>
				<verse number="5">Nyenya yáhemela akina a nihimo na aFarisi óroromela, yi, Onnaphwanelela wathikila yawo, ni wáléla wi ekhapelele malamulo a Mose.</verse>
				<verse number="6">Nave yáthukumana arummwa ni atokwene wi eloche sa mulachu’wo.</verse>
				<verse number="7">Nave váriaya okohana winchipale, Petro áhémela, ii wa yawo, Anna, munnasuwela wi orachi vale Muluku áthanla mwa nyuwo, wi m’wano mwaka amalapo yiwe masu a Mitchaka Yaphama, eroromele.</verse>
				<verse number="8">Nave Muluku, yowo anasuwela murima, áwérela yawo namona; ávaha Munepa Wawéla, ntoko ánivahenryiye hiyo;</verse>
				<verse number="9">nave háhiyanihale yawo ni hiyo, éliha mirima’ya mu nroromelo.</verse>
				<verse number="10">Nki hai hihano munamwehanyu Muluku, wi mwiyathi va’shikhoni va óhuserya nipisi, nenlo yaháwenryaya otesha nari makholo ahu nari yehu?</verse>
				<verse number="11">Nyenya ninnaroromela n’narwa‐nivuluwa mwa ikharari sa Apwiya Yesu Kristu, ntoko yawo m’khataya.</verse>
				<verse number="12">Nave muloko wothene wámála; nave yáháwiriana Barnaba ni Paulo erikimulúla’tho ineneryo ni sotikiniha hiho Muluku énriye ni yawo va amalapo.</verse>
				<verse number="13">Yámálihalaya Yakobo áhákhula, ii,</verse>
				<verse number="14">Anna, kiwirianeni miyo: Sumeoni ohulúla wi orachi Muluku áháweherya amalapo, wi akushe mwa yawo atchu a nsina nawe.</verse>
				<verse number="15">Nave masu a alipa‐miririmo ennemyererya vavo; ntoko wárempwaya,</verse>
				<verse number="16">Sakutchuwa iho kinarwa‐kikoka, Kinarwa‐kiteka’tho empa ya’kuwo ya Davide, yeyo yuwale; Kinarwa‐kiteka’tho somwaryeya saya, Nave kinarwa‐kemesha’tho:</verse>
				<verse number="17">Wi atchu akinako awo emwavyashe Apwiya, Ni amalapo othene yawo nsina naka náromoli?-?waya va yawo,</verse>
				<verse number="18">Ani Apwiya, yawo enarorasha itchu sothe sene iho opacherya wopacherya elapo ya vathi.</verse>
				<verse number="19">Ntakhara awe miyo kinathoriha, wi nihiwukhule a mwa amalapo yawo yárukunuwenle wa Muluku,</verse>
				<verse number="20">nyenya wi nárepele yawo, wi ethanye sotakhala sa sophwaniherya, ni sochapaheya, ni sonyopotchola, n’nikhami.</verse>
				<verse number="21">Vawi Mose, opacherya va maloko akhalai ákhalano mwitchokoni sothene yawo enamulaleya yowo, awalakhanya masu awe mothukumanela asabata othene.</verse>
				<verse number="22">Vavo arummwa ni atokwene ni muloko wothene wáhéra wi ti yaphama othanla atchu a m’mulokoni mwaya, ni waruma o Antiokeya vamoha ni Paulo ni Barnaba; ti Yuda ótchuwiwa Barsaba, ni Sila, atokwene a mwa anna; nave yárepa masu erumiha ni yawo:</verse>
				<verse number="23">Arummwa ni anna atokwene wa anna a mwa amalapo a mu Antiokeya, ni Suriya, ni Kilikiya ninnolochelani.</verse>
				<verse number="24">Ntakhara nihiwa wi akina a yawo yákhumale mwa hiyo yáwukhulani nyuwo ni masu, ehuweliha mirima anyu; yawo hinálamulenle;</verse>
				<verse number="25">náhéra ti yaphama ni murima mmoha, n’thanle atchu, ni waru?-?miha wa nyuwo vamoha ni ósiveliwa ahu Barnaba ni Paulo,</verse>
				<verse number="26">atchu yawo yálemve okumi aya ntakhara a nsina na Yesu Kristu Apwiya ahu.</verse>
				<verse number="27">Noruma nto Yuda ni Sila, yawo eni yoléléni ni masu itchu iho</verse>
				<verse number="28">Ntakhara yámurerela Munepa Wawéla ni hiyo, wi nihoreyeni nyuwo yohokola etokotoko ekina yopwaha iha sophwanelela iha;</verse>
				<verse number="29">wi muthanye iphepa sa sophwaniherya, n’nikhami, ni sonyopotchola, ni ochapaheya; mwikhapelela va iha, onarwa‐okhala waphama wa nyuwo. Halakani phama.</verse>
				<verse number="30">Vava nto yáchimunlaya yákhuruwela o Antiokeya; nave yáhathukumanya muloko, eveléla ekarata.</verse>
				<verse number="31">Yálakhannyaya, yáhatheya ntakhara a ohakalaliha waya.</verse>
				<verse number="32">Nave Yuda ni Sila, ókhala mkhataya alipa‐miririmo yáhátheyiha anna ni masu manchipale, yákhomáliha.</verse>
				<verse number="35">Nyenya Paulo ni Barnaba yáhikhalelaru mu Antiokeya, enámuhusiha, enámulaleyerya masu a Apwiya vamoha ni akina anchipale.</verse>
				<verse number="36">Evinre mahiku, Paulo áriye wa Barnaba, Nikókele’tho náshekurye anna mwitchokoni mothe mwene mummo nálaleyenryahu’mo masu a Apwiya, nahóne makhalelo aya.</verse>
				<verse number="37">Nave Barnaba ánahawela omukusha Yohane ole, ótchuwiwa Marko.</verse>
				<verse number="38">Nyenya Paulo áhéra wi tahi waphama omukusha yowo áhiyale akókela va Pamfuliya vale óhitchananano o mutekoni.</verse>
				<verse number="39">Nave vári oshimwihana, wawihiha wi yámwalana mukina ni mukhwawe; nave Barnaba ámukusha Marko, evolowa m’mwacheyani, erowa o Kupro.</verse>
				<verse number="40">Nyenya Paulo ámuthanla Sila, arowa, óvoshiwa ni anna wikharari sa Apwiya.</verse>
				<verse number="41">Nave yowo ávira opwaha va Suriya ni Kilikiya, akhomálihaka miloko.</verse>
			</chapter>
			<chapter number="16">
				<verse number="1">Nave áphiya’tho o Derbe ni Lustra; nave nkona, óhuserya mukina ári vavo, nsina nawe Timoteo, amannya ti mYuda óroromela; nyenya atithinnya ti mHelene.</verse>
				<verse number="2">Yowo yámwerela namona aphama anna o Lustra ni Ikoniyo.</verse>
				<verse number="3">Yowo Paulo ákhwela wi atchananeno, nave ámukusha, amuthikila, ntakhara a aYuda yawo yákhala mwilaponi’mmo; ntakhara othene yásuwela wi atithinnya ári mHelene.</verse>
				<verse number="4">Yávinraya opwaha va itchokoni, yáwunnya yawo malamulo ekhapelele, yawo yálamulenlaya arummwa ni atokwene a va Yerusalemu.</verse>
				<verse number="5">Wawihiha miloko eyo yákhomálihiwa mu nroromelo, enácha vowalakhanya nihiku n’nihiku.</verse>
				<verse number="6">Nave yávira velaponi ya Frugiya ni Galatiya, Munepa Wawéla áwatenle wi ehilaleyerye masu mu Asiya;</verse>
				<verse number="7">yáphiyalaya voluluwela o Musiya, yáhererya orowa o Bituniya; nave Munepa wa Yesu háwemye?-?renrye;</verse>
				<verse number="8">nave yávinraya vakhwipi va Musiya, yákhuruwela o Trowa.</verse>
				<verse number="9">Nave minepa yáhoneya wa Paulo ohiyu; Vári mutchu ó Makedoniya arikimwemela, anamuchenyerya ni wi, Olapuwele o Makedoniya wino, onikhaviherye hiyo.</verse>
				<verse number="10">Ónniye minepa eyo, vavo náhererya otchówela o Makedoniya, vawupuwelela wi Muluku ánitchana hiyo olaleyerya Mitchaka Yaphama wa yawo.</verse>
				<verse number="11">Wawihiha náchimula o Trowa m’mwacheyani, náluluwenlahu o Samotrake, nave omelo aya o Neapoli;</verse>
				<verse number="12">n’chimunle wiwo náphiya o Filipi, etchoko ya Makedoniya, etokotoko ya mwilaponi’mmo, ya m’mawani mwa Roma; nave nákona mummo mahiku makina.</verse>
				<verse number="13">Nihiku na Sabata nákhuma mwitchokoni orowa makupa o muhicheni, wiwo nányihenryahu’wo wi tanavekelaya’wo; nave nákilathi n’lochelana ni athiana yawo yáthukumanne.</verse>
				<verse number="14">Nave áníwa muthiana mukina nsina nawe Lidiya, ótumiha koveka, a witchokoni ya Tiyatira, yowo ámuthamala Muluku; murima’we Apwiya áhahula, wi awiriane itchu hiho Paulo álonchiye.</verse>
				<verse number="15">Ábatisiwiye yowo ni a vemusi awe ánichenyerya hiyo, wi, Mwákenre miyo óroromeleya wa Apwiya, muvolowe m’pa mwaka, mukone mummo. Nave án’titelela.</verse>
				<verse number="16">Nave vári, nárowahu ovekela, áhopana ni hiyo mwali mukina yowo ári ni munepa wa namulosiwe, yowo áphwanyerya asapwiya’we sinchipale va oloha wawe.</verse>
				<verse number="17">Yowo ámutchara Paulo ni hiyo, anakhuwela, wi, Atchu ala takapuro a Muluku awirimurimu, yawo enolaleyeryani yenyu ephiro ya ovulushiwa.</verse>
				<verse number="18">Nave áhéra yawihiha mahiku manchipale. Nyenya Paulo áhúkhuwa m’murimani tchiri, arukunuwa, ii wa munepa owo, Kinnolamulela weyo mu nsina na Yesu Kristu, khuma mwa yowo. Nave wákhuma elukuluku yeyo.</verse>
				<verse number="19">Nyenya asapwiya’we yónnaya wi wanyiherya wa wiphwanyerya waya wákutchuwa, yáhaphara Paulo ni Sila, yapurulela o ntchachoni na atokwene,</verse>
				<verse number="20">nave yákerihalaya wa alipa‐othoriha, yi, Atchu ala ennu?-?khulasha etchoko ahu, ti aYuda, nave ennalaleyerya ikano hiho ihinemyereryeya wi hiyo nákhele, nari nére, yehu n’ri aRoma.</verse>
				<verse number="21">Nave muloko’wo wáháhirimya;</verse>
				<verse number="22">nave alipa‐othoriha yáháhula malaya’ya; elamulela wi ewashuliwe.</verse>
				<verse number="23">Yáwonihenryaya mítitiri minchipale, yáhákeriha mu kariposo, emuléla nahota wi ahákhapelele phama.</verse>
				<verse number="24">Yowo íwaliye olamulela wawihiha áhákeriha m’mpa ya mpuwa, amakasha manani aya m’makolokosho.</verse>
				<verse number="25">Nyenya ntoko ohiyu eriyari, Paulo ni Sila yámvekela, enamwipela Muluku matchipo, nave a mu kariposo’mmo yánawiwa yawo;</verse>
				<verse number="26">nave motutusha vári ochikinyeya otokotoko, wawihiha wi othipela wa kariposo wáchikinyeya: vavo va milakoni vothe vene váhuleya; nave onyoro wa othene wátaphuwa.</verse>
				<verse number="27">Ávihiwiye wiriloni nahota owo, áhona wi va milakoni va kariposo váhuleya, nave áhulula nlema nawe, anaháwela wisipha mekhiye, ariki akhweya amukariposo yáhatchawa.</verse>
				<verse number="28">Nyenya Paulo áhakhuwela masu matokotoko, ii, Ohívoreye mekhá: othene n’ri mwenno.</verse>
				<verse number="29">Nave nahota áhitchaniha onyari, ashuphela mpuwa, arikimthukumela ni wova, úwa vakhoveni va Paulo ni Sila,</verse>
				<verse number="30">ákumiherya vate, ii, Apwiya, kini kereni wi kivulushiwe?</verse>
				<verse number="31">Nave yawo yáhi, Omuroromele Apwiya Yesu, nave onarwa‐ovuluwa, yowe ni a vemusiá.</verse>
				<verse number="32">Nave yámuléla masu a Apwiya, vamoha ni othene a vemusi awe.</verse>
				<verse number="33">Nave áhákusha ora yowo ohiyu, avasa mítitiri aya; abatisiwa vavo, yowo ni a vemusi awe.</verse>
				<verse number="34">Nave áwelano oya o’mpa wawe, átikitheryela sólya, atheyasha, vamoha ni a vemusi awe, emuroromenle Muluku.</verse>
				<verse number="35">Vashile’vo, alipa‐othoriha yáruma akapitao, wi, Haweni mwátaphule atchu ale.</verse>
				<verse number="36">Nave nahota áthoriherya masu awo wa Paulo, ii, Alipa‐othoriha arumiha olocha wi muroweke; vano nto khumani, hawekeni m’murecheleni.</verse>
				<verse number="37">Nyenya Paulo álochano, Yániwashula hiyo va mithoni va atchu, ehíwale mulachu ahu, yehu n’ri aRoma, enikeriha mu kariposo; nave hihano nná ennakhwela onikumiha wiphini? Hoe, tchiri, nyenya erwe mekhaya enikumihe.</verse>
				<verse number="38">Nave akapitao yáthoriherya masu awo wa alipa‐othoriha; nave yawo yáhóva, yíwalaya wi yári aRoma.</verse>
				<verse number="39">Nave yárwa ewepesa; nave yákumihalaya, yáháveka wi evinye’mo mwitchokoni.</verse>
				<verse number="40">Nave yákhuma mu kariposo’mmo, evolowa m’mpa mwa Lidiya: nave yáwonnaya anna, yáháhakalaliha, echimula.</verse>
			</chapter>
			<chapter number="17">
				<verse number="1">Yávinraya va Amfipoli, ni Apoloniya, yáphiya o Tesalonika, wiwo wári mothukumanela aYuda.</verse>
				<verse number="2">Nave Paulo, ntoko ériye, ávolowa wa yawo; nave asabata araru áhópelelihano mwaha sa m’sorepa,</verse>
				<verse number="3">ataphulela, achichimiherya, wi wáphwanela Kristu wona masoso, ni ovinya’tho wa okhwa; nave’tho wi Yesu yowo, kinolaleyeryakani yenyu, ti Kristu.</verse>
				<verse number="4">Nave akina a yawo yáleketchiwa, yiphitánya wa Paulo ni Sila; ni aHelene óthamalela awáchéne, ni athiana atokwene ehikhanle awalakhanyeya.</verse>
				<verse number="5">Nyenya aYuda yáhinla ehache, ekusha atchu akina ónanara atheru a va ntchachoni, ethukumanya muloko wa atchu, yera niwowo vetchokoni; evirela empa ya Yasoni, enaháwela wakumiherya wa atchu.</verse>
				<verse number="6">Yaháphwannyaya yáhapurulela Yasoni ni anna akina va mithoni va atokwene a etchoko, ekhuwela wi, Yale enatatusha elapo yokhala’mo atchu, aphiya wino’tho;</verse>
				<verse number="7">yawo Yasoni owakhenliye; nave othene awo ennera sokhocha malamulo a Kaisara, enalocha wi, Vari mwene mukina, Yesu.</verse>
				<verse number="8">Nave yáwukhula atchu, ni atokwene a mwitchokoni, yíwalaya iha.</verse>
				<verse number="9">Nave yákhenlaya mwemesheryo wa Yasoni ni akina awo, yáhátaphula.</verse>
				<verse number="10">Vavo anna yárumiha Paulo ni Sila ohiyu orowa o Bereya: yawo yáphiyalaya wiwo yávolowa mothukumanela aYuda.</verse>
				<verse number="11">Yala yári anethi wapwaha a m’Tesalonika, ntakhara yáhákhela masu ni okhwelasha wa murima wothene, yalikhela m’sorepa mahiku othene, khwino itchu sári sawihiha.</verse>
				<verse number="12">Nave anchipale a yawo yároromela; ni athiana éHelene óvuwa, ni alopwana, ehikhanle awalakhanyeya.</verse>
				<verse number="13">Nyenya aYuda ó Tesalonika yárónraya wi Masu a Muluku yálaleyeryiwa ti Paulo o Bereya’tho, yárwa wiwo’tho, yawopa atchu wi eroshe.</verse>
				<verse number="14">Vavo anna yámukumiha Paulo arowe ophiyerya o’nia: nyenya Sila ni Timoteo yáhikhalelaru wiwo.</verse>
				<verse number="15">Nyenya yawo yámuhonle Paulo yárwano ophiyerya o Atene; nave yawo yákhenlaya nlamulo na wa Sila ni Timoteo wi yakuve orwa wa yowo ni mvai wothene, yáchimula.</verse>
				<verse number="16">Paulo áwehenryiye va Atene, ásarasareya murima ónniye etchoko yothene esareiye sophwaniherya.</verse>
				<verse number="17">Vawihiha nto mothukumanela ávanyana ni aYuda ni óthamalela, ni mu ntchachoni na marocha mahiku othene ni yawo ópaniyeno.</verse>
				<verse number="18">Nave ósivela miruku akina a Epekureya ni a Stoiki yároshanano. Akina yáhi, Ela sheni anaháweliye olocha mulipa‐chapuwa ola? Nave akina, anamwalaleyerya masololo makinako ene, ntakhara álaleyerya Yesu ni ovinya’tho.</verse>
				<verse number="19">Nave yámphara, emukeriha o Areopagi, yi, N’nawerya osuwela ohusiha wu wahihano onalochá yowe?</verse>
				<verse number="20">Ntakhara onnakusherya owaruni wahu sikinako saya: ninnakhwela nto osuwela, iha sini hai?</verse>
				<verse number="21">(Nyenya aAtene othene ni alecho yawo yákhalano yánaviriha elukuluku aya, óhéra etchu yatheru nyenya akhweya olocha nari wiwa yahihano.)</verse>
				<verse number="22">Nave Paulo áhémela véri va Areopagi ii, Alopwana yenyu a Atene, mwitchu sothe sene kinnona wi muri óthamalelasha.</verse>
				<verse number="23">Ntakhara vovira, ni wona itchu hiho munathamalelanyu, kinnaphwanya’tho vohelavo ephepa vorempwa vawihiha, WA MULUKU ÓHISUWANYEYA. Yeyo munathamalelanyu muhisuwelelaka, yeyo kinalaleyeryaka wa nyuwo.</verse>
				<verse number="24">Muluku yowo ápanke elapo ya vathi ni sothe sene siri mummo, Yowo, ti mwanene a wirimu ni elapo ya vathi, hanakhala mwipa sa ephepa sotekiwa ni mata;</verse>
				<verse number="25">hanaruméliwa ni mata a atchu, ntoko óthowiwa etchu, ntakhara yowo mwanene annavaha sothe sene okumi ni miwiya ni itchu sothene;</verse>
				<verse number="26">nave ni mmoha ápachusha maloko othene a atchu, wi ekhale vothe vene vethoini velapo ya vathi, apakenle khuluwi mahiku aya, ni makutchuwelo a mokhala’mo mwaya;</verse>
				<verse number="27">wi emwavyavye Muluku, nari yamwapareye ni omphwanya, nari ahikhalaka ochiwene ni othene yehu:</verse>
				<verse number="28">vawi mwa Yowo ninnakhala akumi ni wechecha, ni ophwanya makhalelo ahu; ntoko akina’tho a alipa‐wipa awinyu eni, Vawi hiyo’tho ná óyariwa awe.</verse>
				<verse number="29">Ntakhara nikhanlahu óyariwa ti Muluku, han’naphwanela wanyiherya wi omuluku ori wophwanaphwana ni icharama sa mivira, nari sawéla, nari nluku, norempwarempwa ni iracha ni sawanyiherya sa atchu.</verse>
				<verse number="30">Mahiku óhísuwela awo nto Muluku áhahiya mwaini; nyenya hihano nto annalamulela atchu othene vothe vene etcharuwe:</verse>
				<verse number="31">ntakhara ohipakela nihiku nenlo aniriye arwe‐athorihe elapo yokhala’mo atchu, mwikhaikhai ni mutchu yowo ámuthanlile; avaha atchu othene yochichimiherya ya hiho, ámvíhaliye Yowo wa okhwa.</verse>
				<verse number="32">Nave yíwalaya sa ovinya’tho wa okhwa akina yátheya ryaryarya; nyenya akina yáhi, N’narwa‐niwiwa’tho sa yela.</verse>
				<verse number="33">Hihá Paulo ákhuma véri vaya.</verse>
				<verse number="34">Nyenya akina yáhíphitanya wa yowo, eroromela; mwa yawo’tho mwári Dionisiyo muAreopagi, ni muthiana nsina nawe Damari, ni akina vamoha ni yawo.</verse>
			</chapter>
			<chapter number="18">
				<verse number="1">Sivinre iha áchimula o Atene, arwa o Korinto.</verse>
				<verse number="2">Nave ámphwanya mYuda mukina nsina nawe Akula, nihimo nawe nó Ponto, arwenle hihanosha o Italiya, vamoha ni mwariye Priskila, ntakhara Klaudiyo áhálamulela aYuda othene evinye’mo m’Roma; nave Paulo árwa wa yawo:</verse>
				<verse number="3">nave’tho ntakhara ári a muteko mmohamoha, ákhalano, nave yáphara muteko; vawi muteko aya wári wochotcha ipa sa’kuwo.</verse>
				<verse number="4">Nave áthoriherya mothukumanela asabata othene, aleke?-?tchaka aYuda ni aHelene.</verse>
				<verse number="5">Nyenya Sila ni Timoteo yárulaya vokhuruwa o Makedoniya, Paulo áphitiwa ni masu, érela namona wa aYuda wi Yesu ti Kristu.</verse>
				<verse number="6">Nyenya yákhonchaya, yerela opwalu, áhukutcha malaya’we, ii wa yawo, Nikhami nanyu nikhale va miruni vanyu; miyo nkinono etchu, opacherya hihano kiniya wa amalapo.</verse>
				<verse number="7">Nave áchimula wiwo, avolowa mu’mpa mwa mutchu, nsina nawe Tito Yusto, yowo ámuthamala Muluku, empa’we yáhachamana ni empa yothukumanela.</verse>
				<verse number="8">Nave Krispo, mutokwene a empa yothukumanela ároromela Apwiya ni avemusi awe othene; nave aKorinto anchipale yáhíwa, eroromela, ebatisiwa.</verse>
				<verse number="9">Apwiya nave áhi wa Paulo ohiyu m’minepani, Ohóve, nyenya locha, ohikhale lakalaka;</verse>
				<verse number="10">ntakhara Miyo kiri vamoha ni yowe, nave havo mutchu anopihane ochapha ni weyo wi ópahule; ntakhara kokhalano atchu anchipale mwitchokoni mwenno.</verse>
				<verse number="11">Nave ákhala wiwo muyakha mmoha orwa mieri mithanu na mmoha; ahusiha masu a Muluku mwa yawo.</verse>
				<verse number="12">Nto Galiyo áriye kamphumu a Akaya, aYuda ni murima mmoha yámurwela Paulo, eyano o munyukhuni wothoriherya,</verse>
				<verse number="13">wi, Ola onnaleketcha atchu emuthamale Muluku vokhocha malamulo.</verse>
				<verse number="14">Nyenya Paulo áháweliye otaphula iyano sawe, Galiyo álocha ni aYuda, Wakhala mulachu wohikhala wekhaikhai, nari nlala nonanara, aYuda nyu, nkahowirianani:</verse>
				<verse number="15">nyenya sakhala sokohana sa masu ni masina ni malamulo anyu; muwehe nyuwo mekhinyu; nkinakhwela othoriha iha.</verse>
				<verse number="16">Nave áwikara va munyukhuni wothoriherya.</verse>
				<verse number="17">Nave yámphara Sostene, mutokwene a empa yothukumanela, emmana vakhoveni va munyukhuni wothoriherya. Nave Galiyo háthokoronrye iha.</verse>
				<verse number="18">Paulo, ikhalenle okhala wokhala mahiku manchipale áhálanya anna, avinya’vo vavo, avira m’mwacheyani o Suriya, vamoha ni yowo Priskila ni Akula; ntakhara ámetcha muru awe m’Kenkreya; vawi áhinanela.</verse>
				<verse number="19">Nave áphiya o Efeso, nave ámwalanano vavo: nyenya yowo mekhiye ávolowa mothukumanela, avanyanano aYuda.</verse>
				<verse number="20">Yámukohilaya wi akhale mahiku makina awachererya’vo, hémyerenrye;</verse>
				<verse number="21">nyenya álánya, ii, Akhwelaka Muluku, kinarwa‐kokókelani; nave áchimula o Efeso m’mwacheyani.</verse>
				<verse number="22">Nave álapuwaliye va Kaisareya, áwela alochelanano muloko, akhuruwela o Antiokeya.</verse>
				<verse number="23">Alekenle wiwo, áchimula, avira velaponi ya Galatiya ni Frugiya elapo ela ni ela, akhomálihaka óhuserya othene.</verse>
				<verse number="24">Nave áphiya o Efeso mYuda mukina nsina nawe Apolo, nihimo nawe nó Alesandreya, mutchu ólocha mwa miruku; nave ári aikuru m’sorepa.</verse>
				<verse number="25">Yowo áhusihiwa m’phironi ya Apwiya; ákhanliyeno munepa wa mvai, álocha ni ohusiha mothokororya itchu sa Yesu, tásuwenle obatiso wa Yohaneru:</verse>
				<verse number="26">nave yowo ápacherya wuluma monyesererya m’mpa mothukumanela, nyenya Priskila ni Akula yámwiwalaya, yámukusha, emuthoriherya ephiro ya Muluku mothokororyasha.</verse>
				<verse number="27">Nave ákhweliye olapuwa orowa o Akaya, anna yámwakuviha yowo, ni warepela ikarata óhuserya wi emwakhele: nave áphiyaliye, áhákhaviherya tchiri yawo yároromela mwa ikharari;</verse>
				<verse number="28">vawi ni ikuru áhávanya aYuda, va mithoni va atchu, athónya mwa sorepa wi Yesu ti Kristu.</verse>
			</chapter>
			<chapter number="19">
				<verse number="1">Nave vári, Apolo áriye o Korinto, Paulo ávira va ilaponi sa va mokoni, aphiya o Efeso, aphwanya óhuserya akina:</verse>
				<verse number="2">nave álochano, Mwáhákhela Munepa Wawéla mwároromenlanyu? Nave yáhi, Hoe, haníwaleru wi woveléliwa Munepa Wawéla.</verse>
				<verse number="3">Nave áhi, Nki mwábatisiwe mu sheni? Nave yáhi, Mu obatiso wa Yohane.</verse>
				<verse number="4">Nave Paulo áhi, Yohane ábatisale ni obatiso wotcharuwa m’murima, alocha ni atchu, wi emuroromele Yowo ani arwe vachuli vawe, ti Yesu.</verse>
				<verse number="5">Yíwalaya ela, yábatisiwa mu nsina na Apwiya Yesu.</verse>
				<verse number="6">Nave Paulo íyanthiye mata va yawo, Munepa Wawéla árwa va yawo; nave yáhuluma ni malumi, enulumelela.</verse>
				<verse number="7">Othene awo yári ntoko alopwana khumi neli.</verse>
				<verse number="8">Nave yowo ávolowa mothukumanela, alocha monyesererya, mieri miraru, athoriheryaka ni oleketcha alochaka sa Omwene wa Muluku.</verse>
				<verse number="9">Nyenya akina yúmihalaya murima ni ohiwelela, elochela sonanara ephiro eyo va mithoni va atchu, áhávinyerya, athanla óhuserya, áthoriherya mahiku othene mu eskola ya Turano.</verse>
				<verse number="10">Nave áhera hihá miyakha mili; wawihiha wi othene yawo yákhala mu Asiya yáhiwa masu a Apwiya, aYuda ni aHelene.</verse>
				<verse number="11">Nave Muluku áhera sa ikuru sa va mekhaya ni mata a Paulo;</verse>
				<verse number="12">wawihiha wi yáhákusherya alipa‐wicheliwa itchepe sawukutchela ni sa va mutekoni, sorwela va mwílini vawe, nave irecha sáwukuluwa, ni minepa yonanara yákhuma.</verse>
				<verse number="13">Nyenya aYuda akina’tho awechecha ni elapo, ókumiha masololo, yáhiserela oromola va yawo yári ni minepa yonanara nsina na Apwiya Yesu, wi, Kinolupelelani va Yesu yowo Paulo anamulaleyiye.</verse>
				<verse number="14">Nave vári anamwane asilopwana athanu neli a Skeva, mYuda, mutokwene a ephepa, yawo yénre ela.</verse>
				<verse number="15">Nave munepa wonanara wáhákhula, olocha ni yawo, Yesu kinnamuróra, ni Paulo kinnamusuwela, nyenye nyuwo mwáni?</verse>
				<verse number="16">Nave mutchu, mwa yowo munepa wonanara wáriaya’mo, áháshuphela, ápwaha, árushiha ópili awo, wawihiha wi yátchawa épwitikiri ene ni óhommwa.</verse>
				<verse number="17">Iho sáhiweya wa othene, aYuda ni aHelene, yawo yákhala o Efeso; nave wova wáhárwela othene awo, nave nsina na Yesu nárumihiwa.</verse>
				<verse number="18">Nave anchipale a yawo yároromenl’awo yárwa, yákhulela, ethoriha miteko aya.</verse>
				<verse number="19">Nave anchipale a yawo yéra sawisachi?-?herya yáthukumanya alivro aya, eweyela va mithoni va othene; nave yáhálakhanya esisapo aya, ephwanya icharama sawéla masanaru makhumi khumi othanu.</verse>
				<verse number="20">Wawihihá masu a Apwiya yáhácha yupasha.</verse>
				<verse number="21">Nave simanle iha, Paulo átitelela m’munepani mwawe akávira va Makedoniya ni Akaya, oya o Yerusalemu, wi, Kikele’wo kinnaphwanela wona’tho o Roma.</verse>
				<verse number="22">Árummiye o Makedoniya eli a yawo yámuruméla, Timoteo ni Erasto, yowo mwanene áhikhalelaru alekela vakhani mu Asiya.</verse>
				<verse number="23">Mahiku yawo wári niwowo ntokotoko olocha sa Ephiro eyo.</verse>
				<verse number="24">Ntakhara mutchu mukina nsina nawe Demetriyo mulipa‐óhana icharama sawéla, yowo áhana asipa óvekelela’mo a’charama sawéla a Artemi, áhákusherya akháchiri marocha manchipale;</verse>
				<verse number="25">yawo áthukumannyiye ni akháchiri a muteko yowo, ii, Atchu nyu, Munnasuwela wi ni marocha ala ninnaphwanya muhakhu ahu.</verse>
				<verse number="26">Nave munnona muníwa, wi tahi va Efesoru, nyenya ntoko va Asiya vothe vene, Paulo ola annaleketcha ni watcharusha atchu anchipale, ni wi, Tahi miluku ela yeyo enahaniwa ni mata:</verse>
				<verse number="27">nave hiyo ninnova wi muteko ahu onarwa‐opacherya onyemuliwa; nyenya nto wi empa yovekelela’mo ya muluku mwamuthiana Artemi enarwa‐epacherya weriwa etheru ene; nave’tho wi yowo anarwa‐apacherya okurushiwa wutokweneni wawe, yowo a mu Asiya othene ni othene a mwilaponi mummo munakhala atchu enamuthamalelaya.</verse>
				<verse number="28">Nave yíwalaya, yásareya esara, ekhuwela, yi, Mutokwene ti Artemi ó Efeso.</verse>
				<verse number="29">Etchoko yothene nave yátchukuruwa, etchimakela othene vamoha o ntchachoni nothatela’wo, emphanre Gayo ni Aristarko, atchu ó Makedoniya, alecho akhwawe a Paulo.</verse>
				<verse number="30">Nave Paulo áháweliye ovolowa wiwo wári atchu, óhuserya’we heyámwe?-?myerenrye.</verse>
				<verse number="31">Nave atokwene akina a mu Asiya’tho, ntakhara yári asinthamwene awe, yárumiha wa yowo, emveka ahívonye o ntchachoni nothatela’mo.</verse>
				<verse number="32">Nave akina yákhuwela etchu ekina, ni akina ekinako aya; ntakhara nikhuche nlo náhákanyeryeya; nave muloko’wo hewásuwenle nthowa naya nothukumanela.</verse>
				<verse number="33">Nave yámpurula Alesandro akhume m’mulokoni’mmo, aYuda tiyámukumihale. Nave Alesandro áhókola ntata, anaháwela wirúha wa atchu yáthukumann’awo.</verse>
				<verse number="34">Nyenya yárónraya wi ti mYuda, wári nsu nimoha na wa othene ókhuwela ntoko ora pili, Mutokwene ti Artemi a aEfeso.</verse>
				<verse number="35">Nave mulipa‐orepa ámálihaliye muloko’wo, áriye, Alopwana a Efeso nyu, mutchu’la tani ohinasuwela wi etchoko ya Efeso ti yokhapelela’mo empa yovekelela’mo ya Artemi mutokotoko, ni yophwaniherya yárwenle wa Zeu?</verse>
				<verse number="36">Vawona nto wi iha hinaruhiwa, nyuwo munnaphwanela wikhalela, ni ohera etchu yonanariwa.</verse>
				<verse number="37">Ntakhara mohakusha atchu ala, yawo ahikhanle awákha sa mu’mpa yovekelela’mo nari ómwerela Muluku ahu opwalu.</verse>
				<verse number="38">Khwino nto Demetriyo ni akháchiri yawo anakhaliyeno, yárino mulachu ni mutchu, makhuche a milachu ákhala, nave akamphumu ákhala; ehelelane.</verse>
				<verse number="39">Nyenya mwákhwelaka etchu ya itchu sikina, enarwa‐eryeheryiwa muthu?-?kumana wawemyereryiwa.</verse>
				<verse number="40">Vawi’tho vokhala’vo vonopiha wi enarwa‐enihelela sa niwowo na’lelo; ntakhara hinavovo nthowa nothorihano sa othukumana wu.</verse>
				<verse number="41">Nave álonchiye iha, ámwarya óthukumana iwo.</verse>
			</chapter>
			<chapter number="20">
				<verse number="1">Nave niwowo nimánle, Paulo áwitchana óhuserya’wo, nave áloponliye, áhálanya, akhuma oya o Makedoniya.</verse>
				<verse number="2">Nave ávinrevinriye makupa yale, alopolaka?-?lopolaka, arwa o Helene.</verse>
				<verse number="3">Nave ákhanliye’wo mieri miraru, nave emukhalenle makhuche aYuda, áháweliye wi avire ni mwacheya o Suriya, átiteleliha murima akókele opwaha Makedoniya.</verse>
				<verse number="4">Nave yámuhóla ophiyerya o Asiya Sopatro mwana a Puro, ó Bereya; ni a aTesalonika Aristarko ni Sekundo; ni Gayo ó Derbe, ni Timoteo; ni ó Asiya, Tukiko ni Trofimo.</verse>
				<verse number="5">Nyenya yala yánihólela, enaniweha o Trowa.</verse>
				<verse number="6">Nave návira m’mwacheyani orwela o Filipi, evinre mahiku a epau yohikhala ni yoruruvaliha, nave evinre mahiku mathanu náháphwanya o Trowa; vavo nárupasa’vo mahiku mathanu na meli.</verse>
				<verse number="7">Nave nihiku nopacherya na Sabata, náthukuma?-?nnahu winna epau, Paulo áháthoriherya masu, ntakhara ánahawela ochimula omelo aya; nave álocharu olocha wolocha ophiyerya ohiyu eriyari.</verse>
				<verse number="8">Nave mwári onyari munchipale mu’mpa ya wirimu, mummo náthukuma?-?nnahu’mo’mmo.</verse>
				<verse number="9">Nave mmiravo nsina nawe Utiko ákilathi va janelani, simosénle ikhove sinchipale; nave árowiye athorihakaru Paulo, nave ákhanliye ni ikhove, áhúwela va’mpa ya wirimu yanawili, nave yámurola ókhwene.</verse>
				<verse number="10">Nave Paulo ákhuruwaliye, ámúwela amúramela, ii, Muhinyakule, ntakhara okumi awe wokhalaru.</verse>
				<verse number="11">Nave áwenliye, inna epau, alya, ópano mwaha vakhani, ophiyerya vashile’vo, áchimula’wo.</verse>
				<verse number="12">Nave árwano mmiravo ari mukumi, nave yáhakararyihiwa otokotoko.</verse>
				<verse number="13">Nyenya hiyo náhóla oya o mwacheyani, nave návira o Aso, vavo nánahawela omwakhela Paulo; ntakhara ánipanke hihá, nyenya áriye ani eche va mokoni mekhiye.</verse>
				<verse number="14">Nave ópanniye ni hiyo o Aso, námwakhela, nave náphiya oMitilene.</verse>
				<verse number="15">Nave náchimunlahu’vo, omelo aya náphiya voluluwelana ni va Kiyo; nave omelo aya nálapuwa va Samo, nave omelo aya náphiya o Mileto.</verse>
				<verse number="16">Ntakhara Paulo átiteleliha murima avire va Efeso, ntakhara ani eremviriha mahiku mu Asiya; ntakhara ámwakuva, khwino waweryeyaka, akhale o Yerusalemu nihiku na Pentekoste.</verse>
				<verse number="17">Nave náriahu o Mileto áruma o Efeso, awitchana atokwene a muloko.</verse>
				<verse number="18">Nave yáphiyalaya wiwo áriye’wo iwo, álochano, Munnasuwela nyuwo opacherya nihiku nopacherya káphiyalaka o Asiya, makhalelo aka vamoha ni yenyu mahiku othene,</verse>
				<verse number="19">óruméla Apwiya ni wiyeviha wothene ni mithori, ni saweha sákiphachuwenle ni makhuche a aYuda;</verse>
				<verse number="20">wi nkókhuwenleni itchu sophura, ohilaleya wa yenyu, ni wohusihani nyuwo va ntchachoni ni empa ela ni ela,</verse>
				<verse number="21">ni owerela namona aYuda ni aHelene ótcharuwa m’murima olakelela wa Muluku, ni nroromelo nolakelela wa Apwiyahu Yesu Kristu.</verse>
				<verse number="22">Nave, nkonani, kiniya o Yerusalemu ómakiwene m’munepani, óhisuwela hiho ini ikiphachuwele wiwo;</verse>
				<verse number="23">nyenya wi Munepa Wawéla ákerela namona mwitchokoni sothe sene ni olocha wi makwekweso ni sohosha tinakiwehaya.</verse>
				<verse number="24">Nyenya nto nkinera wi okumi aka titchu, wi tiwasisapo aya wa miyo mekhaka; wi kakutchule ephiro aka, ni orummwa kákhenlaka wa Apwiya Yesu, werela namona Mitchaka Yaphama ya ikharari sa Muluku.</verse>
				<verse number="25">Nave vano, nkonani, miyo kinnasuwela wi othene yenyu kávinraka mwa nyuwo olaleyerya omwene owo, hamurwa‐mona’tho ethoi aka.</verse>
				<verse number="26">Ntakhara awe kinnawerelani namona olelo vava, wi nkinono etchu n’nikhami na atchu othene.</verse>
				<verse number="27">Ntakhara nkókhuwenleni volaleyerya othoriha wothene wa Muluku.</verse>
				<verse number="28">Nkamwiphyakiheni mekhinyu, ni muloko wothene, vavo Munepa Wawéla áwiyanthiyeni’vo alipa‐oweherya, wi mukukhule muloko wa Muluku, yowo áthummiye n’nikhami na yowo mekhiye.</verse>
				<verse number="29">Kinnasuwela miyo wi, kivinnye’vo, enarwa‐evolowa míchi yóhósha, yóhile?-?varu muloko’wo;</verse>
				<verse number="30">nave mwa nyuwo mekhinyu enarwa‐evinya atchu, awuluma sohithoriheya, wamwarya óhuserya wi yatchare.</verse>
				<verse number="31">Ntakhara awe weheryani, nave mupuwele wi miyakha miraru nkáhiyale ohiyu ni othana wolopolani othene yenyu ni mithori.</verse>
				<verse number="32">Nave vano kinnokhapelelihani wa Muluku, ni wa masu aikharari sawe, hiho iri ni ikuru somakelela ni wovahani nyuwo mikelampa mwa othene awélihiwa.</verse>
				<verse number="33">Nkákhalenle nrima icharama sawéla, nari sa mivira, nari sowara sa atchu othene.</verse>
				<verse number="34">Munnasuwela nyuwo mekhinyu wi mata’ka ala yárumela sothowiwa saka, ni sa yawo yákhala ni yomi.</verse>
				<verse number="35">Mwitchu sothe sene káhovahani yotakiherya, yawi vopharasha muteko, wawihihá munnaphwanela wakhaviherya óchetcheya ni wupuwela masu a Apwiya Yesu, wi áriye mekhiye, Ovaha onnan’réliha opwaha ni wakhela.</verse>
				<verse number="36">Nave álonchiye iha, ákokhora vathi, avekela ni yawo othene.</verse>
				<verse number="37">Nave othene ala yáhinlasha, emúwela Paulo va’shikhoni,</verse>
				<verse number="38">emunúla, yunlasha tchiri ntakhara a masu álonchiye awo, wi herwa‐yona’tho ethoi awe. Nave yámuhóla o mwacheyani.</verse>
			</chapter>
			<chapter number="21">
				<verse number="1">Nave wári, nimwalanneno ni okakha mwacheya, nárwa voluluwana ni Ko, nave omelo aya o Rode, nave náchimunlahu’vo o Patara;</verse>
				<verse number="2">nave náphwannyahu mwacheya ólapuwa orowa o Foinike, návolowa’mo, nuchi?-?mula.</verse>
				<verse number="3">Nave náphiyalahu vowehana ni Kupro, náhiya o ntatani nothiana, n’rowa o Suriya; nave nálapuwela o Turo; ntakhara vavo mwacheya áháwela orula mirichi awe.</verse>
				<verse number="4">Nave náphwannyahu óhuserya, nákhala‐’wo mahiku mathanu na meli; nave yala yálochano Paulo mwa Munepa, wi ahiwele o Yerusalemu.</verse>
				<verse number="5">Nave wári nákutchunlahu mahiku yala, náchimula ni orowaru mukwaha’hu; nave yawo othene, athiana ni anamwanene yánihóla ophiyerya okhuma mwitchokoni; nave vokokhora vehavani yo’nia, návekela, ni olanyana;</verse>
				<verse number="6">nave návolowa m’mwacheyani, nyenya yawo yákókela owannyaya.</verse>
				<verse number="7">Nave hiyo nivelihale mukwaha’hu worwela o Turo, náphiya o Ptolemayi; nave nálochenlahu anna, nákhalano nihiku nimoha.</verse>
				<verse number="8">Nave omelo aya náchimula, niphiya o Kaisareya, nave návolowilahu mu’mpa ya Filipo mulipa‐olaleyerya owo, mmoha a athanu neli awo, nákhalano.</verse>
				<verse number="9">Nave mutchu’la árino anamwane asithiana asheshe, asimwali, yawo yulumela.</verse>
				<verse number="10">Nave nákhanlahu’vo mahiku manchipale, ákhuruwa o Yudeya mulipa‐miririmo, nsina nawe Agabo.</verse>
				<verse number="11">Nave árwa wa hiyo akusha mukwáchala wa Paulo, ímaka mekhiye mata ni manani, ii, Anihihá Munepa Wawéla, Mutchu mwanene mukwáchala ola, enarwa‐emmaka mwawihiha aYuda m’Yerusalemu, emveléla m’matani mwa amalapo.</verse>
				<verse number="12">Nyenya niwalahu iha, námchenyerya yehu ni yawo a wiwo, ahiwele yowo oya o Yerusalemu.</verse>
				<verse number="13">Vavo Paulo áhákhula, Munerani, munanlanyu ni okipwesha murima? ntakhara kohiryeherya yomi tahi omakiwaru, nyenya’tho okhwela o Yerusalemu ntakhara a nsina na Apwiya Yesu.</verse>
				<verse number="14">Nave vawocheleya oleketcheya, náhikhalela, ni wi, Okhwela wa Apwiya wereye.</verse>
				<verse number="15">Nave evinre mahiku ala náryeherya mirichi ahu, niwela o Yerusalemu.</verse>
				<verse number="16">Nave átchana’tho ni hiyo akina a óhuserya ó Kaisareya, emukusha’tho mukina Mnaso o Kupro, óhuserya akhalai, yowo ani anihayihe.</verse>
				<verse number="17">Nave náphiyalahu o Yerusalemu, anna yánákhela mohakalala.</verse>
				<verse number="18">Nave omelo aya Paulo ávolowa ni yehu wa Yakobo; nave atokwene othene yári vavo.</verse>
				<verse number="19">Nave álochenliye yawo, áháthoriherya mwawitchachála hiho Muluku énriye mwa amalapo mwa orummwa awe.</verse>
				<verse number="20">Nave yíwalaya, yámuchichimiha Muluku; nave yálochano, Onnona, munna, wi anchienesha mwa aYuda ennaroromela; nave akhalano mvai othene ala wa wa malamulo;</verse>
				<verse number="21">nave yáhiwa sa yowe, wi onnahusiha aYuda othene a wa amalapo emwalaneno Mose, ni wi ehathikileke anamwane aya, nari ehecheke ntoko mwa ikano.</verse>
				<verse number="22">Sheni nto? eniwa tchiri wi wophiya.</verse>
				<verse number="23">Ntakhara awe were ela n’niriahu noléle; nokhalano alopwana asheshe yawo yínanenle:</verse>
				<verse number="24">yala wakushe wiséliheno vamoha, wápharyele, wi emetche muru; nave enarwa‐esuwela othene wi sávuwale iho sa yowe ti etheru ene, nyenya wi weyo mekhá’tho onnecha morerela, onakhapelela malamulo.</verse>
				<verse number="25">Nyenya volocha sa amalapo yároromenl’awo, nárepela ni olamulela wi ethanye soveléliwa wa sophwaniherya, n’nikhami, ni sonyopotchola, ni ochapaheya.</verse>
				<verse number="26">Vavo Paulo áhákusha atchu awo, nave omelo aya isélihaliyeno vamoha, ávolowa mu’mpa ya Muluku, alokoha okutchuwa waya wa mahiku awéliha, ophiyerya evelénle othene awo yopharyano.</verse>
				<verse number="27">Nave mahiku mathanu na meli yáháwelaya okutchuwa, aYuda ó Asiya yámonnaya mu’mpa ya Muluku, yáwopa muloko wothene wa atchu, emphara, ekhuwela, Alopwana, a Israyeli, Nikhaviheryeni;</verse>
				<verse number="28">Yowo ti mutchu’wo ámwahusiha othene vothe vene’vo wi ekhocheke atchu, ni malamulo, n’nipuro nla; nave’tho áhákusha aHelene avolowano mu’mpa ya Muluku, aripiha nipuro nla nawéla.</verse>
				<verse number="29">Ntakhara yámona Trofimo ó Efeso khalai vamoha ni yowo m’muchetcheni; yowo yánamwera wi Paulo ámukusha ovolowano mu’mpa ya Muluku.</verse>
				<verse number="30">Nave etchoko yothene yátchukuruwa, nave atchu yátchimakela vamoha; nave yámphara Paulo empurula omukumiha mu’mpa ya Muluku; nave vavo va milakoni váwaliwa’vo.</verse>
				<verse number="31">Nave yáháwelaya omwipha, yámukusherya masu kapitao mutokotoko a muloko’wo wi m’Yerusalemu mothe mwene muri virikavirika.</verse>
				<verse number="32">Nave hálekenle ahákushale asurutato ni akenturiyo, atchimaka, ákhuruwela; nave yala, yámonnaya kapitao mutokotoko ni asurutato yáhiya ommana Paulo.</verse>
				<verse number="33">Vavo kapitao mutokotoko áchamenliye, ámphara yowo, alamulela emmake ni onyoro mwili; nave áhákoha, wi ári ani, nave énre sheni?</verse>
				<verse number="34">Nyenya mukina ákhuwela ekina, mukina ekina, m’mulokoni’mmo, nave aháwenryiye osuwela separipari ntakhara a niwowo nlo, áhálamulela emukerihe o’warini.</verse>
				<verse number="35">Nave yáphiyalaya va mithatelo, wahihihá wi yámutesha asurutato ntakhara a weteteya‐eteteya wa muloko’wo;</verse>
				<verse number="36">ntakhara muloko wa atchu wátchara, onakhuwela, M’vihe’mvoni yowo.</verse>
				<verse number="37">Nave yáháwelaya ovolowano mu’warini, Paulo álocha ni kapitao mutokotoko, Okemyererye kiloche etchu wa yowe? Nave áhi, Onnasuwela eHelene?</verse>
				<verse number="38">Yowe tahi muAigupto yole, wénreno omwaryeya khalai vale, ni wahóla alipa‐wipha’le masana makhumi masheshe o’takhwani?</verse>
				<verse number="39">Nyenya Paulo álocha, Yomi ká mutchu mYuda, ó Tarso a m’Kilikiya, nethi a etchoko yovuwa; nave kinnoveka okemyererye kulume n’atchu.</verse>
				<verse number="40">Nave ámwemyerenryiye, Paulo áhemela va mithatelo, awokolela atchu ntata; nave yámánlaya othene, áhulumano mwilochelo yeHebri, alocha,</verse>
			</chapter>
			<chapter number="22">
				<verse number="1">Alopwana, anna, ni asitithi, wirianani yawiruha waka vano, ya wa nyuwo.</verse>
				<verse number="2">Nave yíwalaya wi ámulumano mwilochelo yeHebri, yápwahasha omála; nave áhi:</verse>
				<verse number="3">Yomi ká mutchu mYuda, óyariwa m’Tarso a Kilikiya, nyenya kiphuiwe m’muchetcheni mwenno, va manani va Gamaliyeli, óthoriheryiwa ntoko mwa ekano enesha ya malamulo a asitithihu, nave kári a mvai, wolakelela wa Muluku, ntoko mukhalelanyu othene nyu olelo;</verse>
				<verse number="4">nave káhahosha Ephiro ela ophiyerya okhwa, ni omaka ni okeriha o kariposo alopwana ni athiana.</verse>
				<verse number="5">Ntoko’tho mutokwene a ephepa onakereliye namona, n’nikhuche nothene na aYuda; wa yawo’tho kákhe?-?nlaka’wo ikarata oyano wa anna, nave káya o Damasko, wi kakushe yawo’tho yákhala wiwo orwano ómakiwene o Yerusalemu, wi elakiwe.</verse>
				<verse number="6">Nave wári, kirikimrowa miyo ni wachamela o Damasko, ntoko othana, motutusha wakaryela vokirukuryerya omwaleya otokotoko worwela wirimu.</verse>
				<verse number="7">Nave káhúwela nto vathi, nave káhiwa masu olocha ni yomi, Saulo, Saulo, onakihocheryani?</verse>
				<verse number="8">Nave miyo, káhákhula, Mwáni Apwiya? Nave alocha in miyo, Ká Yesu ó Nazarete yowo onamuhochá.</verse>
				<verse number="9">Nave yawo káriakano yáhona tchiri omwaleya, nyenya hayíwale masu yawo yálocha ni miyo.</verse>
				<verse number="10">Nave káriye, Kini kere sheni, Apwiya? Nave Apwiya álocha ni miyo, Nkavinya, hawe o Damasko; wiwo onarwa‐othoriheryiwa sothe sene othanleliwelá wi werekeno.</verse>
				<verse number="11">Nave kahónaka ntakhara a nchichimiho na omwaleya wu, yákiphara ntata yawo káriakano, nave káphiya o Damasko.</verse>
				<verse number="12">Nave mutchu nsina nawe Hananiya ti mutchu óthamalela ntoko mwa malamulo, yowo enamwerelaya namona aphama aYuda othene yawo enakhala wiwo,</verse>
				<verse number="13">árwa wa miyo, nave émenliye’wo áriye wa miyo, Saulo, munna, ona’tho. Nave miyo, ora yola kámóna.</verse>
				<verse number="14">Nave áriye, Muluku a asitithihu ahothanlela khuluwi wi osuwele okhwela wawe, omone Ékhaikhai owo, wiwe masu ókhuma m’wano mwawe.</verse>
				<verse number="15">Nave onarwa‐omukhalela Yowo namona wa atchu othene, sa hiho wonná nave wiwalá.</verse>
				<verse number="16">Nave vano onasheleliwelani? Nkavinya, obatisiwe ni orapa ovíha’vo sotcheka sá, witchane nsina na Apwiya.</verse>
				<verse number="17">Nave wári, kákókenlaka o Yerusalemu kámvekela mu’mpa ya Muluku, kákhanle ntoko kárimtuthuwa, nave kámona Yowo,</verse>
				<verse number="18">alocha ni miyo, Akuva, ohilekele okhuma m’Yerusalemu; ntakhara hiyákhelaru namoná olocha sa Yomi.</verse>
				<verse number="19">Nave miyo káriye, Apwiya, ennasuwela yawo mekhaya wi kámakeriha mu kariposo ni wamana mothukumanela mothene yawo enororomelani;</verse>
				<verse number="20">nave yáchonyihalaya nikhami na Stefano namona anyu, yomi mkhataka kámwemela’wo, ni wakhulela?-?nano, ni okhapelela sowara sa yawo yámwimphe.</verse>
				<verse number="21">Nave áriye wa miyo, Hawe; ntakhara Miyo kinarwa‐koruma weyo orowa ochiwene wa amalapo.</verse>
				<verse number="22">Nave yámwiwa ophiyerya masu ala; nave yáweliha masu aya elocha, Avinye’vo velaponi mutchu awihihá; ntakhara hanaphwanela okhala mukumi.</verse>
				<verse number="23">Nave vokhuwela yawo, ni oriha sowara saya, ni ovonya ntchupi musulu,</verse>
				<verse number="24">kapitao mutokotoko álamulela wi emukushe ovolowano mu’warini, ii amukohekohe ni omuwashula, wi asuwele nthowa naya sheni enamukhuwelelaya hihá.</verse>
				<verse number="25">Nave yámmankaya ni makwekweso awo, Paulo álochano kenturiyo yowo émenle’wo, Nná onnemyereryiwa wa nyuwo omuwashula mutchu mRoma, mulachu awe ohiweiye?</verse>
				<verse number="26">Nave kenturiyo’wo íwaliye ela, árowa wa kapitao mutokotoko, amuléla, alocha, Sheni ela onahawelá wera? ntakhara mutchu’la ti mRoma.</verse>
				<verse number="27">Nave kapitao mutokotoko’wo arwa, álochano, Kiléle, weyo wá mRoma? Nave áhi, Ai.</verse>
				<verse number="28">Nave kapitao mutokotoko áhákhula, Miyo kákhenle onethi yowo kávelenlaka’vo esisapo aya etokotoko.</verse>
				<verse number="29">Nave Paulo áriye, Nyenya miyo kiyariwe mRoma. Vavo yawo yáháwela wi emukohekohe, yámuhiya; nave kapitao mutokotoko áhóva, árónriye wi ti mRoma, nave’tho ntakhara áhammaka.</verse>
				<verse number="30">Nyenya omelo aya ákhwenliye osuwelasha nthowa naya nenesha yámuhelelayanosha aYuda, ámutaphula, alamulela ethukumane atokwene a ephepa, n’nikhuche nothene na atokwene, nave ákhuruwano Paulo, amwiyathi va mithoni vaya.</verse>
			</chapter>
			<chapter number="23">
				<verse number="1">Nave Paulo, vawavareryasha a mu nikhucheni na atokwene, áriye, Alopwana, anna, kokhala miyo va mithoni va Muluku ni yawupusherya‐ya‐murima yorerasha ophiyerya olelo vava.</verse>
				<verse number="2">Nave mutokwene a ephepa Hananiya áhálamulela yawo yemenle’wo emmane va’wanoni vawe.</verse>
				<verse number="3">Vavo Paulo áhi wa yowo, Muluku anarwa‐omana yowe, eshiri yawélihiwa we; nave onnakhala weyo okithoriherya mulachu ntoko mwa malamulo, nave onnalamulela ekimane vohereryana ni malamulo?</verse>
				<verse number="4">Nave yawo yémenle’wo yálocha, Onnamulumela mutokwene a ephepa a Muluku?</verse>
				<verse number="5">Nave Paulo áhi, Nkásuwela, anna, wi ti mutokwene a ephepa; ntakhara worempwa, Ohimulochele yonanara mutokwene a atchuá.</verse>
				<verse number="6">Nyenya árónriye Paulo wi akina ti aSaduki, ni akina aFarisi, ákhuwela mu nikhucheni’mmo, Alopwana, anna, miyo ká mFarisi, mwana a aFarisi: enakihelela mulachu wa oweheryerya, ni ovinya’tho wa okhwa.</verse>
				<verse number="7">Nave álonchiye hihá, vakhala ovuhana véri va aFarisi ni aSaduki; nave yáthukumanne awo yámwalana.</verse>
				<verse number="8">Ntakhara nto aSaduki enalocha wi hiwawowo ovinya’tho, nari ngelo, nari munepa; nyenya aFarisi ennemyererya vopili’vo.</verse>
				<verse number="9">Nave ványahuwa niwowo ntokotoko; nave alipa‐orepa akina a wa aFarisi yáhémela, evanyana, elocha, Han’naphwanya yonanara nariru mwa mutchu’la; nave nki hai khwino munepa nari ngelo orimulochano?</verse>
				<verse number="10">Nave vávinnyaya omwalana otokotoko, kapitao mutokotoko áhóva wi eni emwahule Paulo, nave áhálamulela asurutato wi ekhuruwe, emushophole yowo véri vaya, erweno evoloweno mu’warini.</verse>
				<verse number="11">Nave ohiyu aya Apwiya áhémela va yowo, ii, Umiha murima; ntakhara ntoko okerenlá namona o Yerusalemu, wawihihá’tho onnaphwanela okerela namona o Roma.</verse>
				<verse number="12">Nave vashile’vo, aYuda yávanela makhuche, yisulumela, ni olocha wi helyaru nari hewuryaru etchu, ophiyerya emwimphe Paulo;</verse>
				<verse number="13">nave yawo yénreno olupela wu yári opwaha makhumi masheshe.</verse>
				<verse number="14">Yawo yárwa wa atokwene a ephepa ni atokwene, yi, Nohisulumela ni wulumela wawi hen’lawiharu etchu ophiyerya nimphale Paulo.</verse>
				<verse number="15">Vawihihá vano nyuwo n’nikhuche na atokwene m’mulélashe kapitao mutokotoko wi akhuruweno wa nyuwo, wi ntoko munakhwela osuwelasha phama sa yowo; nyenya nohiryeheryela khuluwi nimwiphe yowo ahachamenle.</verse>
				<verse number="16">Nyenya tata awe a Paulo áhíwa sa makhuche awo, nave árwa avolowa mu’warini amuthoriherya Paulo.</verse>
				<verse number="17">Nave Paulo áhisitchanela kenturiyo mukina, ii, Haweno mmiravo’la wa kapitao mutokotoko: ntakhara ókhalano etchu onahaweliye omuthoriherya.</verse>
				<verse number="18">Vavo nave ámukusha, amukeriha wa kapitao mutokotoko, ii, Mulipa‐omakiwa owo Paulo ákitchana, akikoha kirweno mmiravo’la wa yowe, ókhalano etchu onahaweliye woléla.</verse>
				<verse number="19">Nave kapitao mutokotoko ámphara ntata, arowano okhwipi, amukoha wiphini, Sheni ela oriáno yawi okithoriherye?</verse>
				<verse number="20">Nave áhi, AYuda yávanela wi yokohe okhuruweno Paulo omelo o nikhucheni na milachu, wi ntoko enakhwela okohasha sa yowo, Vavá ohileketchiweno;</verse>
				<verse number="21">ntakhara ennamulipelela yowo opwaha makhumi masheshe a yawo yisulumenle mekhaya wi helyaru nari hewuryaru ophiyerya emwimphe; nave áryeheryela khuluwi hihano enalipelela nlakano ná.</verse>
				<verse number="22">Vavo nave kapitao mutokotoko ámuléla mmiravo’wo arowe, amulamuléla wi, Ohimuléleru mutchu nari wi wokilela iha.</verse>
				<verse number="23">Nave áwitchana akenturiyo eli, ii, Muryeheryele khuluwi asurutato masana meli, erowe ophiyerya Kaisareya, ni a va akavaroni makhumi mathanu na meli, ni alipa‐mavaka masana meli, echimule ora aneraru óhiyu;</verse>
				<verse number="24">nave’tho muryeheryele khuluwi enama yotesha, emuwelihe’vo Paulo, emveléle ókhapeleliwa wa Felike chamasowa owo.</verse>
				<verse number="25">Nave áharepela ekarata yawi:</verse>
				<verse number="26">Klaudiya Lusiya wa chamasowa óvuwasha Felike, kinnolochelani.</verse>
				<verse number="27">Mutchu’la óphariwa ti aYuda, nave akahíphiwa ti yawo; vavo káphiya’wo, nave kámwa?-?kiha, kíwalaka wi ti mRoma.</verse>
				<verse number="28">Nave kákhwelaka osuwelasha nthowa yámuhelélaya, kákhuruwelano o nikhucheni na atokwene aya.</verse>
				<verse number="29">Nave káphwannye wi yámuhelela sa sokohana sa malamulo aya; nyenya heyámuhelenle etchu yophwanela okhwano nari makwekweso.</verse>
				<verse number="30">Nave yákilenlaya wi vanakhala makhuche ómulipelela mutchu’la, vavo kámurumiha wa weyo; nave kihálamulela alipa‐omuhelela emuhelele wa weyo.</verse>
				<verse number="31">Vavo nave asurutato, ntoko álamulenliye, yámukusha Paulo, erowano ohiyu o Antipatri.</verse>
				<verse number="32">Nyenya omelo aya yáháhiya a va akavaroni emveléle, ekókela o’warini;</verse>
				<verse number="33">yawo, yáphiyalaya o Kaisareya, yáveléla ekarata ela wa chamasowa, emveléla’tho Paulo wa yowo.</verse>
				<verse number="34">Nave álakhannyiye ákoha anarwela elapo tani; nave ásuwenliye wi ári a Kilikiya,</verse>
				<verse number="35">áriye, Kinarwa‐kiwa mulachuá, alipa‐awohelela yaphiya’tho. Nave álamulela wi emulipeleleke mu’mpa ya milachu ya Herode.</verse>
			</chapter>
			<chapter number="24">
				<verse number="1">Nave evinre mahiku mathanu ákhuruwa mutokwene a ephepa Hananiya vamoha ni atokwene akina, ni ng’wope nsina nawe Tertulo; nave ámuthoriherya chamasowa owo somuhelela Paulo.</verse>
				<verse number="2">Nave ítchaniwiye, Tertulo ápacherya omuhelela ni olocha, Ntakhara ni weyo nokhalano murechele munchipale, nave mwa wupuwelela khuluwi wawá onnaryeheryela nloko nahu son’chetcha,</verse>
				<verse number="3">ninnákhela ni othamala wothe wene, mothe mwene’mmo ni vothe vene’vo, Felike óvuwasha.</verse>
				<verse number="4">Nyenya wi kini káchererye woveliha kinnoveka oniwiriane mokhuviherya ni witchachala wá.</verse>
				<verse number="5">Ntakhara nomphwanya mutchu’la ari ntoko epahu, ni óvíha omwaryeya wa aYuda othene mwilaponi mothene munakhala’mo atchu, ni muhóli a omwaryeya wa aNazarene;</verse>
				<verse number="8">yowo nimphanrahu: wa yowo onawerya osuwelasha oniriá omukohe mekhá, sa iha sothene n’namuhelelahu iha.</verse>
				<verse number="9">Nave aYuda’tho yámwemyererya, echichimiherya wi iha sini hono.</verse>
				<verse number="10">Nave chamasowa ámunyephunliye wi aloche, Paulo áhákhula, Kinisuwelelaka miyo wi wokhala mulipa‐othoriha a nloko nla miyakha minchipale, kinírúha mohakalala;</verse>
				<verse number="11">onnawerya osuwelasha wi evinre mahiku khumi na meliru owela wowela yomi o Yerusalemu wi kathamalele;</verse>
				<verse number="12">nave heyákiphwannye mu’mpa ya Muluku óvanyana ni mutchu, nari ówopa muloko wa atchu, nari mothukumanela, nari mwitchokoni.</verse>
				<verse number="13">Nave hewerya wochichimiheryela hiho enakihelelaya miyo hihano.</verse>
				<verse number="14">Nyenya ela kinemyererya wa weyo, wi ntoko mwa Ephiro eneriwa omwaryeya, mummo kinnamuruméla Muluku a makholo ahu, ni ororomela sothe sene siri ntoko mwa malamulo, ni sorempwa mwa alipa‐miririmo;</verse>
				<verse number="15">ni okhalano yoweheryerya ya wa Muluku yeyo yawo mekhaya’tho enákhelaya, wi onarwa‐okhala ovinya’tho wa ékhaikhai ni óhikhala ékhaikhai.</verse>
				<verse number="16">Mummo’tho kinnisera mekhaka kikhaleno mahiku othene yawupusherya‐ya‐murima yohikiványa ya wa Muluku ni wa atchu.</verse>
				<verse number="17">Nave evinre miyakha minchipale kárwa ókusherya nloko naka saikharari ni soveléla;</verse>
				<verse number="18">kivelélaka iha yákiphwanya awélihiwa mu’mpa ya Muluku, vahikhanle’vo muloko wa atchu nari onyakula;</verse>
				<verse number="19">nyenya vákhala aYuda akina ó Asiya, — yawo takákhanle vava va mithoni vá ni okihelela, khwino yakhanleno etchu yokivanyano.</verse>
				<verse number="20">Akhweya yala ari vava ala elokohe yaphwannye yotakhala tani, kémenlaka miyo va ntchachoni na atokwene, nyenya nsu nla nimoharu,</verse>
				<verse number="21">nenlo kákhuwenlaka vava kemenlaka véri vaya, olocha sa ovinya’tho wa okhwa kiniriaka kithorihiwe ti yenyu olelo vava.</verse>
				<verse number="22">Nyenya Felike áháwehiha yawo, ntakhara ásuwelasha tchiri sa Ephiro ela, ii, Lusiya kapitao mutokotoko akhuruwa kinarwa‐kisuwelasha phamaphama sa wa nyuwo.</verse>
				<verse number="23">Nave álamulela kenturiyo amukhapelele, nyenya akhaleno onethi, nave aháwatele atchu awe omuruméla.</verse>
				<verse number="24">Nyenya evinre mahiku makina, árwa Felike ni Drusila mwariye, ti mYuda, amwitchana Paulo, nave áhíwa yowo sa nroromelo na Kristu Yesu.</verse>
				<verse number="25">Nave ámuthorihenryiye sa ekhaikhai, ni wileva, ni sothoriha onórwa, Felike árweliwa wova, ákhula, Hawe hihano; nave kona elukuluku, kinarwa‐kiwitchana.</verse>
				<verse number="26">Ánaweherya’tho wi Paulo anamvaha icharama: ntakhara awe’tho anamwitchana wili wili, anopano mwaha.</verse>
				<verse number="27">Nyenya evinre miyakha mili Porkiyo Festo ámurechelela Felike; nave Felike ákhwenliye wátheiha aYuda ámuhiya Paulo ómakiwene.</verse>
			</chapter>
			<chapter number="25">
				<verse number="1">Vavo Festo ávoloiyiye elapo awe, nave evinre mahiku mararu, áwela orowa o Yerusalemu orwela o Kaisareya.</verse>
				<verse number="2">Nave atokwene a ephepa ni atokwene a aYuda yámuhelela Paulo wa yowo;</verse>
				<verse number="3">nave yawo yámuchenyerya, emveka wi mulachu awe wa Paulo onanare, wi emwitchane yowo arwe o Yerusalemu; emwipithele yawo wi yahimwiphe va’phironi.</verse>
				<verse number="4">Vavo Festo áhákhula, wi Paulo akhapeleliwe o Kaisareya, ni yowo mwanene onamuya’wo vahilekenle.</verse>
				<verse number="5">Ntakhara awe, áriye, yawo enawerya mwa nyuwo etchane ni yomi kinakhuruwelaka’wo, nave wári etchu yohiphwanela mwa mutchu’wo emuhelele.</verse>
				<verse number="6">Nave árupansiye mwa yawo mahiku mathanu na mararu nari khumiru ákhuruwela o Kaisareya; nave omelo aya ákilathi va munyukhuni wothoriherya alamulela wi Paulo akushiwe.</verse>
				<verse number="7">Nave yowo áphiyaliye, aYuda yákhuruwale awo o Yerusalemu yáhémela omurukuryerya, emuhelela mathowa manchipale ni matokotoko, yawo yaháwenryaya ochichimiherya;</verse>
				<verse number="8">nyenya Paulo vawirúha áriye, Nkátchenke etchu nari va malamulo, nari va’mpa ya Muluku, nari va Kaisara.</verse>
				<verse number="9">Nyenya Festo áháweliye weriwa épewe taYuda, ámwakhula Paulo, ii, Onnakhwela owela orowa o Yerusalemu, ni othorihiwa ti miyo wiwo volocha sa itchu iha?</verse>
				<verse number="10">Nyenya Paulo áriye, Kinnemela va munyukhuni wothoriherya wa Kaisara, vavo kinnaphwanela othorihiwa yomi; aYuda nkiwerenle etchu yonanara, ntoko munasuwelela nyu mekhinyu phama.</verse>
				<verse number="11">Vavo kári awera sonanara, khwino kirimwera etchu yophwanela okhwano nkinova okhwa; nyenya khwino itchu iha enakihelelayano sári itheru sene havovo mmoha anawerya okiveléla wa yawo. Kinnakhumelela wa Kaisara.</verse>
				<verse number="12">Vavo Festo, ávanenliye ni akalapa’we, áhákhula, Oriye, Kinakhumelela wa Kaisara; wa Kaisara onamuya’wo.</verse>
				<verse number="13">Nave evinre mahiku makina, Agripa Mwene owo, ni Bernike yáphiya o Kaisareya, emulochela Festo.</verse>
				<verse number="14">Nave arupanse’wo mahiku manchipale, Festo ámuthoriherya Mwene owo mulachu awe wa Paulo, alocha, Vokhala mutchu ámuhiyaliye mu kariposo Felike,</verse>
				<verse number="15">yowo atokwene a ephepa ni atokwene a aYuda yámuhelenlaya wa miyo, káriaka o Yerusalemu, ekiveka kinana?-?rihe mulachu awe.</verse>
				<verse number="16">Nyenya káwakhula, wi makhalelo a aRoma heni hono, omveléla mutchu ahipachenrye mulipa‐oheleliwa owo wonanano alipa‐omuhelela awo, ni okhalano vawirúha va yeyo enamuhelelay’eyo.</verse>
				<verse number="17">Vawihihá, yáthukumannaya vava, nkalekenle, nyenya omelo aya kákilathi va munyukhuni wothoriherya, nave kálamulela emuruhe mutchu’wo.</verse>
				<verse number="18">Nave yémenlaya alipa‐omuhelela heyámuhelenleru nthowa na sonanara sawihiha kányiheryelaka yomi:</verse>
				<verse number="19">nyenya yákhalano sokohana sikina sovanyanano sothamalela wa yawo mekhaya, ni sokohana sa mukina Yesu, yowo ákhwile, yowo Paulo álochiye wi ori mukumi.</verse>
				<verse number="20">Nave miyo vawupuwelela‐upuwelela sa sokohana iha kámukoha khwino anakhwela orowa o Yerusalemu, ni othorihiwa wiwo sa iha.</verse>
				<verse number="21">Nyenya Paulo álonchiye wi akhapeleliwe, akhumelele wa Augusto, káthoriha akhapeleliwe yowo ophiyerya kiniriaka kimurumihe wa Kaisara.</verse>
				<verse number="22">Nave Agripa álocha ni Festo, Kinnakhwela yomi’tho kimwiwe mutchu’la. Álocha, Omelo, onamwiwa.</verse>
				<verse number="23">Omelo aya nto, aphiyale Agripa ni Bernike n’atchu awe anchiene, nave yávoloiyaya mwawiwela’mo milachu, vamoha ni akapitao atokotoko, ni alopwana óvuwa a muchetche owo, nave Festo álamulenliye, yamurúha Paulo.</verse>
				<verse number="24">Nave Festo áhi, Mwene Agripa, ni alopwana nyu othene muri vava ni yehu vamoha, munnamona ola, yowo muloko wothene wa aYuda wákilénlaya sa yowo, o Yerusalemu ni wenno’tho, ni okhuwela, wi hanaphwanela okhala mukumi’tho.</verse>
				<verse number="25">Nyenya káphwanya miyo wi hénre etchu yophwanela okhwano yowo; nave ntakhara yowo mekhiye áriye akhumelele wa Augusto, konyesererya omurumiha’wo.</verse>
				<verse number="26">Nyenya nkinono etchu miyo yawi kilochashe sa yowo yorepela wa pwiya’ka. Ntakhara awe komukumiherya wa nyuwo, nave tchiriene wa yenyu, Mwene Agripa, wi, kamala omukohakoha, kahikhaleno etchu yorepela.</verse>
				<verse number="27">Ntakhara ennakonéla yohikhala miruku, wi kimurumihe mulipa‐omakiwa, óhilokoha’tho mathowa enamuhelelaya.</verse>
			</chapter>
			<chapter number="26">
				<verse number="1">Nave Agripa álocha ni Paulo, Wohemyereryiwa wa weyo wirúha mekhá. Vavo Paulo, áhokola ntata írúha:</verse>
				<verse number="2">Kinnisera akari, Mwene Agripa, ntakhara kinahawela wirúha olelo va mithoni vanyu, sa sothe sene aYuda enakihelelayano;</verse>
				<verse number="3">tchiriene ntakhara munnasuwelasha ikano sothene ni sokohana sothene sa mwa aYuda; ntakhara awe kinnovekani mukiwiriane miyo mopisherya murima.</verse>
				<verse number="4">Mechelo a okumi aka, nto, opacherya vonamwane vaka, yawo yákhanle opacherya wopacherya mwa nloko naka m’Yerusalemu, aYuda othene ennasuwela;</verse>
				<verse number="5">ennakisuwela opacherya wopacherya, yakhwelaka werela’vo namona, wi ká mFarisi ntoko mwa nihimo noluluwelasha na othamalela wahu.</verse>
				<verse number="6">Nave vano kinnemela vava kithorihiwe va yoweheryerya ya nlakano nenlo Muluku énriye wa makholo ahu;</verse>
				<verse number="7">ophiyerya wiwo mahimo ahu khumi na meli, emurumélaka Muluku wohítchúwela ohiyu ni othana, ennaweheryerya ophiyerya wiwo. Ntakhara a yoweheryerya ela, Mwene, aYuda tanakihelelaya.</verse>
				<verse number="8">Munera wi titchu yohiroromeleya, wi Muluku annavíha alipa‐okhwa?</verse>
				<verse number="9">Miyo nto káhera mekhaka, wi onnakiphwanela wera itchu sinchipale sovanyanano nsina na Yesu mNazarayo.</verse>
				<verse number="10">Yeyo kénraka m’Yerusalemu: nave káháwalela miyo awéla‐murima anchipale mu kariposo, ntakhara káhákhela olamulelo wa wa atokwene a ephepa; nave’tho yíphiwaya yawo, káne?-?myererya’vo.</verse>
				<verse number="11">Nave kánálaka wili wili mu sothukumanela sothene, ni watunyerya eloche sopwalu; nave vorweliwasha esara vatokotoko va yawo kánáhosha ni watchara nari ophiyerya witchokoni sochiwene.</verse>
				<verse number="12">Vava kirikimrowa miyo o Damasko ni olamulelo ni ikuru sa atokwene a ephepa,</verse>
				<verse number="13">othanasha, káhona va’phironi, Mwene, omwaléla worwela wirimu wawaryasha opwaha nsuwa, wáharya vokirukuryerya miyo ni yawo yákihóla.</verse>
				<verse number="14">Nave núwenlahu vathi othene, káhiwa masu olocha wa miyo mwilochelo yeHebri, Saulo, Saulo, hai onakihochá? ti wowukhula weya munyethe va misokani.</verse>
				<verse number="15">Nave káriye, Mwáni Apwiya?</verse>
				<verse number="16">Nave Apwiya áriye, Miyo ká Yesu yowo onamuhochá. Nyenya nto vinya, emela ni mananiá; vawi ntakhara a ela kísonihenryaka wa weyo, wovosha weyo okhale mulipa‐oruméla n’namona a iha okonná’mo Miyo, nave’tho a iha kiniriaka kiwonele’mo weyo;</verse>
				<verse number="17">ni owakiha weyo wa atchu, ni wa amalapo, wa yawo Miyo kino?-?rumaka,</verse>
				<verse number="18">wahulela mitho aya, wi erukunuwe orwela wipiphini, elakelele wumwaleyani, ni ovinyerya olamulelo wa Satana elakelele wa Muluku, wi yawo yahakhele okhurumuweliwa wa sotcheka, ni mikelampa mwa yawo yelihiwe ni nroromelo na mwa Miyo.</verse>
				<verse number="19">Vawihihá, Mwene Agripa, nkákhanle miyo óhiwelela samalavi sa wirimu;</verse>
				<verse number="20">nyenya nto opacherya wa yawo a m’Damasko, ni a m’Yerusalemu, ni mwilaponi mothe mwene mwa Yudeya, ni wa amalapo’tho kálaleyerya wi etcharuwe, erukunuwele wa Muluku, ni wera miteko yophwanela orukunuwa murima.</verse>
				<verse number="21">Ntakhara a iha aYuda tiyákipharenlaya mu’mpa ya Muluku, yererya okipha.</verse>
				<verse number="22">Vavo vokhaviheryiwa ti Muluku, kinnemela ophiyerya olelo vava, ni owerela namona akhani ni atokwene, óhilocha etchu ekina nyenya hiho alipa‐miririmo ni Mose enalochaya wi sinarwa‐siphiya;</verse>
				<verse number="23">wi Kristu óne masoso, wi yowo, ópacherya, mwa ovinya’tho wa okhwa, anarwa‐alaleyerya omwaleya wa atchu ni wa amalapo.</verse>
				<verse number="24">Nyenya írúhaliye hihá, Festo álocha ni masu matokotoko, Wokhala anepa Paulo; walakhanyasha wá wohokhaliha anepa.</verse>
				<verse number="25">Nyenya Paulo áriye, Nkikhanle anepa, Festo óvuwasha; nyenya kinakumiha masu éparipari ni awileva.</verse>
				<verse number="26">Vawi mwene owo annasuwela iha, wa yowo’tho kinulumaka móhóva: vawi kinnasuwela wi heyavovo etchu ya iha yákhuweiye wa yowo; vawi ela hayéreiye wiphini.</verse>
				<verse number="27">Mwene Agripa, hamunaroromela alipa‐miririmo? kinnasuwela wi munnaroromela.</verse>
				<verse number="28">Nave Agripa álocha ni Paulo, Ni okileketcha vakhani onnakhwela okéra mKristu.</verse>
				<verse number="29">Nave Paulo álocha, Muluku akáhemyererya, wi ni oleketcha vakhani, akhweya ni oleketcha winchipale, tahi yenyuru, nyenya’tho othene yawo enakiwa miyo olelo, yahikhale awihiha antoko kikhalenlaka yomi, óhilocha sa makwekweso ala.</verse>
				<verse number="30">Nave ávinya mwene, ni chamasowa, ni Bernike, ni yawo yáriayano;</verse>
				<verse number="31">nave yákelaya wiphini yávanela mukina ni mukhwawe, elocha, Mutchu’la hanera etchu yophwanela okhwa, nari makwekweso.</verse>
				<verse number="32">Nave Agripa álocha ni Festo, Nikáwerya omutaphula mutchu’la, ahálonche, Kakhumelele wa Kaisara.</verse>
			</chapter>
			<chapter number="27">
				<verse number="1">Nave vátunyeryiwaya wi nivire m’mwacheyani o Italiya, yámveléla Paulo ni mikhole mikina wa kenturiyo nsina nawe Yuliyo, a muloko wa Augusto.</verse>
				<verse number="2">Nave návolowilahu m’mwacheyani ó Adramutiyo áháwela ovira oya o nipuroni neshereshere ya Asiya, nákakha, nave Aristarko mMakedoniya ó Tesalonika, ári ni yehu.</verse>
				<verse number="3">Nave omelo aya nálapuwela o Sidona; nave Yuliyo ámwerela Paulo epewe, amwemyererya arowe wa asinthamwene awe ahaye’wo.</verse>
				<verse number="4">Nave voka?-?kha’tho vavo, návira withela wa Kupro, ntakhara etcheku yámopa mokumana ni hiyo.</verse>
				<verse number="5">Nave nápwahilahu emaka yohicho waya wa Kilikiya ni Pamfiliya, náphiya o Mura a Lukiya.</verse>
				<verse number="6">Nave kenturiyo ámphwanya’wo mwacheya a o Alesandriya, arikimuya o Italiya, nave ániyathi’mo.</verse>
				<verse number="7">Nave nápwahilahu vakhani?-?vakhani mahiku manchipale, nave náphiya mwawukhuwa voluluwelana ni Knido; nave ntakhara etcheku heyánemyerenrye’tho, návira withela wa Krete, voluluwelana ni Salmone;</verse>
				<verse number="8">nave vawotowela‐otowela’vo ni wukhuwa náphiya o nipuroni nikina nsina naya Volapuwela’vo Vorera; vakhiviru vaya vava vári etchoko ya Laseya.</verse>
				<verse number="9">Nave evinre elukuluku etokwene, nave wápacherya okhala wawopiha mukwaha owo, ntakhara’tho mahiku awinanela olya tiwi epwahile khalai, Paulo áhálopola, alochano,</verse>
				<verse number="10">Atchu nyu, Kinnona miyo wi mukwaha onarwa‐onikusherya opahula ni oriméla winchipale, tahi wa mirichiru akhweya mwacheyaru, nyenya’tho wa okumi ahu.</verse>
				<verse number="11">Nyenya Kenturiyo ánaroromela tchiri mulipa‐wokolela ni mulipa‐mwacheya, ahinathokororya masu a Paulo.</verse>
				<verse number="12">Nave ntakhara va mokoni hevárenre vorupasa’vo mahiku a nakhutu, atchu anchipale yávanela ni wi etaphule evinye’vo, akhweya waweryeyaka ephiye o Foinika, ni orupasa’wo, ti moko wó Krete, woweha wiwo onarwela etcheku ya murupi ni wiwo eniyaya’wo.</verse>
				<verse number="13">Nave etcheku ya murupi yómpaya vakhani, yányiheryaya wi yáphwanya yeyo yákhwelaya, yápurula ankora, evira makupa a Krete.</verse>
				<verse number="14">Nyenya valekenle vakhani yáhopasha orwela’wo etcheku etokotokosha, yaweriwa Eurokulo:</verse>
				<verse number="15">nave mwacheya áphariwiyeno, ehinawerya ovira’tho mwawopanano etcheku, nárimuhiya, nave námkushiwa.</verse>
				<verse number="16">Nave návi?-?nrahu withela wa evilivili ekhani nsina naya Kauda, náhona ikuru, mwawukhuwa, sommakasha mwacheya;</verse>
				<verse number="17">nave yámuwelihalaya yápharela muteko sokhaviheryano, emwapheliha mwacheya; nave vawova wi eni eriméle va Surti, yákurusha ivela ekushiwa mwawihiha.</verse>
				<verse number="18">Nave vokhulumuwasha ni etcheku etokotoko, omelo aya yápacherya oriha mirichi;</verse>
				<verse number="19">nave nihiku naneraru yáriha ni mata’ya a yawo anene sompakelano mwacheya.</verse>
				<verse number="20">Nave nsuwa nari itheneri sahánaryenlaya mahiku manchipale, nave etcheku yohikhala ya vakhani yánirwenlaya, oweheryerya wothene wawi n’navuluwa wánukuluwa vano.</verse>
				<verse number="21">Nave yákhanlaya mahiku manchiene óhilya etchu, Paulo áhémela véri vaya, ii, Atchu nyu, mwákiwelenle, nihivinya’vo va Krete vale, hanakikushenrye opahuwa ni oyeheya wu.</verse>
				<verse number="22">Nyenya vano kinnolopolani m’make mirima; vawi harwa‐ariméla mukumi mmoha mwa nyuwo, nyenya mwacheya ai.</verse>
				<verse number="23">Vawi áhémela va miyo ohiyu wa’lelo ngelo a Muluku yowo kiriaka awawe, yowo’tho kinamurumélaka,</verse>
				<verse number="24">alocha, Ohóve Paulo; onamurowa wemele va mithoni va Kaisara; nave, nkona, Muluku tovahiliye othene yawo enecha ni yowe vamoha.</verse>
				<verse number="25">Ntakhara awe, umihani murima, atchu nyu; vawi kinnamuroromela Muluku, wi onarwa‐wi hono ntoko álonchiye ni miyo.</verse>
				<verse number="26">Nyenya ninnaphwanela oyéhiwa vevilivilini yatheru.</verse>
				<verse number="27">Nave ohiyu wanekhumi nesheshe waphiyalaya, vokushiwa hiyo wu ni wu mwimaka ya Adriya, ohiyu eriyari amarinyero yáróra wi enamwachamela o mokoni;</verse>
				<verse number="28">nave yáhérya mahi, ephwanya mikhwapa makhumi meli; nave evinre elukuluku ekhani, yáhérya’tho, ephwanya mikhwapa khumi na mithanu.</verse>
				<verse number="29">Nave vawona wi n’nariméla va malukuni, yávonya ankora asheshe makupa óchuli, enatchuna wi okásha.</verse>
				<verse number="30">Nave amarinyero yáháwelaya otchawa m’mwacheyani, emukurushela mwamwacheya m’maka, ntoko yáháwela wavonya ankora muhólo mwaya,</verse>
				<verse number="31">Paulo álocha ni kenturiyo ni wa asurutato, Ala yáhikhalela m’mwacheyani nyuwo hamuwerya ovuluwa.</verse>
				<verse number="32">Vavo asurutato yákwasa mikoi ya mwamwacheya, emmoriha.</verse>
				<verse number="33">Nave wáshaya, Paulo áhálopola othene elye etchu, ii, Olelo ti nihiku nanekhumi n’nesheshe nenlo mwáwe?-?henryanyu ni winanela yólya, ohilyaru etchu.</verse>
				<verse number="34">Vavá kinnolopolani wi mulye etchu; vawi hihá ti ovulushiwa wanyu; ntakhara han’rwa‐niyeheya nihi na va muruni wa mmoha a yenyu.</verse>
				<verse number="35">Nave álonchiye iha, ni okusha epau, áthamalela Muluku va mithoni va othene; nave ínnaliye ápacherya olya.</verse>
				<verse number="36">Nave yámaka murima othene, elya yólya yawo m’khataya.</verse>
				<verse number="37">Nave hiyo othene nári m’mwacheyani nári atchu masana meli ni makhumi mathanu na meli owapula athanu na mmoha.</verse>
				<verse number="38">Nave yávonnaya, yámveiha mwacheya, emuriha tirigu m’maka.</verse>
				<verse number="39">Nave vashile’vo heyásuwenle elapo ela; nyenya yáhona vavo vári eheri yeháva; wiwo yánakhwela khwino wáriki oweryeye, omwechiha’wo mwacheya.</verse>
				<verse number="40">Nave yárihalaya ankora yáháhiya m’maka, etaphula’tho mikoi yeyo yámanke yawokolelano; nave yáwelihalaya evela yamuhólo, yánavéla oya wihávani.</verse>
				<verse number="41">Nyenya yáphiyalaya va nipuroni vawopana machumusha meli, yámwakiha’vo mwacheya; nave muhólo mwaya mwáhithipela, mukhala mohisuseya, nyenya makupa óchuli wáphweya’wo ni ikuru sa machumusha.</verse>
				<verse number="42">Nave ovanéla wa asurutato wári wawi yiphe mikhole, wi eni yeremwákha, ni otchawa.</verse>
				<verse number="43">Nyenya kenturiyo, ákhwenliye omvulusha Paulo, áháhíha wi ehereru yeyo yávanenlaya; alamulela wi yawo enawerya wákha epacherye wivonya m’maka, ephiye va mokoni;</verse>
				<verse number="44">nave akinako aya’wo, akina va mapawani, ni akina va sikina sa m’mwacheyani. Nave wáhihihá wi othene yávuluwela va mokoni.</verse>
			</chapter>
			<chapter number="28">
				<verse number="1">Nave nivuluwale, vavo násuwela wi evilivili’la yériwa Melita.</verse>
				<verse number="2">Nave anawothe ala yánerela sepewe sohereya vakina vothe vene’vo; vawi yáhisela moro, enákhela othene hi, ntakhara a epula yárupa eyo, nave ntakhara a nakhutu.</verse>
				<verse number="3">Nyenya Paulo ákhumpiye mwanivisi a ikhuni, íyathi va moroni, enowa yákhuma, ntakhara a oviha iwo, ephara ntata nawe.</verse>
				<verse number="4">Nyenya anawothe ala yónnaya enama eyo erikimkhurupa va ntatani nawe, yálocha mukina ni mukhwawe, Eparipari tchiri mutchu’la mulipa‐wipha, nari avuluwale m’maka, ekhaikhai henamwemyererya wi akhale mukumi.</verse>
				<verse number="5">Nyenya átathela enama eyo va moroni, nave hónne wichela.</verse>
				<verse number="6">Nyenya yánéra wi onípa, nari onúwa akhwa vavo; nyenya yáwehenryaya elukuluku nto, yona wi heyámvoreiye, yáriye, Ti Muluku.</verse>
				<verse number="7">Nyenya vakhiviru vavo vári imacha, mwanene ti mutokwene evilivili’yo, nsina nawe Popliyo; yowo ánakhenle, anihayiha mwepewe mahiku mararu.</verse>
				<verse number="8">Nave wáhihihá wi atithinnya a Popliyo yámkona awicheliwa erecha ya mwíli ni nlapo. Wa yola Paulo ávolowa, avekela, íyathi mata va yowo, ampenusha.</verse>
				<verse number="9">Nave yéreiye ela, akina’tho a mwivilivilini, yawo yárino irecha, yárwa, epenushiwa;</verse>
				<verse number="10">yawo’tho tiyáne?-?renle mahala matokotoko; nave náchimulahu yáninnya hiho sán’thowa.</verse>
				<verse number="11">Nave ekhwile mieri miraru návira m’mwacheyani ó Alesandriya, áharupasa mahiku a nakhutu wivilivili iwo, eneneryo awe, Anamwane a maphapo.</verse>
				<verse number="12">Nave nálapuwenlahu o Surakusa, nárupasa’wo mahiku mararu.</verse>
				<verse number="13">Nave nichimunle’vo náhotowela niphiya o Regio; nave nivinre nihiku nimoha yápacherya etcheku ya murupi, nave omelo aya náphiya o Potiyolo;</verse>
				<verse number="14">vavo náhopana’vo ni anna, yawo yánákhenle nikhalano mahiku mathanu na meli; nave vawihihá náphiya o Roma.</verse>
				<verse number="15">Orwela wiwo anna’wo, yíwalaya sa hiyo, yárwa wopana ni hiyo o Ntchachoni na Apiyo ni o Ipa sa Alecho raru; nave Paulo áwonniye, ámuthamala Muluku, amaka murima.</verse>
				<verse number="16">Nave návolowilahu m’Roma, Paulo áhemyereryiwa akhaleke va mekhiye ni musurutato ómulipelela.</verse>
				<verse number="17">Nave wári, evinre mahiku mararu, áwitchana atokwene a aYuda wi ethukumane; nave yáthukumannaya, álochano, Nyuwo, alopwana, anna, nari kihénre etchu yawapahula atchu, nari ikano sa makholo, yákiveléla ómakiwene o Yerusalemu m’matani mwa aRoma:</verse>
				<verse number="18">yawo ekikohilekohile miyo yánahawela okitaphula, ntakhara hevákhanle’vo nthowa nokiphela.</verse>
				<verse number="19">Nyenya aYuda yákhonchaya, káhathunyeryiwa okhumelela wa Kaisara; tahi olocha wi kákhalano etchu yohelela nloko naka.</verse>
				<verse number="20">Ntakhara a ela nto káhovekani mukóne ni olocha ni miyo; vawi ntakhara a yoweheryerya ya Israyeli kimakiwelaka ni onyoro ola.</verse>
				<verse number="21">Nave yálochano, Hiyo henákhenle ikarata olocha sa weyo orwela o Yudeya, nari hárúleru wenno mukina a anna ni on’léla nari wuluma etchu yonanara ya weyo.</verse>
				<verse number="22">Nyenya ninnakhwela wiwa on’léle onupuwelela sheni; vawi sa omwaryeya wu, ninnasuwela wi ennahelela vothe vene’vo.</verse>
				<verse number="23">Nave yámpakenlaya nihiku, yárwa o’mpa wawe atchu anchipale; yawo táthorihenryiye, ni werela namona omwene wa Muluku, ni waleketcha sa Yesu, sorwela m’malamulo a Mose ni mwa alipa‐miririmo, opacherya woshishelo ophiyerya oshekuwa.</verse>
				<verse number="24">Nave akina yáhiwelela solochiwa iho, nyenya akina hayíwelenle.</verse>
				<verse number="25">Nyenya ntakhara hayémyereryanne, yávinya’vo, alonche Paulo nsu nimoha, wi, Munepa Wawéla túlummiye morera mwa Yesaya mulipa‐miririmo’wo wa makholo anyu, ni wi.</verse>
				<verse number="26">Hawe wa atchu ala, waloche, Ni wiwa munarwa‐mwiwa, nave hamurwa‐musuwelasharu nari; Nave ovarerya munarwa‐m’varerya, nyenya óhonaru nari;</verse>
				<verse number="27">Ntakhara murima wa atchu ala wohipa tchiri, Ni owaruni waya wovela’wo wiwa, Nave mitho aya yárupiha; Wi eni yone ni mitho, Eni yiwe ni maru, Eni erórashe ni murima, Eni etcharuwe, Nave Miyo kini kapenushe.</verse>
				<verse number="30">Nave ákhala miyakha mili milikene mu’mpa awe yopoleya,</verse>
				<verse number="31">awákhela othene yámphiyerya, ni olaleyerya omwene wa Muluku, ni ohusiha sa Apwiya Yesu Kristu ni onyesererya wothe wene, mutchu ahina?-?muhíharu.</verse>
			</chapter>
		</book>
		<book number="45">
			<chapter number="1">
				<verse number="1">Paulo, kapuro a Yesu Kristu, murummwa awitchaniwa, óthanliwa olokoha Mitchaka Yaphama ya Muluku,</verse>
				<verse number="2">yeyo Yowo alakanniye khalai ni masu a alipa‐miririmo awe mu sorepiwa sawéla,</verse>
				<verse number="3">solokoha sa Mwana’we, yowo áyariwe, a epyo ya Davide, ntoko mwa mwíli.</verse>
				<verse number="4">Yowo ákilathihiwe ni ikuru wi ti Mwana a Muluku ntoko mwa Munepa wa wéla, ni ovinya wa okhwa; ti Yesu Kristu Apwiyahu;</verse>
				<verse number="5">Yowo hiyo nákhanlahuno ikharari ni orummwa, wi yiwelele nroromelo atchu a maloko othene, ntakhara a nsina nawe;</verse>
				<verse number="6">mwa yawo nyuwo timurianyu’mo, awitchaniwa a Yesu Kristu;</verse>
				<verse number="7">wa othene ó Roma, ósiveliwa a Muluku, awitchaniwa wi ekhale awéla murima: Ikharari sikhale ni nyuwo ni murechele wa wa Muluku Atithihu, ni Apwiya Yesu Kristu.</verse>
				<verse number="8">Vopacherya, kinnathamala Muluku aka mwa Yesu Kristu ntakhara a nyuwo othene, ntakhara wi ovuwa wa nroromelo nanyu wohiweya velaponi yothene ya vathi.</verse>
				<verse number="9">Vawi Muluku ti namona aka, yowo kinamurumélaka m’munepani mwaka, m’Mitchaka Yaphama ya Mwana’we, wi mohihiyererya kinnawupuwelani nyuwo,</verse>
				<verse number="10">ni oveka mahiku othene m’mavekelo aka, khwino waweryeyaka hihano ni okhwela wa Muluku, kóne mukwaha waphama, worwa wa nyuwo.</verse>
				<verse number="11">Ntakhara kókhala minkhela yawonana ni nyuwo, wi kahoka?-?weleni yamahala ekina ya munepa, wi nyuwo mukilatheye;</verse>
				<verse number="12">ti wi, miyo kahitheyihiwe vamoha ni nyuwo, mwa nroromelo na hiyo ópíli, nawinyu n’náka.</verse>
				<verse number="13">Nave nkinakhwela wi nyuwo, anna, munarwa‐mukhala óhisuwela, wi wili wili kámulocha ni murima wi kahirwe wa nyuwo, nyenya kóhíhiwa ophiyerya olelo, kahone sawima sikina mwa nyuwo’tho, ntoko mwa amalapo akina.</verse>
				<verse number="14">Miyo ka mulipa‐opoleya a aHelene ni a amalapo, a alipa‐miruku ni alipa‐olosowa.</verse>
				<verse number="15">Hiha, ntoko kiniriaka kiwerye miyo, kinnakhwela olaleyerya Mitchaka Yaphama wa nyuwo’tho ó Roma.</verse>
				<verse number="16">Vawi Mitchaka Yaphama henakúliha muru; vawi eri ikuru sa Muluku sawavulusha atchu othene óroromela; opacherya mYuda, navetho mHelene.</verse>
				<verse number="17">Vawi mummo mohonihiwa ekhaikhai ya Muluku yorwela o nroromeloni: ntoko orempwaya, Nyenya mutchu ékhaikhai anarwa‐akhala mukumi ni nroromelo.</verse>
				<verse number="18">Vawi esara ya Muluku, yorwela wirimu, ennoneya va ohithamala wothe wene ni ohikhala ekhaikhai wa atchu, yawo enatchichérya vathi ekhaikhai múhikhala waya ékhaikhai;</verse>
				<verse number="19">ntakhara yosuwela ya Muluku yohoneya mpuwa mwaya; vawi Muluku áwoniherya yawo.</verse>
				<verse number="20">Vawi, opachushiwa wopachushiwa elapo ya vathi sohóneya phama sóhóneya saya, ti ikuru saya sohikutchuwa ni Omuluku awe; ntakhara sisuwanyeiye ni itchu sopachushiwa, wi yawo ehirwe‐ekhaleno masu óhuchukula;</verse>
				<verse number="21">ntakhara wi, nari yámusuwenlaya Muluku, heyámwerenle nchichimiho nomphwanelela Muluku, nave heyámuthamanle; nyenya yári atheru mu sawupuwelela saya, nave murima aya wohisuwela wárípa.</verse>
				<verse number="22">Volocha wi ari amiruku, yálosowa;</verse>
				<verse number="23">etatusha nchichimiho na Muluku óhipahuwa, ephwaniherya ni yophwaniherya ya mutchu yowo onapahuwa, ni ya ipalame, ni ya inama sawéchécha, ni sawápasa.</verse>
				<verse number="24">Ntakhara awe Muluku áháveléla yawo wa sotchunatchuna sa mirima’ya, wa sotakhala, onyemulihana míli aya mukina ni mukhwawe;</verse>
				<verse number="25">yawo yátatusha ekhaikhai ya Muluku okhala yawótha, ethamalela, eruméla yopachushiwa, ni omuhiya Mulipa‐opachusha owo, ti óchichimiheya mahiku óhikutchuwa. Amen.</verse>
				<verse number="26">Ntakhara a ela Muluku áháveléla yawo wa sotchunatchuna sawúliha muru: vawi nari athiana aya yátatusha merelo aya óyariwano ekhale merelo óhilikana ni óyariwano awo:</verse>
				<verse number="27">nave emohamohatho alopwana yáhiya merelo óyariwano a athiana, eviherihana ni yotchunatchuna aya mukina ni mukhwawe, alopwanaru yáhérelana sawúliha muru, nave yáhákhela mwa yawo mekhaya yamahala yophwanela otcheka waya.</verse>
				<verse number="28">Nave ntoko yawo yákhonchaya okhalano Muluku m’miruku aya, Muluku áháveléla o murima wawochéleya, yereke itchu sohiphwanelela;</verse>
				<verse number="29">yásareya sohikhala sekhaikhai sothe sene, onanara, okhalela nrima, nlala, osareya nrima, wipha, owana, owoka, wíchana;</verse>
				<verse number="30">orériha mwaha, awapa, omwicha Muluku, elomwe, awóséla, awithamalela, ópacherya sonanara, óhiwelela atokwene aya,</verse>
				<verse number="31">óhikhala miruku, óhikhapelela malakano, óhikhalano osivela woyariwano, óhimoriwa ikharari;</verse>
				<verse number="32">yawo nari esuwelaka othoriha wawe wa Muluku, wi yawo enera sawihiha enaphwanela okhwa, ennerano yawo mekhaya, nave ennemyereryana ni yawo enerano.</verse>
			</chapter>
			<chapter number="2">
				<verse number="1">Ntakhara awe hiwanono masu óhuchukula, mutchu we, yowe phyakala onathoriha; vawi vava onamuthorihá mukina, vavá onníványa weyo mekhá, vawi yowe onathoriha we onera hiho.</verse>
				<verse number="2">Nave ninnasuwela wi othoriha wa Muluku ori weparipari wa yawo enera sawihiha.</verse>
				<verse number="3">Nave onanyiherya, mutchu we, yowe onathoriha yawo enera sawihiha, nave onneratho weyo mwanene, wi onarwa‐ovuluwa va mulachuni wa Muluku?</verse>
				<verse number="4">Akhweya onnavevula olimela wa epewe awe, ni oleva ni ovilela wawe, ohinasuwela wi epewe ya Muluku enokókiha wi otcharuwe?</verse>
				<verse number="5">Nyenya yophwanaphwana ni wúma wá, ni murima wohitcharuwa, onithu?-?kumanyerya mekhá esara va nihiku nesara n’nawupulula othoriha wekhaikhai wa Muluku;</verse>
				<verse number="6">yowo anakokiherye atchu othene wophwanelelana ni miteko awe;</verse>
				<verse number="7">wa yawo, enakhwelakhwela nchichimiho ni mahala ni ohipahuwa, vovilela va miteko yaphama, anarwa‐akokiherya okumi wohimala;</verse>
				<verse number="8">nyenya wa yawo ari amarápwa, ni óhiwelela eparipari, nyenya eniwelela yohikhala ekhaikhai, anarwa‐akokiherya esara ni oshimwa,</verse>
				<verse number="9">masóso ni wichela wa murima, wa atchu akumi othene awera sonanara, opacherya mYuda, nyenyatho mHelene;</verse>
				<verse number="10">nyenya nchichimiho ni mahala ni murechele wa atchu othene yawo enera saphama opacherya mYuda, navetho mHelene;</verse>
				<verse number="11">vawi Muluku hánono nthalu.</verse>
				<verse number="12">Vawi othene yawo yátchenke ehikhanleno nlamulo enarwa‐epahuliwa vohikhala nlamulo; nave othene yawo yátchenke esuwelaka nlamulo enarwa‐ethorihiwa ni nlamulo;</verse>
				<verse number="13">ntakhara awiwasha nlamulo henakhala ékhaikhai va mithoni va Muluku, nyenya awera nlamulo enarwa‐yeriwa ékhaikhai.</verse>
				<verse number="14">Vawi ntoko amalapo yawo ehinakhalano nlamulo, ennera mwa mekhaya sa nlamulo, yawo nari ehikhanleno nlamulo, enníkhalela mekhaya ntoko nlamulo;</verse>
				<verse number="15">vawi yawo ennoniha muteko wa nlamulo nlo worempwa m’mirima mwaya, nave oléla‐wa‐murima waya onnerelatho namona vamoha ni yawo, nave sawupuwelela saya mukina ni mukhwawe ennahelelana nari ennarunelana;</verse>
				<verse number="16">nihiku nenlo Muluku aniriye athorihe ni Yesu Kristu sawíphini sa atchu, ntoko mwa Mitchaka aka Yaphama.</verse>
				<verse number="17">Nyenya weyo oneriwa mYuda, witikitherya va nlamulo, onichochopela va Muluku,</verse>
				<verse number="18">onasuwela okhala wawe, onemyererya itchu sopwaha; ohusihiwe m’malamulo,</verse>
				<verse number="19">olipiherya m’murima wi weyo mekhá wa muhóli a alipa‐evási, onyari wa yawo enakhala mwíphini,</verse>
				<verse number="20">awathoriherya yawo ehikhanle miruku, muhusiha a asanamwane, ókhala m’malamulo ni woneya wa miruku ni wa eparipari;</verse>
				<verse number="21">yowe nto onahusiha mukina, honihusiha mwanene? Yowe onalaleyerya wi mutchu ahíye, onníya weyo mwanene?</verse>
				<verse number="22">Yowe onalocha wi mutchu ahiraruwe, onnararuwa weyo mwanene? Yowe onichanano sophwaniherya, onnahuhula sa’mpa sa sophwaniherya?</verse>
				<verse number="23">Yowe onithamalasha va malamulo, onnamwerela Muluku opwalu ni otcheka wá m’malamulo?</verse>
				<verse number="24">Ntakhara nsina na Muluku ninnereliwa opwalu ntakhara a nyenyu, véri va amalapo, ntoko orempwaya.</verse>
				<verse number="25">Vawi tchiriene othikiliwa ti waphama, onerá nlamulo; nyenya wári ótchekela nlamulo, othikiliwa wá wothatuwa okhala ohithikiliwa.</verse>
				<verse number="26">Ntakhara awe mulipa‐othikiliwa akhapelela sawiyathiwa sa nlamulo, ohithikiliwa wawe horwa‐weriwa ntoko othikiliwa?</verse>
				<verse number="27">Nave ohithikiliwa wiwo ori woyariwano, wakhwanela nlamulo, horwa‐wovanya weyo, yowe orinono sorempwa ni othikiliwa wene, onatchekelá nlamulo?</verse>
				<verse number="28">Ntakhara hari mYuda yowo anakhala awihiha va mithoni, nari hori othikiliwa yowo ori wawihiha va mithoni, m’mwílini’mmo;</verse>
				<verse number="29">nyenya mYuda tanakhala awihiha m’murima; nave othikiliwa ori wa murima, m’munepani, tahi m’sorempwa hoe; othamala waya honarwela wa atchu, nyenya wa Muluku.</verse>
			</chapter>
			<chapter number="3">
				<verse number="1">Nave vawihihá mYuda anapwaha ni sheni? Akhweya othikiliwa onaphuchula sheni?</verse>
				<verse number="2">Sinchipale mothe mwene: yopacherya, wi masu a Muluku yáveléliwa wa yawo.</verse>
				<verse number="3">Nki hai akina yahiroromenle? Ohiroromela waya onera etheru nroromelo na Muluku?</verse>
				<verse number="4">Muhereno hihá hoe. Nyenya Muluku akhale éparipari, nave atchu othene ekhale awotha; ntoko orempwaya, Wi nyuwo muni mweriwe ékhaikhai mulocha mwanyu, Nave wi murushihe munathorihiwanyu.</verse>
				<verse number="5">Nyenya khwino yohikhala ekhaikhai ahu yáchichimihaka ekhaikhai ya Muluku, n’ni nere sheni hiyo? Mano Muluku hari ékhaikhai yowo anarúha esara? (kinalocha ntoko mutchu onalocheliye).</verse>
				<verse number="6">Muhereno hihá hoe. Khwino tihihá, Muluku othoriha elapo ya vathi ani arwe ere hai?</verse>
				<verse number="7">Vawi eparipari ya Muluku enachérerya nchichimiho nawe ntakhara a wotha waka, nki miyotho kinathorihiwa hai ntoko ótcheka?</verse>
				<verse number="8">Nave n’nahiyerya sheni olocha, Nere sonanara wi saphama sirwe (ntokotho akina enanotheryaya ni wi ninnalocha)? Olakiwa wa yawo ori wekhaikhai.</verse>
				<verse number="9">Nave sheni nto? Mano hiyo ninnapwaha? Hoe tchiri; ntakhara náháhelela khalai aYuda ni aHelene ene, wi othene ala áphariwa ti otcheka;</verse>
				<verse number="10">ntoko orempwaya, Havovo mmoha ékhaikhai, ahe havovo mmoha;</verse>
				<verse number="11">Havovo mmoha ósuwelasha, Havovo mmoha ómwalikhela Muluku;</verse>
				<verse number="12">Othene ala áhapuwa, vamoha ákhala atheru; Havovo mmoha awera saphama, ahe, havovo mmoha tchiri.</verse>
				<verse number="13">Mu mmilo mwaya muri nihiye nawi kwekwere; Ni nlumi naya ennawoka; Eshenya ya namarawe eri vathi va minuphi aya;</verse>
				<verse number="14">Mwano mwaya munasareya sawulumela ni sowáwa;</verse>
				<verse number="15">Mecho aya ennúpuwa ochonyiha nikhami;</verse>
				<verse number="16">Opahula ni oháwa ori m’phironi mwaya;</verse>
				<verse number="17">Nave ephiro ya murechele henasuwela;</verse>
				<verse number="18">Omova Muluku hiwavovo va mithoni vaya.</verse>
				<verse number="19">Nave ninnasuwela wi itchu sothe sene malamulo enalochaya ennuluma wa yawo erinono malamulo; wi va’wanoni vothe vene vomakiwa, nave elapo yothene ya vathi eványiwe ti Muluku;</verse>
				<verse number="20">ntakhara wi va mithoni vawe havovo mutchu ani arwe‐eriwe ékhaikhai ni miteko ya malamulo.</verse>
				<verse number="21">Nyenya hihano ekhaikhai ya Muluku yohoneya yohikhalano nlamulo, malamulo ni alipa‐miririmo ennerela yela namona;</verse>
				<verse number="22">ti ekhaikhai ya Muluku yeyo enarwela mwa nroromelo na va Yesu Kristu wa yawo othene enaroromela; ntakhara hivavovo ohiyana;</verse>
				<verse number="23">ntakhara othene yátcheka, eyeléla va nchichimiho na Muluku;</verse>
				<verse number="24">nave eneriwa ékhaikhai siyo ene, ni ikharari sawe, mu wopola wa mwa Kristu Yesu;</verse>
				<verse number="25">Yowo Muluku ámwiyanthiye vokokoleya akhale yawakiherya mwa nroromelo na mu nikhamini mwawe, wi ónihe ekhaikhai awe, ntakhara Muluku múleva wawe áleva sotcheka hiho seriwe khalaisha;</verse>
				<verse number="26">wi ónihe ekhaikhai awe m’mahiku yala; wi Yowo akhale ékhaikhai, ni omwera ékhaikhai yowo anamuroromela Yesu.</verse>
				<verse number="27">Vavo withamala ori wowi? Wóhíhiwa. Ni nlamulo tani? Na miteko khwino? Hoe; nyenya ni nlamulo na nroromelo.</verse>
				<verse number="28">Vawi n’namwera mutchu ékhaikhai ntakhara a nroromelo, vahikhanle’vo miteko ya nlamulo.</verse>
				<verse number="29">Akhweya Muluku ta Yudaru? Tahi awaya a amalapotho? Ai; a amalapotho.</verse>
				<verse number="30">Khwino ti Muluku mmoha, yowo ani arwe‐awere a othikiliwa ékhaikhai ni nroromelo, ni óthikiliwa mwa nroromelo.</verse>
				<verse number="31">Vawera hiha nto n’nera wi nlamulo ti etheru mwa nroromelo? Muhereno hihá hoe; nyenya n’nakilathiha nlamulo.</verse>
			</chapter>
			<chapter number="4">
				<verse number="1">Nave nto n’narwa‐n’locha wi Abrahamu, nikholo nahu ntoko mwa mwíli, ákhenle sheni?</verse>
				<verse number="2">Vawi khwino Abrahamu áhériwa ékhaikhai ntakhara a miteko, yowo annakhalano yawithamalano; nyenya wawerano wa Muluku hoe.</verse>
				<verse number="3">Vawi yorepa eni sheni? Nave Abrahamu ámuroromela Muluku, nave yáhálakhanyeryiwa wa yowo ekhaikhai.</verse>
				<verse number="4">Nave wa yowo anaphara muteko, yamahala henalakhanyeryiwa ya ikharari nyenya yopoleyiwa.</verse>
				<verse number="5">Nyenya wa yowo ahinera, nyenya anaroromela Yowo anawéra óhithamala wi ntoko ékhaikhai, nroromelo nawe ninnalakhanyeryiwa ekhaikhai.</verse>
				<verse number="6">Ntokotho Davide álonchiye sa oréla wawe wa mutchu, yowo Muluku anamwalakhanyeryiye ekhaikhai yohikhalano miteko,</verse>
				<verse number="7">ni wi, Óréla yawo enakhurumuweliwa ohileleya waya, Súhéliwa sotcheka saya,</verse>
				<verse number="8">Óréla mutchu yowo Muluku ahinamwalakhanyeryiye sotcheka.</verse>
				<verse number="9">Oréla wowu nto ori wa óthikiliwa, nari wa óhithikiliwa ene? Ntakhara nni, Nroromelo nawe náhálakhanyeryiwa wa Abrahamu ekhaikhai.</verse>
				<verse number="10">Nálakhanyeryiwe hai nto? Yowo áriye óthikiliwa nari óhithikiliwa? Tahi óthikiliwa hoe, nyenya óhithikiliwa;</verse>
				<verse number="11">nave yowo áhákhela eneneryo ya othikiliwa, ti yochichimiherya ekhaikhai ya nroromelo, nenlo áriyeno ahákuvale othikiliwa; wi wawihihá yowo akhale nikholo na othene yawo enaroromela, nari ehithikiliwe, wi ekhaikhai yálakhanyeryiwe wa yawotho;</verse>
				<verse number="12">navetho nikholo na othikiliwa wa yawo ehiri a othikiliwaru, nyenya wa yawo enatchara mechelo ya nroromelo nle na nikholo nahu Abrahamu, nenlo áriyeno ahákuvale othikiliwa.</verse>
				<verse number="13">Vawi nlakano nawi yowo anarwa‐akhala mukelampa a elapo ya vathi henávahiwe wa Abrahamu ni wa epyo awe mwa nlamulo, nyenya mwa ekhaikhai ya nroromelo.</verse>
				<verse number="14">Vawi khwino yawo a nlamulo yákhala mikelampa, vavo nroromelo noheriwa etheru, nave nlakano niheriwa etheru ene;</verse>
				<verse number="15">vawi nlamulo n’nerela esara; nyenya nlamulo nihikhanlaya’vo, vavotho hivavovo otcheka.</verse>
				<verse number="16">Ntakhara awe ekhaikhai enarwela mu nroromelo, wi ekhale ntoko mwa ikharari; wi nlakano nikhale nokilatheya wa ipyo sothene; tahi wa yawo a malamuloru, nyenya wa yawotho a nroromelo na Abrahamu: ti nikholo na hiyo othene; ntoko orempwaya:</verse>
				<verse number="17">Káhokilathiha weyo nikholo na maloko manchipale a atchu va mithoni va Muluku Yowo ámuroromenliye, yowo anavaha alipa‐okhwa okumi, ni witchana itchu hiho sihikhanle, wi ntoko sókhala.</verse>
				<verse number="18">Yowo ároromenle awehererya sohiwehereryiwa, wi yowo ahikhale nikholo na maloko manchiene a atchu, ntoko mwa yolochiwa ela, Epyoá enarwa‐ekhala yawihiha.</verse>
				<verse number="19">Nave yowo aháchetcheiye mu nroromelo háthokoronrye mwíli awe, ti wi ntoko wókhwene vavo, (ákhanliye ntoko a miyakha makhumi khumi), nave m’mirimani mwa Sara mwáhapahuwatho;</verse>
				<verse number="20">nave vowehererya nlakano na Muluku háchikinyeiya ntakhara a ohiroromela, nyenya álipiherya mu nroromelo, amvaha Muluku nchichimiho,</verse>
				<verse number="21">atikitheryeyatho m’murimani wi, yeyo Yowo álakanniye, ákhalanotho ikuru sawerano.</verse>
				<verse number="22">Ntakhara awe ela yáhálakhanyiwa wa yowo ekhaikhai.</verse>
				<verse number="23">Nave ela heyárempwe ntakhara a yoworu pothe, wi yálakhanyeryiwe wa yowo;</verse>
				<verse number="24">nyenya ntakhara a hiyotho, wa hiyo yehu eniriaya yálakhanyeryiwe, wa hiyo yehu n’namuroromela Yowo ámvíhale wukhwani Yesu Apwiyahu,</verse>
				<verse number="25">Yowo áveléliwe ntakhara a sotcheka sahu, avíhiwa ntakhara onéra hiyo ékhaikhai.</verse>
			</chapter>
			<chapter number="5">
				<verse number="1">Vano nto wi niheriwe ékhaikhai ni nroromelo, n’nakhala ni murechele ni Muluku mwa Apwiyahu Yesu Kristu;</verse>
				<verse number="2">yowo hiyo n’naweryahu ovolowano ni nroromelo mwikharari iha mummo n’nemelahu’mo; nave ninnahakalala muwehererya wa nchichimiho na Muluku.</verse>
				<verse number="3">Nave tahi yawihiháru, nyenyatho ninnahakalalela m’masóso; n’suwelaka hiyo wi masoso enneriha ovilela;</verse>
				<verse number="4">ni ovilela onneriha okhovelela; ni okhovelela onneriha owehererya:</verse>
				<verse number="5">nave owehererya honúliha muru; ntakhara osivela wa Muluku wámineliwa m’mirimani mwahu mwa Munepa Wawéla, yowo ovahiwe wa hiyo.</verse>
				<verse number="6">Ntakhara níkhalenlahu okhala wokhala óchétcheya, va mahiku aya Kristu áhakhwela óhithamala.</verse>
				<verse number="7">Ntakhara ni wukhuwa mutchu anamukhwela mukina ékhaikhai; ntakhara akhweya mukina anúmiha murima omukhwela mutchu aphama.</verse>
				<verse number="8">Nyenya Muluku annan’chichimiheryela hiyo osivela wawe wa mwanene mekhiye mummo, wi vokhala hiyo okhala wokhala ótcheka Kristu ánikhwela hiyo.</verse>
				<verse number="9">Nave vano neriwahu ékhaikhai n’nikhami nawe, tchiriene n’narwa‐nivuluwa oshimwa wa Muluku mwa Yowo.</verse>
				<verse number="10">Vawi khwino, hiyo n’riahu amwichani awe, náhátanihiwa ni Muluku vokhwa va Mwanawe, tchiriene ntakhara hiyo nihátanihiwa, n’narwa‐nivuluwa ni okumi awe.</verse>
				<verse number="11">Nave tahi yawihiharu, nyenya hiyo ninnahakalala ni Muluku mwa Apwiyahu Yesu Kristu, yowo nákhenlahuno hihano eyátáno.</verse>
				<verse number="12">Ntakhara awe, ntoko otcheka wávolowilaya mwilaponi ya vathi mwa mutchu mmoha, ni okhwa mwa otcheka; mwawihihá okhwa wáháphiyerya atchu othene, ntakhara wi othene yátcheka.</verse>
				<verse number="13">Vawi ophiyerya mahiku a nlamulo otcheka wári mwilaponi ya vathi; nyenya otcheka honálakhanyeryiwa vahikhanle’vo nlamulo.</verse>
				<verse number="14">Nyenyatho okhwa wálamula opacherya wa Adamu ophiyerya wa Mose, nari va yawotho yahátchenke si otcheka waya wa Adamu, ti yophwaniherya ya mulipa‐orwa owo.</verse>
				<verse number="15">Nyenya yamahala ya siyo henaphwanaphwana ni otcheka. Vawi khwino anchipale awo yákhwa ntakhara a otcheka wa mmoha owo, tchiriene ikharari sa Muluku, ni yamahala ya siyo sórwa ni mutchu mmoha owo Yesu Kristu, sáwáchela atchu anchipale.</verse>
				<verse number="16">Nave yamahala heyárúle ntoko mwa mmoha ótcheka, vawi mulachu tchiri wárwenle wa mutchu mmoha ophiyerya oniványa, nyenya yamahala ya siyo enarwela wa sotcheka sinchipale ophiyerya onéra ékhaikhai.</verse>
				<verse number="17">Vawi khwino, ni otcheka wa mmoha, okhwa wálamulela mwa mmoha owo; tchiriene yawo, awákhela wacha waya wa ikharari ni wa yamahala ya ekhaikhai, enarwa‐elamulela mukumini mwa mmoha, ti Yesu Kristu.</verse>
				<verse number="18">Ntakhara awe, ntoko mwa otcheka omoha oványa wáháphiyerya atchu othene; hihátho mwa ekhaikhaisha emoha ekhaikhai yokumi yáháphiyerya atchu othene.</verse>
				<verse number="19">Vawi ntoko ni ohiwelela wa mutchu mmoha, anchipale yáhériwa ótcheka, hihá ni wiwelela wa mmoha anchipale enarwa‐yeriwa ékhaikhai.</verse>
				<verse number="20">Nave nlamulo návolowa mwawachererya, wi otcheka wáche; nyenya otcheka wánchaya, vavo ikharari sáhácha wopwaha;</verse>
				<verse number="21">wi, ntoko otcheka wálamunlaya mukhwani, hihátho ikharari salamule mwa ekhaikhai, ophiyerya okumi wohimala mwa Yesu Kristu Apwiyahu.</verse>
			</chapter>
			<chapter number="6">
				<verse number="1">Ntakhara awe n’narwa‐nera sheni? N’narwa‐nimwíkhalelaru mu sotcheka wi ikharari sáche?</verse>
				<verse number="2">Muhereno hihá hoe. Hiyo yehu n’ri ókhwa m’sotcheka, n’narwa‐nimwíkhalelaru hai mummo?</verse>
				<verse number="3">Akhweya hamunasuwela wi hiyo othene nábatisiwe mwa Kristu Yesu, nábatisiwe mukhwa wawe?</verse>
				<verse number="4">Ntakhara awe návithiwa mu nihiyeni vamoha ni Yowo mwa obatiso ovolowa mukhwani; wi ntoko Kristu ávíhiwiye wukhwani mu nchichimiho na Atithi, hihá hiyotho nécheke mukumini wahihano.</verse>
				<verse number="5">Vawi khwino hiyo nákhala óluchelelihiwa ni Yowo mu yophwaniherya ya okhwa wawe, wawihihátho n’narwa‐nikhala mu yophwaniherya ya okhwa wawe;</verse>
				<verse number="6">vosuwela ela, wi omutchu ahu wakhalai wáthomeyiwa vamoha ni Yowo, wi mwíli owo wa sotcheka wapahuwe, wi hiyo nihikhaletho akapuro a sotcheka;</verse>
				<verse number="7">vawi yowo ákhwile átaphuliwa wa sotcheka.</verse>
				<verse number="8">Nyenya hiyo nákhwile ni Kristu, ninnaroromela wi n’narwa‐nikhalatho akumi ni Yowo;</verse>
				<verse number="9">vosuwela wi Kristu ávíhiwa wa okhwa, harwa‐akhwatho; okhwa honamulamulelatho Yowo.</verse>
				<verse number="10">Vawi vokhwa Yowo, akhwile wa sotcheka omoha; nave okhanliye mukumi, onakhala mukumi wa Muluku.</verse>
				<verse number="11">Hihá nyuwotho mwísálakhanyerye nyuwo mekhinyu ókhwene wa sotcheka, nyenya akumi wa Muluku mwa Kristu Yesu.</verse>
				<verse number="12">Ntakhara awe muhémyeke sotcheka wi silamuleleke m’mwíli anyu wokhwa wiwelela sokhwela saya:</verse>
				<verse number="13">nave muhiveléle sam’mwílini sanyu wa sotcheka, sikhale mavaka a sohikhala ekhaikhai; nyenya mwíveléle nyuwo mekhinyu wa Muluku, ntoko akumi ekhumale mwa okhwa, ni sam’mwílini sanyu wa Muluku sikhale mavaka a ekhaikhai.</verse>
				<verse number="14">Vawi otcheka horwa‐wolamulelani nyuwo; ntakhara hamuri a malamulo nyenya a ikharari.</verse>
				<verse number="15">Nave sheni nto? N’narwa‐n’tcheka ntakhara hanri a malamulo, nyenya a ikharari? Muhereno hihá hoe.</verse>
				<verse number="16">Hamunasuwela wi wa yawo munivelélanyu anene mekhinyu okhala akapuro awe omwiwelela yowo, munnakhalaru akapuro awe a yowo munamwiwelelanyu; akhweya a sotcheka oya wukhwani, akhweya awiwelela oya wikhaikhai?</verse>
				<verse number="17">Nyenya Muluku athamaliwe, wi nari mwárianyu akapuro a sotcheka, vano mohiwelela ni murima makhalelo ale a ohusiha wiwo mwannyiwanyu iwo;</verse>
				<verse number="18">nave mwátaphuliwanyu wa sotcheka, mwákhala akapuro a ekhaikhai.</verse>
				<verse number="19">Kinuluma malochelo a atchu, ntakhara a ochétcheya wa mwíli anyu; vawi ntoko nyuwo mwávelénlanyu sam’mwílini sanyu sikhale akapuro a yotakhala ni ohiléleya wi sére sohiléleya, ahe wawihihá hihano velélani sam’mwílini sanyu sikhale akapuro a ekhaikhai wi sére yawéla.</verse>
				<verse number="20">Vawi mwárianyu akapuro a sotcheka, mwári óhiruméla ekhaikhai.</verse>
				<verse number="21">Nave mwárino sawima sawihai mahiku yale, mu itchu hiho munúliwanyuno muru hihano?</verse>
				<verse number="22">Vawi makutchuwelo a itchu iha ti okhwa. Nyenya hihano, mwátaphuliwanyu wukhwani, ni okhala akapuro a Muluku, mokhalano yawimanyu yophiyerya yawéla, ni makutchuwelo aya okumi wohimala.</verse>
				<verse number="23">Vawi yamahala aya ya otcheka ti okhwa; nyenya yamahala yasiyo ya Muluku ti okumi wohimala wa mwa Kristu Yesu Apwiyahu.</verse>
			</chapter>
			<chapter number="7">
				<verse number="1">Manki hamunasuwela, anna, vawi kinuluma ni atchu ósuwela malamulo, wi malamulo awo emulamulele mutchu mahiku othene yowo onakhaliye mukumi?</verse>
				<verse number="2">Vawi muthiana ótheliwa onnamakiwa ni nlamulo wa mulopwana awe mukumi; nyenya mulopwana owo akhwa, yowo onnataphuliwa o nlamulo na mulopwana owo.</verse>
				<verse number="3">Nave ntakhara awe, yowo atheliwa ti mulopwana atheru, iyawe ari mukumi, oneriwa muthiana óraruwa; nyenya mulopwana owo akhwa, yowo onnataphuliwa o nlamulo nla; hihá hanakhala óraruwa, atheliwa ti mulopwana atheru.</verse>
				<verse number="4">Hihá, annaka, nyuwotho mwáhériwa ókhwa o nlamulo ni mwíli wa Kristu; wi mwahikhale awawe a mukina, ti yowo ávíhiwe wukhwani, wi hiyo nimwímele Muluku sawima.</verse>
				<verse number="5">Vawi náriahu m’mwílini, minkhela ya sotcheka, hiho sári m’malamulo, sánaphara muteko mu sam’mwílini sahu, wi simmelo okhwa sawima.</verse>
				<verse number="6">Nyenya hihano nátaphuliwa o malamulo, ntakhara nákhwa wa ela yeyo náphariwahuno khalai, wawihihá wi n’ruméle m’munepani wahihano, tahi mu yorempwa yakhalai hoe.</verse>
				<verse number="7">Vavo n’narwa‐n’locha sheni? Malamulo ti otcheka? Muhereno hihá hoe. Nyenya miyo nkakarónre otcheka, nyenya ni malamulo; vawi nkakarónre minkhela nlamulo naháriye, Ohinakhalela nrima;</verse>
				<verse number="8">nyenya otcheka, wáphwannyaya nthowa, wáhériha mpuwa mwaka minkhela sothe sene mwa malamulo; vawi vohikhala nlamulo otcheka ori wokhwéne.</verse>
				<verse number="9">Nave khalai miyo kári mukumi vahikhanle’vo nlamulo; nyenya nlamulo nárúlaya, otcheka wáhihimuwa, nave miyo kákhwa.</verse>
				<verse number="10">Nave nlamulo, nenlo nári novaha okumi, káphwanya nivahaka okhwa.</verse>
				<verse number="11">Vawi otcheka, wáphwannyaya nthowa mwa nlamulo, wákiwoka miyo, ni okiphano.</verse>
				<verse number="12">Hihá malamulo tawéla, ni othoriha waya ti wawéla, ni wekhaikhai, ni waphama.</verse>
				<verse number="13">Nave vano yaphama ele yákikhalela okhwa? Muhereno hihá hoe. Nyenya otcheka, wi woneye wi ti otcheka, wokérela okhwa mwa yaphama ele; wi otcheka wahikhale wotchekiha tchiri mwa nlamulo.</verse>
				<verse number="14">Vawi ninnasuwela wi malamulo ari a munepa; nyenya miyo ka a mwíli, ótumihiwa kapuro a otcheka.</verse>
				<verse number="15">Vawi yeyo kineráka nkinasuwelano; vawi nkinera yeyo kinakhwelaka, nyenya yeyo kinichanákano, kinerákano.</verse>
				<verse number="16">Nyenya kera yeyo kihinakhwelaka, kinnemyereryanano malamulo wi taphama.</verse>
				<verse number="17">Nave vano tahi yomi kinerano, nyenya otcheka wawikhalelaru okhala wokhala mpuwa mwaka tunerano.</verse>
				<verse number="18">Vawi kinnasuwela wi mpuwa mwaka, ti wi m’mwílini mwaka, hamunakhala’mo etchu yaphama; vawi okhwela kokhalano, nyenya wera yaphama nkinaphwanya.</verse>
				<verse number="19">Vawi yaphama yeyo kinakhwelaka, nkinerano; nyenya yonanara yeyo kihinakhwelaka, yeyo kineráka.</verse>
				<verse number="20">Nyenya kera yeyo kihinakhwelaka, tahi yomitho kinerano, nyenya otcheka wawikhalelaru mpuwa mwaka tunerano.</verse>
				<verse number="21">Nave hihá kinnaphwanya nlamulo nla, wi, kinakhwelaka yaphama, yonanara tikhanlaya.</verse>
				<verse number="22">Vawi ntoko mwa mutchu a mpuwa mwaka, miyo kinnahakalala ni malamulo a Muluku:</verse>
				<verse number="23">nyenya kinnona nlamulo nikina mu sam’mwílini saka, n’rikimwákhulana ni nlamulo na murimaka ni okilapiha okhala kapuro a nlamulo a sam’mwílini saka.</verse>
				<verse number="24">Mutchu óháwa miyo; tani anakakihe m’mwílini mwa okhwa wu? Kinnamuthamala Muluku, mwa Yesu Kristu Apwiyahu.</verse>
				<verse number="25">Nave hihá miyo mekhaka ni muriméne kinnaruméla malamulo a Muluku; nyenya ni mwíli kinnaruméla nlamulo na otcheka.</verse>
			</chapter>
			<chapter number="8">
				<verse number="1">Ntakhara awe vano yawo enakhala mwa Kristu Yesu henaványiwa.</verse>
				<verse number="2">Vawi malamulo a munepa mukumi mwa Kristu Yesu ákitaphula miyo o nlamulo notcheka n’nokhwa.</verse>
				<verse number="3">Vawi yeyo malamulo yaháwenryaya werano, ntakhara yákhulumuwa mwa mwíli, Muluku ámurumiha Mwanawe a Yowo mekhiye mu yophwaniherya ya mwíli wa sotcheka, nave ntakhara a sotcheka, aványa sotcheka m’mwílini;</verse>
				<verse number="4">wi yawiyathiwa aya ya malamulo yakhwánihiwe mwa hiyo, yehu nihinechécha ntoko mwa mwíli, nyenya ntoko mwa munepa.</verse>
				<verse number="5">Vawi yawo ari ntoko mwa mwíli enathokororya itchu sa mwíli; nyenya yawo ari ntoko mwa munepa enathokororya itchu sa munepa:</verse>
				<verse number="6">vawi yothokororya ya mwíli ti okhwa; nyenya yothokororya ya munepa ti okumi ni murechele.</verse>
				<verse number="7">Ntakhara yothokororya ya mwíli ennichana ni Muluku; vawi henalapa o malamulo a Muluku, vawi henawerya wera hihá.</verse>
				<verse number="8">Nave yawo ari m’mwílini hewerya omutheyiha Muluku.</verse>
				<verse number="9">Nyenya nyuwo hamuri m’mwílini hoe, nyenya m’munepani, Munepa wa Muluku ákhalakaru mwa nyuwo. Nyenya mutchu óhikhalano Munepa wa Kristu, hari awawe a Kristu.</verse>
				<verse number="10">Nave Kristu akhala mwa nyuwo, mwíli owo tchiri ori wokhwa ntakhara a sotcheka; nyenya munepa ori mukumi ntakhara a ekhaikhai.</verse>
				<verse number="11">Nyenya khwino Munepa wa Yowo ámvíhale Yesu wukhwani anakhalakaru mwa nyuwo, Yowo ámvíhale Yesu Kristu wukhwani anarwa‐avaha míli anyu yokhwa okumi, mwa Munepa wokhala mwa nyuwo.</verse>
				<verse number="12">Ntakhara awe, anna, hiyo n’ri alipa‐opoleya tahi awaya a mwíli hoe, okhala ni okumi ntoko mwa munepa;</verse>
				<verse number="13">vawi mwakhala ni okumi ntoko mwa mwíli, munarwa‐mukhwa; nyenya ni munepa mwipha sawera saya sa mwíli, munarwa‐mukhala ni okumi.</verse>
				<verse number="14">Vawi othene yawo enahóliwa ti Munepa wa Muluku, yawo ari anamwane a Muluku.</verse>
				<verse number="15">Vawi nyuwo hamwákhenle munepa wokapuro wóvano; nyenya mwáhákhela munepa wokhaliha mwana, yowo n’nakhuwelahuno, wi, Abba, Atithi.</verse>
				<verse number="16">Muneparu annakhalela namona vamoha ni munepahu, wi na anamwane a Muluku;</verse>
				<verse number="17">nave khwino anamwane, vavotho mikelampa; ahe mikelampaya ya Muluku, ni mikelampa mikhwaya ya Kristu; hiyo nónaru masóso vamoha ni Yowo, wi nakheletho nchichimiho vamoha ni Yowo.</verse>
				<verse number="18">Vawi kinera wi sóhósha sa mahiku yala hasinaphwanela ophwaniheryiwa ni nchichimiho nenlo nni n’rwe‐nonihiwe wa hiyo.</verse>
				<verse number="19">Vawi yowehereryasha ya yopachushiwa enaweherya yawupulula ya anamwane a Muluku.</verse>
				<verse number="20">Vawi yopachushiwa eyo yolapihiwa múhísuwela, ehikhwelaka enénáya, nyenya ntakhara a yowo álapihale,</verse>
				<verse number="21">ni owehererya wi yopachushiwa mkhataya enarwa‐etaphuliwa wukapuroni wa eyúche, ni ovolowa onethi wa nchichimiho na anamwane a Muluku.</verse>
				<verse number="22">Vawi ninnasuwela wi sopachushiwa sothe sene sinnipulela, ni ophariwa m’masóso vamoha ophiyerya hihano.</verse>
				<verse number="23">Nave tahi yawihiharu, nyenya hiyo mkhatihu, nokhalano sa mulepulo sa munepa, ahe hiyotho ninnipulela mpuwa mwahu, ni owehererya okhala wahu anamwane, turi, wopoliwa wa mwíli ahu.</verse>
				<verse number="24">Vawi hiyo návulushiwa ni owehererya; nyenya owehererya wiwo ononeya hori owehererya hoe; vawi tani yowo onawehererya yeyo ononiye?</verse>
				<verse number="25">Nyenya náwehereryaka yeyo nihinonahu, vavo ninnalipelela ni ovilela.</verse>
				<verse number="26">Nave mummotho Munepa annakhaviherya ochetcheya wahu; vawi yeyo n’navekahu ntoko yophwanela, hannasuwela; nyenya Munepa mwanene annanivekelela ni sawipulela sohiweryeya olokohiwa;</verse>
				<verse number="27">nave Yowo análikhela m’mirima annasuwela yeyo Munepa onaháwelelaya, ntakhara annavekelela awéla murima ntoko mwa okhwela wa Muluku.</verse>
				<verse number="28">Nave ninnasuwela wi yowo anamusivela Muluku itchu sothe sene sinnakhaviheryana owerela epewe, ti yawo enitchaniwa ntoko mwa ochichimiherya wa murima’we.</verse>
				<verse number="29">Ntakhara wi yawo Yowo ásuwelenliye khuluwi, yala áhálamulelasha ephwaniheryiwe ni yophwaniherya ya Mwana’we, wi Yowo ahiye akhale mwana ópacherya a anneni anchipale;</verse>
				<verse number="30">nave yawo Yowo álamulenliye khuluwi, yawo áwitchanatho: nave yawo áwitchanniye, yawo áweratho ékhaikhai, yawo áhávahatho nchichimiho.</verse>
				<verse number="31">Nave n’ni nere sheni ni itchu iha? Muluku ári ni hiyo, anánihihe tani?</verse>
				<verse number="32">Yowo ahánimanne Mwana’we a Yowo mekhiye, nyenya ámveléla ntakhara a hiyo othene ani ahiyerye sheni onivahatho hiyo itchu sothe sene síyo ene vamoha ni Yowo?</verse>
				<verse number="33">Tani ani ahelele óthanliwa a Muluku? Muluku ti Yowo anawéra ékhaikhai; tani ani áványe?</verse>
				<verse number="34">Kristu Yesu ti yowo ákhwile, ahe tchiriene, ti yowo ávinyale wukhwani, yowo anakhalatho va ntatani nolopwana na Muluku, yowotho ananivekelela hiyo.</verse>
				<verse number="35">Tani anánimwalanye ni osivela wa Kristu? Yóhósha khwino, akhweya weteteya m’murima, akhweya wukhula, akhweya etala, akhweya otháleliwa, akhweya sawopiha, akhweya nlema khwino?</verse>
				<verse number="36">Ntokotho orempwaya, Ntakhara a nyuwo ninniphiwa nihiku nothene; Náhériwa ntoko ipuchepuche sinaháwela wiphiwa.</verse>
				<verse number="37">Nyenya mu sothe sene iha, hiyo ninnalapiharu, mwa yowo án’sivenle.</verse>
				<verse number="38">Vawi koleketcheya murima wi nari okhwa, nari okumi, nari angelo, nari mamwene, nari itchu hiho ikhanle, nari itchu sinorwa, nari ikuru, nari orekama,</verse>
				<verse number="39">nari wisha, nari yopachushiwa ekinaku aya, heweryeru onimwalanya hiyo ni osivela wa Muluku, wiwo ori mwa Kristu Yesu Apwiyahu.</verse>
			</chapter>
			<chapter number="9">
				<verse number="1">Kinalocha separipari m’Kristu, nkinótha hoe, yawupusherya‐aka‐ya‐murima ennerela namona vamoha ni miyo mwa Munepa Wawéla,</verse>
				<verse number="2">wi kókhalano othanana otokotoko ni wichela murima wohihiya.</verse>
				<verse number="3">Vawi nkákhwela wi miyo mekhaka kúlumeliwe okiviha’wo wa Kristu ntakhara a annaka, ti yawo a nloko naka ntoko mwa mwíli;</verse>
				<verse number="4">ti aIsrayeli; ákhalano weriwa anamwane, ni nchichimiho ni malakano, ni ovaha wa malamulo, ni oruméla mu’mpa ya Muluku, ni solakana;</verse>
				<verse number="5">a yawo ari makholo, ni wa yawo ti wárwenle’wo Kristu, ntoko mwa mwíli, ti Muluku ópwaha sothe sene óchichimiheya mahiku othene. Amen.</verse>
				<verse number="6">Nyenya hori wi ntoko masu a Muluku yárimwikhalela mahaléne hoe. Vawi othene órwela wa Israyeli hari Israyeli;</verse>
				<verse number="7">akhweya ntakhara ari epyo ya Abrahamu, othene hari anamwane; nyenya, áriye, Mwa Isake apyoá enarwa‐yitchaniwa.</verse>
				<verse number="8">Ti wi, yawo ari anamwane a mwíli hanakhala anamwane a Muluku hoe; nyenya anamwane a nlakano ennálakhanyeryiwa epyo awe.</verse>
				<verse number="9">Vawi masu a nlakano ti yala, Va mahiku yala kinarwa‐kirwa, Nave Sara anarwa‐akhala ni mwana.</verse>
				<verse number="10">Nave tahi yawihiháru, nyenya Rebekatho, árupanliye ni mmoha, ti nikholo nahu Isake;</verse>
				<verse number="11">vawi anamwane awo ehákuvale oyariwa, nari ehákuvale wera etchu yaphama nari yonanara, wi olakelela wa Muluku ntoko mwa othanla wi okhale, tahi ntakhara a miteko hoe, nyenya ntakhara a mulipa‐witchana owo, hihá wálochiwa wa yowo,</verse>
				<verse number="12">Mutokwene anarwa‐akhala kapuro a mukhani.</verse>
				<verse number="13">Ahe ntoko wárempwaya, Kámusivela Yakobo, nyenya kámwicha Esau.</verse>
				<verse number="14">Nki vano n’ni nere sheni? Mano yákhala’vo yohikhala ekhaikhai ni Muluku? Muhereno hihá hoe.</verse>
				<verse number="15">Vawi álocha ni Mose, Kinarwa‐kimmorela ikharari yowo kinnamorelaka ikharari, Nave kinarwa‐kimuthananela yowo kinamuthan?-?anelaka.</verse>
				<verse number="16">Hiha henarwela wa mutchu yowo anakhwela, nari wa yowo anatchimaka, nyenya wa Muluku yowo anamorela ikharari.</verse>
				<verse number="17">Vawi yorepa enalocha wa Farao, Ntakhara a ela káhóvíha weyo, Wi konihe mwa weyo ikuru saka, Ni wi nsina naka nahiye nivuwihiwe velaponi yothene ya vathi.</verse>
				<verse number="18">Hihá Yowo annamorela ikharari yowo anamukhweliye, nave yowo anamukhweliye annamúmiha murima.</verse>
				<verse number="19">Vavo onarwa‐olocha ni miyo mano, Hai anachenyachenyiyeru?</verse>
				<verse number="20">Vawi tani yowo áhíhale okhwela wawe? Nyenya mutchu we, wáni ómuhuchukulela Muluku masu? Mano etchu yopachushiwa enalocha ni yowo ápachunshe, Hai onakipachushá mwawihihá?</verse>
				<verse number="21">Akhweya mulipa‐awupa miapu hanawerya wera sawawe ni etchaya, wupa ni mvikiri yowo yokusherya emoha ya nchichimiho ni ekina yawúliha muru?</verse>
				<verse number="22">Nave nere sheni khwino Muluku, anakhweliye woniha esara awe, ni osuweliha ikuru sawe, áleva ni oleva winchipale sokusherya sa esara soryeheryeliwa opahuwa?</verse>
				<verse number="23">Wi Yowo asuwelihe nchichimiho nawe ntokotoko va sokusherya sa ikharari, hiho Yowo áryeheryenliye khuluwi o nchichimiho,</verse>
				<verse number="24">ni yehutho Yowo ánitchanniye, tahi a mwa aYudaru, nyenyatho a mwa amalapo?</verse>
				<verse number="25">Ntoko analochiyetho mwa Hosea, Yawo yahári atchu aka, kinarwa‐kiwera atchu aka; Ni yowo ahári ósiveliwa, ósiveliwa.</verse>
				<verse number="26">Nave vanarwa‐vakhala, wi va’puroni vavo válochiwe sa yawo, Ha mwa atchu aka hoe, Vavo yawo enarwa‐yeriwa, anamwane a Muluku mukumi,</verse>
				<verse number="27">Nave Yesaya annakhuwela sa Israyeli, wi, Nari muloko wa anamwane aIsrayeli okhalaka ntoko eháva yónia, awalakhanyeya tini?-?vulushiwe.</verse>
				<verse number="28">Vawi Apwiya anarwa‐erano masu awe velaponi ya vathi, wakutchula mokhuveiha.</verse>
				<verse number="29">Nave ntoko Yesaya álonchiye khalai, Apwiya a miloko ya wirimu ahánihiyenrye hiyo epyo, Nikákhala ntoko Sodoma, nave nikáphwanaphwana ni Gomora.</verse>
				<verse number="30">Ntakhara awe n’ni nere sheni? Wi amalapo yawo yahátchanre ekhaikhai, yáphiyerya ekhaikhai, ti ekhaikhai ya nroromelo;</verse>
				<verse number="31">nyenya Israyeli, atcharaka nlamulo nekhaikhai, háphiyenrye nlamulo nlo.</verse>
				<verse number="32">Ntakhara sheni? Ntakhara wi heyátchanre ni nroromelo, nyenya wi ntoko ni miteko. Yákwachuliwa va nlukuni nokwachula;</verse>
				<verse number="33">ntoko orempwaya, wi, Onani, kinakilathiha m’Ziyoni nluku nokwachula, ni mwala wokhumula; Nave ómuroromela Yowo harwa‐uliwa muru.</verse>
			</chapter>
			<chapter number="10">
				<verse number="1">Anna, okhwelasha wa murimaka n’nivekelo naka nenlo kinavekelelakano wa Muluku, ti nawi, evuluwe.</verse>
				<verse number="2">Vawi kinnawerela yawo namona wi ari ni mvai wa wa Muluku, nyenya tahi ntoko mwa miruku.</verse>
				<verse number="3">Ntakhara vohisuwela ekhaikhai ya Muluku, nave vokhwela okilathiha ekhaikhai ya yawo mekhaya, yawo heyálampe ekhaikhai ya Muluku.</verse>
				<verse number="4">Vawi Kristu ori makutchuwelo a nlamulo oya wikhaikhai wa yawo othene enaroromela.</verse>
				<verse number="5">Vawi Mose órepa, wi mutchu yowo onera ekhaikhai ya mu nlamulo, anarwa‐akhalano mukumi.</verse>
				<verse number="6">Nyenya ekhaikhai ya nroromelo enihihá, Ohilocheke m’murima mwá, Tani anarwe‐awele wirimu iwo? ti wi, omukurusha’wo Kristu;</verse>
				<verse number="7">akhweya, Tani anarwe‐akhuruwele o’lichini iwo? ti wi, omuweliha Kristu wukhwani.</verse>
				<verse number="8">Nyenya eni sheni? Masu ari vakhiviru ni yowe, m’wano mwá, ni m’murimani mwá; ti masu a nroromelo, yawo hiyo n’nalokohahu:</verse>
				<verse number="9">wi khwino onarwa‐wemyererya m’wano mwá wi Yesu, ti Apwiya, ni nroromelo m’murimani mwá wi Muluku ámvíha wukhwani, onarwa‐ovuluwa:</verse>
				<verse number="10">vawi ni murima mutchu onnaroromela okusha’vo ekhaikhai; ni m’wano onnemyererya okusha’vo ovulushiwa.</verse>
				<verse number="11">Vawi yorempwa enihiha, Othene yawo enamuroromela Yowo herwa‐yuliwa muru.</verse>
				<verse number="12">Vawi hivavovo ohiyana mYuda ni mHelene; ntakhara Yowo ori Apwiya a othene, anawerela sa muhakhu othene yawo enamwitchana Yowo;</verse>
				<verse number="13">vawi, Othene yawo eni yitchane nsina na Apwiya enarwa‐evuluwa.</verse>
				<verse number="14">Nave yawo eni emwitchane hai Yowo yahámuroromenlaya? Nave eni emuroromele hai Yowo yahámwiwalaya? Nave eni yiwe hai vahikhanle’vo mulipa‐olaleyerya?</verse>
				<verse number="15">Nave eni elaleyerye hai, yáhirummwe? Ntokotho orempwaya, Sorerasha tchiri ti inani sa yawo enalaleyerya Mitchaka Yaphama ya itchu saphama.</verse>
				<verse number="16">Nyenya hayíwelenle Mitchaka Yaphama othene awo. Vawi Yesaya analocha, Apwiya, tani ároromenle solocha sahu?</verse>
				<verse number="17">Hihá nroromelo n’narwa ni ovuwa, nave ovuwa onarwa mwa masu a Kristu.</verse>
				<verse number="18">Nyenya miyo kini, Yawo hayíwale? Tchiriene, Nsu naya návuwa wilaponi yothene ya vathi, Ni solocha saya o makutchuwelo a elapo mummo atchu enakhalaya’mo.</verse>
				<verse number="19">Nyenya kini, Mano Israyeli hanasuwela? Vopacherya Mose annalocha, Miyo kinarwa‐kiwunlihani ehache ni yawo ehikhanle nloko na atchu, Kinarwa‐koshiniwihani nyuwo ni nloko nohísuwela.</verse>
				<verse number="20">Nave Yesaya annúmiha murima tchiri, ii, Káphwanyiwa ti yawo yahákikhwela; Káhátchówela yawo yahákikohile.</verse>
				<verse number="21">Nyenya wa Israyeli annalocha, Nihiku nothene káhókola mataka wa atchu óhiwelela ni ókhóchakhócha.</verse>
			</chapter>
			<chapter number="11">
				<verse number="1">Ntakhara awe kinalocha, Mano Muluku áyeha atchu awe? Muhereno hihá hoe. Ntakhara miyotho ka muIsrayeli, a epyo ya Abrahamu, a nloko na Benjamini.</verse>
				<verse number="2">Muluku háyehile atchu awe yawo ásuwenliye khuluwi. Akhweya hamunasuwela yeyo yorepa enalochaya sa Eliya? Ámutitelela Muluku áhelenliye Israyeli, wi,</verse>
				<verse number="3">Apwiya, yáwipha alipa‐miririmo anyu, ekumula iyupo sanyu sephepa; nave miyo kihanle mekhaka, nave enakhwela okumi aka.</verse>
				<verse number="4">Nyenya wakhula wa Muluku wáriye hai wa yowo? Káhíhiyerya mekhaka atchu asilopwana masana makhumi mathanu na meli, yawo ehimukokhorenle Baala.</verse>
				<verse number="5">Hihátho mahiku yala yokhalaru yohala ntoko mwa othanla wa ikharari.</verse>
				<verse number="6">Nyenya wári ni ikharari, horitho ni miteko hoe; nave váhikhala hihá, ikharari hinakhalatho ikharari.</verse>
				<verse number="7">Nave sheni vano? Ela yeyo Israyeli anakhwelakhweliye haphwannye; nyenya óthanliwa awo áphwanya, nave óhala awo yáhúmihiwa murima;</verse>
				<verse number="8">ntoko wárempwaya wi, Muluku áhávaha munepa wa ikhove, mitho wi ehóne, ni maru wi ehiwe, ophiyerya olelo vava.</verse>
				<verse number="9">Nave Davide ani, Ehasari aya ekhale wa yawo ntoko murákho, nave ntoko erupo, Nave ntoko yokwachula, ni yawakokiherya olaka;</verse>
				<verse number="10">Mitho aya erípihiwe, wi ehóne, Nave múramihe muthana aya mahiku othene.</verse>
				<verse number="11">Ntakhara awe kinnalocha, Mano yákwachuliwe wi yúwe? Muhereno hihá hoe; nyenya ni otcheka waya ovulusha wáphiya wa amalapo, owunliha yawo ehache.</verse>
				<verse number="12">Nave otcheka waya wákusherya elapo ya vathi samuhakhu, nave oyeva waya onnakusherya amalapo samuhakhu; wopwaha wawihai nki osareya waya?</verse>
				<verse number="13">Nyenya kinuluma ni nyuwo amalapo. Ntakhara miyo ka murummwa a amalapo, kinnachichimiha oruméla waka;</verse>
				<verse number="14">wi waweryeyaka kahiwunlihe ehache a nloko naka awo, ni wavulusha akina a yawo.</verse>
				<verse number="15">Vawi khwino wáyeha waya tunátánya elapo ya vathi, nki wakheliwa waya oni were sheni?, nyenya tchiri ntoko okumi worwela wukhwani?</verse>
				<verse number="16">Nave mulepulo wári wawéla, hihátho mvikiri; nave mutathari wári wawéla, hihátho murai.</verse>
				<verse number="17">Nyenya mirai mikina yantakiwa, nave weyo, wa mwiri wa zitona wotakhwani, wámiryiheryiwa mwa hiho, okawanano sa mutathari sa makhurwa aya a mwiri owo,</verse>
				<verse number="18">ohinithamalaka weyo mekhá va mirai eyo: nyenya withamala mekhá, tahi weyo onatesha mutathari, hoe, nyenya mutathari tunotesha weyo.</verse>
				<verse number="19">Nave akhweya onarwa‐olocha, Mirai eyo yohintakiwa wi miyo kamiryiheryiweno.</verse>
				<verse number="20">Yaphama; yawo yáhintakiwa ni ohiroromela waya, nave weyo onnémela ni nroromelo ná.</verse>
				<verse number="21">Ohinirumihaka m’murimani, nyenya wove: vawi Muluku áhihiya mirai ya muloko aya, tchiri harwa‐ohiya weyo.</verse>
				<verse number="22">Ntakhara awe onani witchachala ni wúmiha murima wawe wa Muluku: wa yawo yúwale, wúmiha wawe; nyenya wa weyo witchachala wawe wa Muluku, wikhalelaru okhala wokhala mu witchachala’mmo; nyenya wáherano hihá, anarwa‐otása weyo.</verse>
				<verse number="23">Nave yawotho, yáhikhalelaru okhala wokhala muhiroromela, anarwa‐amiryiheryatho.</verse>
				<verse number="24">Vawi weyo wátásiwe o mwirini wa zitona wa muloko wo’takhwani, nave wámiryiheryiwa ni mwiri wa zitona waphama, móványa makhaleloá; wopwaha wawihai nki yawo ti mirai ya muloko aya, enarwa‐emiryiheryana ni mwiri aya yowo wa zitona?</verse>
				<verse number="25">Vawi nkinakhwela, anna, wi mukhale óhisuwela yorikarika ela, wi muni mwisére amiruku mwa nyuwo mekhinyu, wi wúmiha murima wárwa vakhani va Israyeli, ophiyerya osareya wa amalapo wávoloiyaya; nave hihá aIsrayeli othene enarwa‐evuluwa;</verse>
				<verse number="26">ntoko wárempwaya, wi, Anarwa‐akhuma o Ziyoni Mvulusha; Yowo anarwa‐avíha’wo sopwalu wa Yakobo:</verse>
				<verse number="27">Nave wu tulakana waka ni yawo, Kiniriaka kivíhe’vo sotcheka saya.</verse>
				<verse number="28">Olocha sa Mitchaka Yaphama, yawo ari ntoko amwichani, ntakhara a nyuwo; nyenya olocha sa othanliwa, ari ósiveliwa, ntakhara a makholo.</verse>
				<verse number="29">Vawi samahala sawe ni witchana wawe wa Muluku hasinatcharuweya.</verse>
				<verse number="30">Vawi ntoko nyuwotho khalai hemwámwiwelela Muluku, nyenya hihano mohakhela ikharari ntakhara ohiwelela waya,</verse>
				<verse number="31">hihátho yawo hayíwelenle hihano, wi yawotho yahiye yakhele ikharari, ntakhara a ikharari sa wa nyuwo.</verse>
				<verse number="32">Vawi Muluku áháwalela vamoha othene muhiwelela, wi ahiye amorele ikharari othene.</verse>
				<verse number="33">Khwo! wisha waya wóréla ni wa miruku ni wa osuwela wawe wa Muluku! Óhákakhanyeyaru mathoriheryo awe, ni iphiro sawe tisohithoriheya!</verse>
				<verse number="34">Vawi tani ásuwenlashe murima awe wa Apwiya?</verse>
				<verse number="35">Nari tani ákhanle kalapa awe? Nave tani ápachenrye omvaha Yowo, nave anarwa‐amukokiheryatho!</verse>
				<verse number="36">Ntakhara itchu sothe sene sinarwela wa Yowo, sinereya mwa Yowo, ni ophiyerya wa Yowo. Wa Yowo okhale nchichimiho mahiku othene. Amen.</verse>
			</chapter>
			<chapter number="12">
				<verse number="1">Ntakhara awe kinnovekani nyuwo, anna, mwa ikharari sa Muluku, wi mveléle míli anyu ephepa yokumi, yawéla, yohakalaliha Muluku, ti othamala wanyu wophwanela.</verse>
				<verse number="2">Nave muhiphwaniheryiwe ni makhalelo a vathi vano: nyenya mukhale óthatuwa, mwa oryeheryatho wa murimanyu, wi muróre yeyo eri yokhwela ya Muluku, yaphama, ni yohakalaliha, ni yophámeya.</verse>
				<verse number="3">Vawi ni ikharari sovahiwa wa miyo, kinnaléla atchu othene a nyenyu, wi ahisére ópwaha mummo anaphwaneleliye wiséra; nyenya anyiherye mwawiványa mekhiye, ntoko Muluku ákawenliye wa mutchu mmoha mmoha mweryo wa nroromelo.</verse>
				<verse number="4">Vawi ntoko m’mwílini mmoha mokhala’mo sam’mwílini sinchipale, nave sam’mwílini sothene iho hasinono muteko mmohamoha;</verse>
				<verse number="5">hihá hiyo, na anchiene, n’ri mwíli mmoha wa Kristu, ni sam’mwílini sikhwaya, mukina ni mukina.</verse>
				<verse number="6">Nave vokhalano hiyo samahala sohiyana, ntoko mwa ikharari sovahiwa wa hiyo, akhweya yamahala yophwanelela, nulumeleleke ntoko mwa mweryo wa nroromelo;</verse>
				<verse number="7">akhweya yoruméla, niveléle wuruméla wu; akhweya yowo anahusiha wuhusiha iwo;</verse>
				<verse number="8">nari yowo anachénya, wuchenyerya iwo; ókawela ére ni murima weparipari; óthoriha, athorihe mwa mvai; ómorela ikharari, ére ni otheya m’murima.</verse>
				<verse number="9">Osivela ohikhaleno owoka. Ichanano yonanara; akélelanano yaphama.</verse>
				<verse number="10">Musivelana ni akhwinyu mukina ni mukhwawe musivelane ni osivela weparipari; muhólane ni ochichimihana mukina ni mukhwawe;</verse>
				<verse number="11">muhikhale óyere mu sawera sanyu; khalani amvai m’munepani, rumélani Apwiya;</verse>
				<verse number="12">hakalalani muweheryerya; vilelani m’masóso, lipihani olipiha wolipiha muvekela.</verse>
				<verse number="13">Vahani sawathowa awéla murima; vakulelakani alecho.</verse>
				<verse number="14">Aréliheni yawo enohóshani nyuwo; rélihani, muhiwulumele.</verse>
				<verse number="15">Theyani ni yawo enatheya; munleke ni yawo enanla.</verse>
				<verse number="16">Mukhaleno murima mmoha mukina ni mukhwawe. Muhitho?-?kororye itchu sitokotoko, nyenya phitananani ni awiyeviha.</verse>
				<verse number="17">Muhisere amiruku mwa nyuwo mekhinyu. Muhimukokiherye mutchu mukina yonanara yawakak?-?hana ni yonanara. Upuwelelani khuluwi itchu sochichimiha va mithoni va atchu othene.</verse>
				<verse number="18">Waweryeyaka, ntoko munaweryelanyu, khalani mwa murechele ni atchu othene.</verse>
				<verse number="19">Muhikokiherye yonanara, ósiveliwa, nyenya thekelani esara; vawi worempwa, Wunla ekuhu ti waka, Miyo kinarwa‐kikokiherya, ani Apwiya.</verse>
				<verse number="20">Nyenya mwichaniá avoliwa, omuchelekhele, avoliwa ntchanana, omuwuryihe; vawi vawerano hihá onukumanyerya makhala a moro va muruni vawe.</verse>
				<verse number="21">Muhilape yonanara, nyenya ni yaphama lapihani yonanara</verse>
			</chapter>
			<chapter number="13">
				<verse number="1">Atchu othene yiwelele olamulela wa atokwene; vawi hewavovo olamulela okina nyenya worwela wa Muluku; nave yawo arivovo enathanliwa ti Muluku.</verse>
				<verse number="2">Wawihihá wi yowo anaványanano olamulelo, anaványa yothanliwa ti Muluku; nave yawo enakhoma, enarwa‐yikusherya olaka.</verse>
				<verse number="3">Vawi mamwene henakhala awopiha va miteko yaphama nyenya yonanara. Nave onakhwela wi ohóveke olamulelo? Era yaphama, nave onarwa‐wakhela othamaliwa mummo;</verse>
				<verse number="4">vawi ti murummwa a Muluku, owerela weyo saphama. Nyenya wera yonanara, ova tchiri, ntakhara yowo hanaphara nlema va siyoni; vawi ti murummwa a Muluku óshimwa ni wunla ekuhu va yowo anera sonanara.</verse>
				<verse number="5">Ntakhara awe, onnaphwanelela wi mukhale awiwelela, tahi ntakhara a esararu, nyenyatho ntakhara a yawupusherya‐ya‐murima.</verse>
				<verse number="6">Vawi ntakhara a ela munnamorihatho mushokho; vawi yawo tarummwa a Muluku, óthokororyaru etchu yela.</verse>
				<verse number="7">Velélani wa atchu othene sophwanelela saya; mushokho wa anenaya a mushokho, olivela wa anenaya óháwela oliveliwa; wova wa anenaya alipa‐woviwa; nchichimiho wa anenaya a nchichimiho.</verse>
				<verse number="8">Muhipoleye etchu wa mutchu mukina, nyenya osivelanaru; vawi yowo anasivelana ni mukhwawe ókhwaniherya nlamulo.</verse>
				<verse number="9">Vawi nla, Ohiraruwe, Ohiphe, Ohiye, Ohikhalele nrima, nave nari nlamulo nikinako naya, n’namakiwa vamoha m’masu yala, wi.</verse>
				<verse number="10">Osiveleke mukhwá ntoko onisivelelá weyo mekhá. Osivela honamwerela mukhwawe yonanara; hihá osivela iwo ori wokhwaniherya nlamulo.</verse>
				<verse number="11">Nave erani ela, vosuwela nyuwo mahiku aya, wi vano ti elukuluku yaphama yovinya o’khoveni; vawi vano ovulushiwa wahu ori vakhiviru opwaha ni vavá nápachenryahu ororomela.</verse>
				<verse number="12">Ohiyu wovira, nave nsuwa noháchamela; ntakhara awe n’rule miteko yepiphi, niware elopwanalopwana yomwaléla.</verse>
				<verse number="13">Nechéche mophwanelela, ntoko othana; tahi mulyálya ni ohapaliwa hoe, tahi m’mararuwo ni yotakhala hoe, tahi m’marapwa ni nrima hoe.</verse>
				<verse number="14">Nyenya mum’ware nyuwo Apwiya Yesu Kristu, nave muhupuwelele sa mwíli werano sokhwela saya.</verse>
			</chapter>
			<chapter number="14">
				<verse number="1">Nave yowo ori óchétcheya mu nroromelo, m’mwakhele nyenya óhivanyihanano hoe.</verse>
				<verse number="2">Mutchu mmoha annaroromela wi alye itchu sothe sene, nyenya mukina óchétcheya anólya makukhu.</verse>
				<verse number="3">Mulipa‐olya owo ahinyemule yowo ahinalya owo; nave yowo ahinalya owo ahimuthorihe mulipa‐olya owo; ntakhara Muluku ómwakhela.</verse>
				<verse number="4">Wani weyo onamuthoriha mmiravo a mwanene? Yowo annemela nari wuwa wa pwiya’we a mwanene mekhiye. Nave anarwa‐emeshiwa; vawi Apwiya ari aikuru omwemesha.</verse>
				<verse number="5">Mutchu mukina anányiherya wi nihiku nimoha ninnapwaha nikhwaya; mukina anányiherya wi mahiku othene tophwanaphwana. Mutchu va mekhiye atikitheryeye tchiri m’murimani mwawe.</verse>
				<verse number="6">Yowo anathokororya nihiku, anathokororyela wa Apwiya: nave yowo analya, analyelya wa Apwiya, ntakhara annamuthamala Muluku; nave yowo ahinalya, mwa Apwiya tahinalyelyiye, anathamalatho Muluku.</verse>
				<verse number="7">Vawi havovo mmoha a hiyo anikhalela mukumi mekhiye, nave havovo mmoha aníkhwela mekhiye.</verse>
				<verse number="8">Vawi nari n’ri akumi, n’nikhalela akumi Apwiya; nari nakhwa, n’nakhwela Apwiya; ntakhara awe nari n’ri akumi, nari nakhwa n’nakhala awawe a Apwiya.</verse>
				<verse number="9">Vawi, ntakhara a ela Kristu ákhwa, akhalatho mukumi, wi Yowo ahiye akhale Apwiya a alipa‐okhwa ni akumi.</verse>
				<verse number="10">Nyenya weyo onamuthoriherya sheni munná? Akhweya weyo onamunyemulela sheni munná? Vawi hiyo othene n’narwa‐nemela o munyukhuni wothoriherya wa Muluku.</verse>
				<verse number="11">Vawi worempwa, Vava okumi aka oriaya’vo, ani Apwiya, makutha othene enarwa‐ekikokhorela Miyo, Nave malumi othene enarwa‐emwemyererya Muluku.</verse>
				<verse number="12">Hihá mutchu mukina a hiyo anarwa‐ílokoherya mulachu awe wa Muluku.</verse>
				<verse number="13">Ntakhara awe nihithorihanetho mukina ni mukhwawe; nyenya tchiriene thorihani ela, wi mutchu ahiyathi yokwachuliha va’phironi ya munneni, nari yokhumula.</verse>
				<verse number="14">Kinnasuwela, nave kotikitheryeya murima mwa Apwiya Yesu, wi heyavovo etchu yotakhala va mekhaya; nyenya mwa yowo anera wi tiyotakhala, wa yowo ennakhala yotakhala.</verse>
				<verse number="15">Nyenya weyo wámuthananihale munná ni yólya, vavo honechechatho ni osivela. Ohimpahule ni yólyá, yowo Kristu ámukhwenliye.</verse>
				<verse number="16">Ntakhara awe muhemyererye wi yaphama anyu eheleliwe.</verse>
				<verse number="17">Vawi Omwene wa Muluku honakhala yólya ni yowurya, nyenya ekhaikhai ni murechele, ni otheya mwa Munepa Wawéla.</verse>
				<verse number="18">Vawi yowo onamurumela Kristu mu iha onnamutheyiha Muluku, anathamaliwa tátchu.</verse>
				<verse number="19">Ntakhara awe ntcharetchare itchu sa murechele, ni itchu sokhomálihana mukina ni mukhwawe.</verse>
				<verse number="20">Ohinapahula muteko wa Muluku ntakhara a yólya. Itchu sothe sene ti sawéla; nyenya ti wonanara wa mutchu yowo analya ni okwachuliwa.</verse>
				<verse number="21">Ti waphama ohilya enama, nari ohiwurya vinyo, nari ohera etchu ekina yomukwachuliha munná.</verse>
				<verse number="22">Nroromelo nenlo oriáno, okhaleno wa weyo mekhá va mithoni va Muluku. Óréla ti yowo ahinímaka mulachu mekhiye mwitchu hiho émyeryenryiye.</verse>
				<verse number="23">Nyenya yowo anakhwa minikwa alyaka, annaványiheya, ntakhara annolya ahikhanleno nroromelo; nave etchu yeyo ehinakhuma mu nroromelo, eri otcheka.</verse>
			</chapter>
			<chapter number="15">
				<verse number="1">Nave hiyo yehu n’ri awúpa ninnaphwanela otesha sokhulumuwa saya sa alipa‐ochétcheya, ni ohítheyiha mekhihu.</verse>
				<verse number="2">Mukina ni mukina a hiyo ahakalalihe mukhwawe, omwerela saphama, somkhomáliha.</verse>
				<verse number="3">Vawi Kristutho hítheyihale mekhiye; nyenya ntoko orempwaya, Miroho ya yawo yórohile weyo yámorela va Miyo.</verse>
				<verse number="4">Vawi sothene sárempwe khalai sárepwenle onléla, wi mu evilelelo ni ohakararya wa sorempwa, nikhaleno oweheryerya.</verse>
				<verse number="5">Nave Muluku a evilelelo ni óhakararya óvaheni nyuwo wi mukhaleno murima mmoha mukina ni mukhwawe, ntoko mwa Kristu Yesu;</verse>
				<verse number="6">wi othene nyu vamoha, m’wano mmoha, mwahimuchichimihe Muluku ni Atithi a Apwiyahu Yesu Kristu.</verse>
				<verse number="7">Ntakhara awe mwákhelane mukina ni mukhwawe, ntokotho Kristu énriye owakhelani nyuwo, wi ahimwerele Muluku nchichimiho.</verse>
				<verse number="8">Nave kinalocha wi Kristu ákhala órumela a othikiliwa, ntakhara a eparipari ya Muluku, wi achichimiherye sovanela sovahiwa wa makholo,</verse>
				<verse number="9">ni wi amalapo yahimuchichimihe Muluku, ntakhara a ikharari; ntoko orempwaya, Ntakhara a ela kinarwa‐kiwemyeryeryani Nyuwo, véri va amalapo, Kinarwa‐kipela nsina nanyu.</verse>
				<verse number="10">Navetho tanalochaya, Hakalalani amalapo nyu, vamoha ni atchu awe.</verse>
				<verse number="11">Navetho, Thamalani Apwiya, amalapo othene nyu; Nave atchu othene emthamale.</verse>
				<verse number="12">Navetho, Yesaya tanalochiye, Vanarwa‐vakhala mutathari wa Yese, Ni Yowo taniriye avinye olamulela amalapo; Yowo amalapo eniriaya emuweheryeryeke.</verse>
				<verse number="13">Nave Muluku a eweheryeryo osaryeni nyuwo ni otheya wothene ni murechele muroromela, wi mwahiye mwache ni eweheryeryo, mwikuru sa Munepa Wawéla.</verse>
				<verse number="14">Nyenya miyo mekhakatho, annaka, kinnaphwanyiha nipuro murima sa nyuwo, wi nyuwo mekhinyutho mwa ósareya epewe, ósarihiwa osuwelasha wothene, ni owerya ochényeryana mukina ni mukhwawe.</verse>
				<verse number="15">Nyenya vakina kopwaha worepelani monyesererya ntoko owupusheryanitho, ntakhara a ikharari hiho kivahi?-?waka miyo ti Muluku,</verse>
				<verse number="16">wi kikhale mulipa‐oruméla a Yesu Kristu, wa amalapo, oruméla Mitchaka Yaphama ya Muluku, wi oveléla waya wa amalapo wakheliwe, wawélihiwe ti Munepa Wawéla.</verse>
				<verse number="17">Ntakhara awe kokhalano yawithamalano ya m’Kristu Yesu ni itchu sa wa Muluku.</verse>
				<verse number="18">Vawi nkiwerya wumiha murima wuluma itchu hiho Kristu ahénriye mwa miyo sowiweleliha amalapo, ni nsu ni muteko,</verse>
				<verse number="19">mwikuru sa ineneryo ni sotikiniha, mwikuru sa Munepa Wawéla; wawihihá wa miyo opacherya o Yerusalemu ni orukuryerya’wo ophiyerya o Iluriko, kákhwaniherya Mitchaka Yaphama ya Kristu;</verse>
				<verse number="20">nave yawihihá káhéra wi titchu ya nchichimiho olaleyerya Mitchaka Yaphama, va’puroni’vo Kristu aháromoliwiye’vo khalai, wi kihiteke empa va mathipelo a mutchu mukina.</verse>
				<verse number="21">Nyenya ntoko orempwaya, Yawo mitchaka awe eháphwannyaya, enarwa‐yona, Nave yawo ehiwale, enarwa‐esuwelasha.</verse>
				<verse number="22">Ntakhara awetho káhíhiwa wili wili orwa wa nyuwo;</verse>
				<verse number="23">nyenya hihano, kihikhanlakano epuro mwilaponi sa wenno, nave vokhala ni minkhela miyakha minchipale orwa wa nyuwo kinerano, vothe vene kiniriaka kiye o Spanya.</verse>
				<verse number="24">Vawi kinaweheryerya wonana ni nyuwo va mukwahani vaka, ni ohóliwa ti nyuwo va’phironi vaka wiwo, kapacheryaru ovona vakhani ni okhala ni nyuwo.</verse>
				<verse number="25">Nyenya hihano kinaya o Yerusalemu, kinamwáruméla awéla murima.</verse>
				<verse number="26">Vawi wáhahakalaliha ó Makedoniya ni Akaya wavakulela alipa‐oháwa a wa awéla murima ó Yerusalemu.</verse>
				<verse number="27">Vawi wáháhakalaliha yawo; navetho yawo yári alipa‐opoleya’ya. Vawi amalapo yákawannaya itchu saya samunepa, aritho alipa‐opoleya awáruméla yawo ni itchu samwíli.</verse>
				<verse number="28">Nyenya kiniriaka kikutchule ela, ni wachichimiheryela yawo yawima ela, kinarwa‐kivira owannyu kiyaka o Spanya.</verse>
				<verse number="29">Nave kinnasuwela wi kirúle wa nyuwo, kinarwa‐kiphiya músareya waya wa oréliha wa Kristu.</verse>
				<verse number="30">Nave kinnochényeryani, anna, ni Apwiyahu Yesu Kristu, ni osivela wa Munepa, wi mwahiye mulipe vamoha ni miyo m’mavekelo anyu wa Muluku ntakhara a miyo;</verse>
				<verse number="31">wi kirwe‐kivulushiwe wa alipa‐ohiwelela ale ó Yudeya; wi oruméla waka wó Yerusalemu okhale wawakheliwa phama ti awéla murima;</verse>
				<verse number="32">wi ni otheya kirwe wa nyuwo ni okhwela wa Muluku, ni witchúwa vamoha ni nyuwo.</verse>
				<verse number="33">Nave Muluku a murechele akhale ni nyuwo othene. Amen.</verse>
			</chapter>
			<chapter number="16">
				<verse number="1">Kinnamveléla wa nyuwo Febe, murokorihu, ti murummwa amwamuthiana a muloko wa Apwiya ó Kenkreya;</verse>
				<verse number="2">wi m’mwakhele yowo mwa Apwiya, ntoko onáphwanelelaya awéla murima, ni wi m’mukhaviherye mwitchu sothe sene aniriye aháwelele wa nyuwo; vawi yowo mekhiye ári awávakulela anchipale, nari yomi mkhataka.</verse>
				<verse number="3">Mulochele Priska ni Akula, alipa‐muteko akhwaka m’Kristu Yesu, yawo yávelénle eshikho aya ntakhara a okumi aka;</verse>
				<verse number="4">yawo kináthamalaka, tahi yomi mekhakaru, nyenyatho miloko yothene ya Apwiya yawa amalapo;</verse>
				<verse number="5">nave mulochele muloko wa Apwiya wa m’pa mwaya. Mulochele Epeneto ósiveliwa aka ti yawima ya mulepulo ya Asiya ya wa Kristu.</verse>
				<verse number="6">Mulochele Mariya yowo ívelihale ni miteko minchipale yawokhaviheryani nyuwo.</verse>
				<verse number="7">Mulochele Adroniko ni Yuniya, ahimaka, ni alipa‐mukariposo akhwaka, yawo ari óvuwa mwa arummwa, yawotho yákihólenle miyo mwa Kristu.</verse>
				<verse number="8">Mulochele Ampliato ósiveliwa aka mwa Apwiya.</verse>
				<verse number="9">Mulochele Arbano mulipa‐muteko mukhwihu mwa Kristu, ni Staku ósiveliwa aka.</verse>
				<verse number="10">Mulochele Apele, awemyeryeryiwa owo mwa Kristu. Mulochele yawo a wa Aristobulo.</verse>
				<verse number="11">Mulochele Herodiona, munnaka. Mulochele yawo a wa Narkiso, yawo ari mwa Apwiya.</verse>
				<verse number="12">Mulochele Trufena, ni Trufosa, yawo enapharasha muteko mwa Apwiya. Mulochele Persida, ósiveliwa owo yowo ápharanshe miteko minchipale mwa Apwiya.</verse>
				<verse number="13">Mulochele Rufo, óthanliwa owo mwa Apwiya, ni amannya ni amai aka.</verse>
				<verse number="14">Mulochele Asukrito, Felego, Herme, Patroba, Herma ni anna yawo ariayano.</verse>
				<verse number="15">Mulochele Filologo ni Yuliya, Nerea ni murokoriye, ni Olumpa, ni awéla murima othene yawo ariayano vamoha.</verse>
				<verse number="16">Mulochelane mukina ni mukhwawe ni onúla wawéla. Miloko yothene ya Kristu ennolochelani nyuwo.</verse>
				<verse number="17">Nave kinnochényeryani, anna, muwéyerye eneneryo yawo eneriha somwalanya ni sokwachuliha, sohiphwanelelana ni ehusiho eyo mwáhusenryanyu nyenyu; nave arukunuweleni yawo.</verse>
				<verse number="18">Vawi awihiha henamuruméla Apwiyahu Kristu, nyenya erukulu aya; nave ni masu óréra mwaha ni óharapatela ennahuweliha mirima ya atchu óhitcheka.</verse>
				<verse number="19">Vawi wiwelela wanyu wávuwa wa atchu othene. Ntakhara awe kinnahakalala ni nyuwo; nyenya kinakhwela wi mukhale amiruku va saphama ni awukhuwa va sonanara.</verse>
				<verse number="20">Nave Muluku a murechele anarwa‐ampwesha Satana vathi va manani anyu hihano vava. Ikharari sa Apwiyahu Yesu Kristu sikhale ni nyuwo othene.</verse>
				<verse number="21">Timoteo mulipa‐muteko mukhwaka onnolochelani nyuwo; ni Lukiyo ni Yasoni ni Sosipatro, annaka.</verse>
				<verse number="22">Miyo Tertio, yomi kinarepa ekarata ela, kinnolochelani nyuwo mwa Apwiya.</verse>
				<verse number="23">Gayo, mulipa‐empa yowo okákhenle miyo, ni muloko wothene wa Apwiya annolochelani nyuwo. Erasto, ti mulipa‐oweherya etchoko onnolochelani, navetho Kwarto munna owo.</verse>
				<verse number="24">Nave wa Yowo ori a’kuru sawotikitheryani nyuwo ntoko mwa Mitchaka Yaphama, ni olaleyerya wa Yesu Kristu ntoko mwa wupulula wawíphíni wiwo wákhuwiwe mwa ilukuluku sothene sohipacherya,</verse>
				<verse number="25">nyenya wohonihiwa hihano, ni osuweliwa wa atchu a maloko othene mwa sorempwa sa alipa‐miririmo awo, ntoko mwa nlamulo na Muluku óhimala, wi yiwelele nroromelo;</verse>
			</chapter>
		</book>
		<book number="46">
			<chapter number="1">
				<verse number="1">Paulo awitchaniwa akhale murummwa a Yesu Kristu ni okhwela wa Muluku, ni Sositene munna owo,</verse>
				<verse number="2">wa muloko wa Muluku yowo ori m’Korinto, tawélihiwa mwa Kristu Yesu, awitchaniwa ekhale awéla murima, vamoha ni othene awitchana nsina na Apwiyahu Yesu Kristu, m’mapuroni mothe mwene, tawaya náuhu:</verse>
				<verse number="3">Ikharari wa nyuwo ni murechele sorwela wa Muluku Atithihu, ni Apwiya Yesu Kristu.</verse>
				<verse number="4">Kinnathamala Muluku aka mahiku othene ntakhara a nyuwo, ntakhara a ikharari sa Muluku hiho mwávahiwanyu mwa Kristu Yesu;</verse>
				<verse number="5">wi mu sothe sene mwáréla mwa Yowo, m’masu othene, ni osuwelasha wothene;</verse>
				<verse number="6">ntoko namona a Kristu yowo átikitheryiwe mwa nyuwo;</verse>
				<verse number="7">wawihihá wi hamunathowiwa yonéthi ekina; voweherya vanyu wupululuwa wa Apwiyahu Yesu Kristu;</verse>
				<verse number="8">yowotho oni ókilathiheni nyuwo ophiyerya makutchuwelo, wi muhikhaleno nthowa mu nihiku na Apwiyahu Yesu Kristu.</verse>
				<verse number="9">Muluku ori óroromeleya mwa Yowo nyenyu mwítchaniwanyu, mwiyátáno ya Mwanawe Yesu Kristu Apwiyahu.</verse>
				<verse number="10">Nyenya kinnochényeryani nyuwo, anna, mu nsina na Apwiyahu Yesu Kristu, wi muloche emohamoha nyuwo othene, ni wi vahikhale ovuhana véri va nyuwo; nyenya m’makeleleye m’murimani yowo ni múthori?-?herya wiwo.</verse>
				<verse number="11">Vawi sáhíweya wa miyo sa nyuwo, annaka, ni yawo a wa Kloe, wi vari wakhulana véri va nyuwo.</verse>
				<verse number="12">Nyenya ela kinalochaka, wi mukina ni mukina a nyuwo onnalocha, Miyo ka a Paulo; nyenya miyo ka a Apolo; nyenya miyo ka a Kefa; nyenya miyo ka a Kristu.</verse>
				<verse number="13">Mano Kristu ókawaneya? Mano Paulo óthomeyiwa ntakhara a nyuwo? Nari mano mwábatisiwa mu nsina na Paulo?</verse>
				<verse number="14">Kinnamuthamala Muluku wi nkámbatisaleru mmoha nari a nyuwo, nyenya Krisipo ni Gayo;</verse>
				<verse number="15">wi anirimlocha mmoha wi mbatisiwe mu nsina naka.</verse>
				<verse number="16">Nyenya kábatisatho a vémusi ya Stefana; sa akina, nkinasuwela khwino kábatisale mukinaku aya.</verse>
				<verse number="17">Vawi Kristu hákirumme miyo wi kibatiseke, nyenya olaleyerya Mitchaka Yaphama, tahi m’miruku ya masu, wi mwikimanyo wa Kristu oni weriwe watherutheru.</verse>
				<verse number="18">Vawi masu a mwikimanyo ari tchiriene etchu yolosowa wa yawo ariménle, nyenya wa hiyo yehu n’navulushiwa ari ikuru sa Muluku.</verse>
				<verse number="19">Vawi onnarempwa, Kinarwa‐kipahula miruku ya alipa‐miruku, Ni owarala wa alipa‐owarala kinarwa‐kiveliha.</verse>
				<verse number="20">Mulipa‐miruku ori wowi? Mulipa‐orepa ori wowi? Ori wowi mulipa‐oványa élukuluku ya vathi vano? Muluku hálosowihale miruku yelapo ya vathi?</verse>
				<verse number="21">Vawi ntakhara m’miruku ya Muluku elapo ya vathi, m’miruku aya, heyámusuwenle Muluku, yámusivela Muluku ovulusha alipa‐ororomela awo mwa yolosowa ya olaleyerya.</verse>
				<verse number="22">Nave ntakhara aYuda enakoha ineneryo, ni aHenatchara miruku;</verse>
				<verse number="23">nyenya hiyo n’nalaleyerya Kristu óthomeyiwa, wa aYuda nto yokwachuliha, ni wa amalapo etchu yolosowa;</verse>
				<verse number="24">nyenya wa alipa‐witchaniwa ti aYuda ni aHelene, Kristu, ikuru sa Muluku.</verse>
				<verse number="25">Ntakhara wi yolosowa ya Muluku ennapwaha atchu ni miruku aya; nave yochétcheya ya Muluku ennapwaha atchu ni ikuru saya.</verse>
				<verse number="26">Vawi vareryani witchaniwa wanyu, anna, wi hanítchaniwa anchipale amiruku, ntoko mwa mwíli; anchipale a’kuru, anéthi anchipale, hoe;</verse>
				<verse number="27">nyenya Muluku áthanla solosowa selapo ya vathi, wi awúlihe muru alipa‐miruku; nave sochétcheya selapo ya vathi Muluku áthanla, wi úlihe muru sa’kuru;</verse>
				<verse number="28">nave itheru sene selapo ya vathi, ni sonyemuliwa, Muluku áthanla, ni itchu hiho ihikhanleru, wi awelihe itchu hiho irivovo;</verse>
				<verse number="29">wi mwíli mukinaku ohíthamale va mithoni va Muluku.</verse>
				<verse number="30">Nyenya wa Yowo nyuwo muri mwa Kristu Yesu, yowo ériwe wa hiyo miruku ya wa Muluku, ni ekhaikhai ni méliheryo ni wopola;</verse>
				<verse number="31">wi ntoko orempwaya, Yowo aníthamala, íthamalele mwa Apwiya.</verse>
			</chapter>
			<chapter number="2">
				<verse number="1">Nave miyo, anna, kárúlaka wa nyuwo, nkárúle ni opwaha wa masu, nari wa miruku, vawolaleyeryani nyuwo yawiphíni ya Muluku.</verse>
				<verse number="2">Vawi kátitelela m’murimani wi kihisuwele etchu mwa nyuwo, nyenya Yesu Kristu, ni Yowo áthomeyiwe.</verse>
				<verse number="3">Nave miyo kákhala ni nyuwo mochétcheya ni mu wova, ni mothukumela munchipale.</verse>
				<verse number="4">Nave masu aka ni olaleyerya waka hesákhanle ni masu óleketeha a miruku, nyenya mu woniha wa Munepa ni wa ikuru;</verse>
				<verse number="5">wi nroromelo nanyu nihikhale m’miruku ya atchu, nyenya mwikuru sa Muluku.</verse>
				<verse number="6">Nyenya n’nuluma miruku mwa alipa‐ophámeya; nyenya tahi miruku ya mahiku ala a vathi vano, nari ya atokwene a mahiku ala a vathi vano, yawo enavelihiwa;</verse>
				<verse number="7">nyenya n’nuluma miruku ya Muluku mu yawiphíni, yokhuweya eyo, yeyo Muluku íyathenryiye khuluwi, vahikhanleru mahiku a vathi vano, o nchichimiho nahu,</verse>
				<verse number="8">yeyo ehinasuweliwa ti mmoha a atokwene a mahiku a vathi vano: vawi yásuwenle heyakamutho?-?meiye pwiya a nchichimiho;</verse>
				<verse number="9">nyenya ntoko onarempwaya, Hiho nitho nahónnaya, n’naru nahíwalaya, Nave hisávoloiye m’murimani mwa mutchu, Sothe sene hiho Muluku áryeheryenliye khuluwi yawo enamusivela Yowo.</verse>
				<verse number="10">Nyenya wa hiyo Muluku átheteya iha wa hiyo mwa Munepa; vawi Munepa annálikhela sothene, sawisha mkhataya sa Muluku.</verse>
				<verse number="11">Vawi tani a atchu anasuwela sa mutchu, nyenya munepa wa mutchu’la ori mwa yowo? mwawihihátho sa Muluku havovo mukina anasuwela, nyenya Munepa wa Muluku.</verse>
				<verse number="12">Nyenya hanákhenle hiyo munepa welapo ya vathi, nyenya Munepa wa wa Muluku, wi nsuwele hiyo n’navahiwahu ti Muluku siyo ene.</verse>
				<verse number="13">Hihotho tinnalochahu, tahi ni masu óhusihiwa ni miruku ya mutchu, nyenya óhusihiwa ni Munepa; ni wereryanya samunepa ni samunepa.</verse>
				<verse number="14">Nyenya mutchu ópachushiwa a yomutchu hanákhela sa Munepa wa Muluku; ntakhara onera solosowa; nave hanawerya orora ntakhara sineriwa mwa munepa.</verse>
				<verse number="15">Nyenya yowo ori a munepa annathoriha sothe sene, nyenya yowo mekhiye hanathorihiwa ti mmoharu mano.</verse>
				<verse number="16">Vawi tani osuwenle murima wa Apwiya, wi amuthoriherye Yowo? Nyenya hiyo nokhalano murima wa Kristu.</verse>
			</chapter>
			<chapter number="3">
				<verse number="1">Nave miyo, anna, nkáwenrye wuluma ni nyuwo ntoko ni amunepa, nyenya ntoko amwíli, ntoko makwiya mwa Kristu.</verse>
				<verse number="2">Káhóvakulelani nyuwo ni mapele, tahi yólya yolipa hoe; vawi hamwáwenryeno; nari hihano vava hamunaweryano; ntakhara muritho a mwíli;</verse>
				<verse number="3">vawi, variaya nrima ni owana véri va nyuwo hamuri a mwíli nna, ni wechécha ntoko niwa mutchu?</verse>
				<verse number="4">Ntakhara mukina analochiye, Miyo ka a Paulo; nyenya mukhwawe, Ka a Apolo; ha mwa atchu va?</verse>
				<verse number="5">Nave Apolo ti sheni, ni Paulo ti sheni? Alipa‐oruméla ni yawo mwároromenlanyu, othene awo ntoko Apwiya ávahiliye.</verse>
				<verse number="6">Káhála mithe miyo, Apolo táhelenle; nyenya Muluku tánnuwihale.</verse>
				<verse number="7">Wawihihá hari etchu akhweya awála mithe owo, nari óhelela owo; nyenya Muluku yowo anannuwiha.</verse>
				<verse number="8">Nyenya awála mithe owo ni óhelela owo tamohamoha; nyenya othene awo enarwa‐yakhela yamahalaya ya mukina va mekhiye ntoko mwa werasha waya wa yowo mekhiye.</verse>
				<verse number="9">Vawi hiyo na alipa‐muteko akhwawe a Muluku; yolima ya Muluku, yomaka ya Muluku ti nyenyu.</verse>
				<verse number="10">Ntoko mwa ikharari sa Muluku kávahiwaka, ntoko mulipa‐omaka airacha, káherano mathipelo, nyenya mukina tanamaka’vo. Nyenya othene awo ethokororye mamakelo aya a vavo.</verse>
				<verse number="11">Vawi havovo mutchu anawerya werano mathipelo makina, nyenya yowo aniyathiwa’wo, ti Yesu Kristu.</verse>
				<verse number="12">Nyenya mukina amaka va mathipelo awo, libra, prata, maluku ésisapo aya, mwiri, manashi, mahiphi,</verse>
				<verse number="13">miteko ya othene awo enarwa‐yonihiwa; vawi nihiku nlo n’narwa‐noniha, ntakhara wi yupululiwe m’moroni; nave mororu tuni wone muteko wa othene awo tiwawihai.</verse>
				<verse number="14">Muteko wa atchu othene awo wakhala yowo yámankaya’wo, enarwa‐yakhela yamahala.</verse>
				<verse number="15">Muteko wa mukina weyeliwa, sawawe sinarwa‐sipahuwa; nyenya yowo mekhiye anarwa‐avulushiwa; nyenya ntoko mummo mwa moro.</verse>
				<verse number="16">Hamunasuwela nna wi mwa empa ya Muluku, ni wi Munepa wa Muluku anitchála mwa nyuwo?</verse>
				<verse number="17">Mukina apahula empa ya Muluku, yowo Muluku anarwa‐ampahula; vawi empa ya Muluku eri yawéla, yeyo ti nyenyu.</verse>
				<verse number="18">Mutchu ahíwoke mekhiye; mukina éra wi tamiruku mwa nyuwo m’mahiku ala a vathi vano, akhale ólosowa, wi akhale amiruku.</verse>
				<verse number="19">Vawi miruku yelapo ela ya vathi eri yolosowa wa Muluku. Vawi worempwa, Yowo annawúránya alipa‐miruku muwarála waya;</verse>
				<verse number="20">navetho, Apwiya annarora sawanyiherya sa alipa‐miruku, wi siri etherutheru.</verse>
				<verse number="21">Ntakhara awe havovo mmoha ani íthamale mwa atchu. Ntakhara itchu sothe sene ti sawinyu;</verse>
			</chapter>
			<chapter number="4">
				<verse number="1">Yawihihá mutchu anére hiyo, ntoko arummwa a Kristu, ni anahota a sawiphíni sa Muluku.</verse>
				<verse number="2">Nyenya nto va anahota vannakhweleya, wi mutchu akhale óroromeleya.</verse>
				<verse number="3">Nyenya wa miyo ori etchu ekhani tchiri wi kithorihiwe ti nyuwo, nari va ntchachoni na mutchu; nyenya nkinathoriha nari mekhaka.</verse>
				<verse number="4">Vawi nkinasuwela etchu yokiroshiha; nyenya mummo nkineriwa ékhaikhai; nyenya ókithoriha miyo ti Apwiya.</verse>
				<verse number="5">Ntakhara awe muhithorihe etchu elukuluku aya ehákuvale, ophiyerya Apwiya arúle, yowotho anonihe sokhuweya sa epiphi, athónya solakelela sa murima; nave vavo mukina ni mukina anarwa‐akhalano othamala wawe wa wa Muluku.</verse>
				<verse number="6">Nyenya iha, anna, kíshipenle mekhaka ni Apolo, ntakhara a nyuwo, wi mwa hiyo muhuserye’mo ohipwaha hiho inarempwa; wi vahikhale mmoha awirumiherya mukhwawe ni okhocha mukina.</verse>
				<verse number="7">Vawi anohiyaniha weyo pani? Nave sheni oriáno yeyo ohakhenlá? Nyenya wakhenlá hai onithamalá, wi ntoko hewákhenle?</verse>
				<verse number="8">Mosareya khalai, moréla khalai, molamulela hiyo nihikhanle’vo; nave mukanalamularu, wi hiyotho nalamule vamoha ni nyuwo.</verse>
				<verse number="9">Vawi kinera, wi Muluku ántheteya hiyo arummwa ókiserya, ntoko n’niriahu níkhwe; vawi nokhala hiyo yotheteiwa wilaponi ya vathi, ni wa angelo, ni wa atchu.</verse>
				<verse number="10">N’ri ólosowa hiyo ntakhara a Kristu, nyenya muri ówarála nyuwo mwa Kristu; hiyo n’ri óchétcheya, nyenya nyuwo a’kuru; nyuwo muri óchichimihiwa, nyenya hiyo n’ri ónyemuliwa.</verse>
				<verse number="11">Ophiyerya elukuluku yela ninnavoliwa etala, ninnavoliwa ntchanana, n’ri épwitikiri, ninnakutuliwa, hinanono vawítchála’vo;</verse>
				<verse number="12">nave ninnapharasha muteko, ni werano ni matahu a hiyo anene; n’nanyemuliwahu ninnaréliha; n’nahóshiwahu ninnavilela;</verse>
				<verse number="13">n’notheryiwahu, ninnaveka; n’ri ntoko sotakhala selapo ya vathi, nikhurumela na itchu sothe sene, ophiyerya hihano.</verse>
				<verse number="14">Kinnarepa iha owúlihani muru, nyenya wolopolani nyuwo ntoko anamwane aka ósiveliwa.</verse>
				<verse number="15">Vawi nari murinono alipa‐ohusiha masana makhumi khumi mwa Kristu, hemwanono atithi anchiene; vawi mwa Kristu Yesu miyo káhóyarani nyuwo mwa Mitchaka Yaphama.</verse>
				<verse number="16">Ntakhara awe kinnovekani, khalani ókitakiherya miyo.</verse>
				<verse number="17">Ntakhara a ela kirummáka Timoteo wa nyuwo, ti mwanaka ósiveliwa ni óroromeleya mwa Apwiya, yowo ani awupusheni nyuwo iphiro saka sa mwa Kristu, ntoko kinahusiher?-?yaka vothe vene’vo m’miloko yothene.</verse>
				<verse number="18">Nyenya akina ennírumiha, wi ntoko nkárwaru wa nyuwo.</verse>
				<verse number="19">Nyenya kinákuva orwa wa nyuwo, Apwiya akemyererya; nave kinarwa‐kiróra tahi masu aya a alipa‐wirumiha nyenya ikuru iha.</verse>
				<verse number="20">Vawi omwene wa Muluku hori m’masu, nyenya mwikuru.</verse>
				<verse number="21">Munakhwela sheni? Kiphiye wa nyuwo ni ekopo, akhweya ni osivela, ni munepa wawítchachala?</verse>
			</chapter>
			<chapter number="5">
				<verse number="1">Wohiweya tchiri wi vari mararuwo véri va nyuwo, nave mararuwo awihiha ntoko ahiníweya mwa amalapo, wi mukina orinono mwara a atithinnya.</verse>
				<verse number="2">Nave munnakhala awírumiha, tahi wi mothanana tchiriene, wi avihiwe’vo véri va nyuwo yowo énreno muteko yola.</verse>
				<verse number="3">Vawi yómisha, mwíli aka hiwawowo, nyenya munepáka turivovo, kothoriha khalai, wi ntoko kiri vava,</verse>
				<verse number="4">mu nsina na Apwiyahu Yesu, nyuwo munathukumananyu vamoha ni munepáka, ni ikuru sa Apwiyahu Yesu,</verse>
				<verse number="5">omveléla yowo énreno yawihiha wa Satana, wi mwíli opahuwe, wi munepa ovulushiwe mu nihiku na Apwiya Yesu.</verse>
				<verse number="6">Wírumiha wanyu tahi waphama. Hamunasuwela wi yoruruvaliha vakhani ennaruruvaliha mvikiri wothene?</verse>
				<verse number="7">Vasani yoruruvaliha yakhalai, wi mukhale mvikiri wahihano, wi ntoko muri óhiruruvala. Vawitho Paskha ahu ohíphiwa, ti Kristu;</verse>
				<verse number="8">ntakhara awe ninnerano yólya, tahi ni yoruruvaliha yakhalai, nari ni yoruruvaliha ya nlala, ni onanara murima, nyenya ni epau yohiruruvala yepewe murima, ni eparipari.</verse>
				<verse number="9">Káhórepelani nyuwo mu ekarata ele, wi muhátáneno alipa‐oraruwa;</verse>
				<verse number="10">tahi ni vakhaniru ni alipa‐oraruwa a elapo ela ya vathi, nari ni ókhalela nrima, ni óshophola, nari ni óthamala sophwaniherya; vawi vawerano hihá mwahikhume mwilaponi ya vathi;</verse>
				<verse number="11">nyenya hihano kihorepelani nyuwo wi muhátáneno, khwino mukina aweriwa munna ári mulipa‐oraruwa, akhweya anrima, nari óthamala sophwaniherya, nari ónyemula, nari ówuryasha, nari awákha, nari olyano awihiha, hoe.</verse>
				<verse number="12">Vawi kereno sheni aváte vawathoriha yawo? Yawo ari mpuwa’mmo tahi munáthoriha, nyenya aváte Muluku tanáthoriha?</verse>
				<verse number="13">Mvihemvoni onanara owo véri va nyuwo mekhinyu.</verse>
			</chapter>
			<chapter number="6">
				<verse number="1">Mano annawerya mukina a nyuwo, oriyeno mulachu ni mukhwawe, orowa othorihiwa wa mutchu óhikhala ékhaikhai, ohi mano wa awéla murima?</verse>
				<verse number="2">Akhweya hamunasuwela wi awéla murima enarwa‐ethoriha elapo ya vathi? Nave elapo ya vathi yathorihiwa ti nyuwo, hamunaphwanelela othoriha asimilachu akhanikhani?</verse>
				<verse number="3">Hamunasuwela nna wi n’narwa‐náthoriha angelo? wopwaha wawihai nki itchu sokumi yola?</verse>
				<verse number="4">Ntakhara awe mwárinono milachu ya itchu sokumi yola, munnawériha wi ethorihe yawo eneriwa etheru m’mulokoni?</verse>
				<verse number="5">Kinalocha ela owúlihani muru. Mano tihihá wi mwa nyuwo hamomo mmoha amiruku, yowo ani awerye wathoriha anna,</verse>
				<verse number="6">nyenya munna annamulochiha mulachu munneni, nave wiwo ti wa alipa‐ohiroromela?</verse>
				<verse number="7">Nyenya vavo vari oyeleka tchiri mwa nyuwo, wi munnalochihana mulachu mukina ni mukhwawe. Ntakhara sheni muhinathanlanyu wemyererya ophuchiwa? hai muhinathanlanyu wemyererya owokiwa?</verse>
				<verse number="8">Nyenya munnaphucha munawoka, nave munnerano hihá anninyu.</verse>
				<verse number="9">Akhweya hamunasuwela wi óhikhala ekhaikhai herwa‐yakhela omwene wa Muluku? Muhihuwelihiwe; achapaheya, nari óthamala sophwaniherwa, nari ónvemula, nari óchétcheya ni sonanara, nari awípahula ni alopwana,</verse>
				<verse number="10">nari alipa‐wiya, nari ókhalela nrima, nari ówuryasha, nari ónyemula, nari awákha, herwa‐evolowa omwene wa Muluku.</verse>
				<verse number="11">Nave akina a nyuwo, mwári awihiha; nyenya mwárapihiwa, nyenya mwáhélihiwa, nyenya mwáhériwa ékhaikhai, mu nsina na Apwiya Yesu Kristu, ni mwa Munepa wa Muluku ahu.</verse>
				<verse number="12">Itchu sothe sene sinnemyeryeryiwa wa miyo; nyenya sothe sene hasinaphwanyerya etchu. Itchu sothe sene sinnemyeryeryiwa wa miyo, nyenya nkirwa‐kilamuleliwa ti emoha.</verse>
				<verse number="13">Sólya ti serukulu, nave erukulu ti ya sólya; nyenya Muluku anarwa‐apahula yela ni iha. Nyenya mwíli hori wa mararuwo, nyenya wa Apwiya, ni Apwiya a mwíli;</verse>
				<verse number="14">nyenya Muluku ávíha Apwiya, navetho anarwa‐anivíha hiyo mwa ikuru sawe.</verse>
				<verse number="15">Hamunasuwela wi míli anyu eri itchu sam’mwílini sa Kristu? Mano kinarwa‐kikusha itchu sam’mwílini sa Kristu ni wera itchu itchu sam’mwílini sa muthiana órope? Muhereno hihá hoe.</verse>
				<verse number="16">Akhweya hamunasuwela wi yowo aphitanyiwe ni muthiana órope ori mwíli mmoha? Vawi, eli awo, ani, enarwa‐ekhala mwíli mmoha.</verse>
				<verse number="17">Nyenya yowo aphitanyiwe ni Apwiya ori munepa mmoha.</verse>
				<verse number="18">Tchawani ochapaheya. Yotcheka ekina mutchu éra eri vate va mwíli; nyenya órope anatchekela mwíli awe wa yowo mekhiye.</verse>
				<verse number="19">Akhweya hamunasuwela wi mwíli anyu ori empa ya Munepa Wawéla, yowo ori mwa nyuwo, yowo murianyuno wa Muluku?</verse>
				<verse number="20">Nave hamunakhala a nyuwo mekhinyu. Vawi mwáthummwa ni esisapo aya yowalamela: ntakhara awe chichimihani Muluku m’mwílini mwanyu.</verse>
			</chapter>
			<chapter number="7">
				<verse number="1">Nyenya sa iha mwárempanyu iha; ti waphama wa mutchu ohimutannya muthiana.</verse>
				<verse number="2">Nyenya ntakhara a ochapaheya mutchu akhaleno muthiana a yowo mekhiye, ni muthiana akhaleno mulopwana a yowo mekhiye.</verse>
				<verse number="3">Mulopwana owo aveléle wa muthiana sophwanelela sawe; nyenya emohamohatho muthiana wa mulopwana.</verse>
				<verse number="4">Muthiana hanono olamulelo wa va mwílini awe wa yowo mekhiye, nyenya mulopwana: nyenya mummotho mulopwana hanono olamulelo wa va mwílini wa yowo mekhiye, nyenya muthiana.</verse>
				<verse number="5">Muhiványaneke, nyenya ni wemyeryeryana wanyu welukuluku, wi mwiveléle múvekelani, nave mukhaletho vamoha, wi Satana anáwéheni, ntakhara a ohíhíha wanyu.</verse>
				<verse number="6">Nyenya ela kinalocha ntoko mwa wemyeryerya, tahi ntoko molamula.</verse>
				<verse number="7">Nyenya okákhala phama atchu othene yákhanle ntoko mummo kikhalelaka miyo mekhaka. Nyenya mutchu mmoha ókhalano yamahalawe ya yowo mekhiye wa Muluku, mukina yammori, mukina yammori.</verse>
				<verse number="8">Nyenya kinalocha wa yawo ehithenle, ni wa anámukhwele, wi ti waphama wa yawo yakhalatho wi ntoko yomi.</verse>
				<verse number="9">Nyenya yáhisuwelaka wíhíha, ethelihiwe; ntakhara ti waphama othela opwaha ni weyela murima.</verse>
				<verse number="10">Nyenya ótheliwa’wo kinnálamulela, tahi miyo hoe, nyenya Apwiya, wi muthiana ahimuhiye mulopwana,</verse>
				<verse number="11">nyenyatho amuhiya íkhaleleru óhitheliwa, akhweya átánihiwetho ni mulopwana owo, nave mulopwana ahimwalaneno muthiana.</verse>
				<verse number="12">Nyenya wa akinaku aya awo yomi kinalocha, tahi Apwiya, Khwino munna mukina árinono muthiana óhiroromela, nave yowo anemyeryerya m’murima okhalano vamoha, ahimwalaneno.</verse>
				<verse number="13">Nave muthiana yowo orinono mulopwana óhiroromela, emyeryerya m’murima yowo okhalano vamoha, ahimwalaneno mulopwana owo.</verse>
				<verse number="14">Vawi mulopwana óhiroromela owo anélihiwa mwa muthiana owo, ni muthiana óhiroromela anélihiwa mwa munna owo; khwino wahákhanle hihá, anamwanányu ekákhala óhiryeheryeya, nyenya vano enakhala awéla.</verse>
				<verse number="15">Nyenya óhiroromela owo avinya’vo, tavinye’vo. M’milachu yawihiha hanamakiwa okapuro munna owo, nari murokora owo. Nyenya Muluku ónítchana hiyo m’murecheleni.</verse>
				<verse number="16">Vawi osuwela oni hai muthiana we, khwino onarwa‐ovulusha mulopwana owo? nari osuwela oni hai, mulopwana we, khwino onarwa‐ovulusha muthiana?</verse>
				<verse number="17">Nyenya, ntoko Apwiya, akawenliye wa othene, ntoko Muluku ítchanniye othene, mummo écheke. Nave wawihihá kinnathanlela m’milokoni yothene.</verse>
				<verse number="18">Mukina oheriwa óthikiliwa? Ahikhale óthikiliwa. Mukina oheriwa óhithikiliwa?</verse>
				<verse number="19">Ahithikiliwe. Othikiliwa hiwanono etchu, ni ohithikiliwa hiwanono etchu, nyenya okhapelela wa malamulo a Muluku.</verse>
				<verse number="20">Mutchu íkhalele mu witchaniwa mummo ítchaniwiye’mo.</verse>
				<verse number="21">Wáhitchaniwa ori kapuro? Ohithokororyeru: nyenya waweryakatho okhala nethi, wereno tchiri.</verse>
				<verse number="22">Vawi yowo ítchaniwe mwa Apwiya, ari kapuro, ori nethi mwa Apwiya: mummotho awitchaniwa owo, ari nethi, ori kapuro wa Kristu.</verse>
				<verse number="23">Mwáthummwa ni esisapo aya; muhikhale akapuro a atchu.</verse>
				<verse number="24">Mutchu, mummo ítchaneliwiye’mo, anna, akhale mummo ni Muluku.</verse>
				<verse number="25">Nyenya olocha sa asimwali, nkinono nlamulo na Apwiya; nyenya kinólélani kinonelaka miyo, ntoko awákhela ikharari wa Apwiya okhala óroromeleya.</verse>
				<verse number="26">Ntakhara awe kinera wi ela ti yorera ntakhara a wukhula wa mahiku yala, wi ti waphama wa mutchu okhala ntoko akhaleliye.</verse>
				<verse number="27">Womakiwa wa muthiana? Ohikhwele otaphuwa. Wotaphuwa wa muthiana?</verse>
				<verse number="28">Ohikhwele muthiana. Nyenya nari wathela, hotchenke; nave mwali atheliwa, hatchenke. Nyenya awihiha enarwa‐ekhalano yawukhula m’mwílini, nave kinnohiyani.</verse>
				<verse number="29">Nyenya ela kini, anna, elukuluku yokhuveya, wi vano yawo arinono athiana yikhaleleru wi ntoko hanono;</verse>
				<verse number="30">ni yawo enanla, wi ntoko henanla, ni yawo enahakalala, wi ntoko henahakalala; ni yawo enathuma wi ntoko hanono etchu;</verse>
				<verse number="31">ni yawo enerano elapo ya vathi, wi ntoko henerasha; vawi woneya wa elapo ela onnavira.</verse>
				<verse number="32">Nyenya kinakhwela wi mukhale óhithokororya. Yowo ohithenle owo onathokororya itchu sa Apwiya, wi ahakalalihe Apwiya;</verse>
				<verse number="33">nyenya yowo othenle owo onathokororya itchu selapo ya vathi, wi amuhakalalihe mwariye.</verse>
				<verse number="34">Nave muthiana ótheliwa ni mwali ennahiyanatho. Yowo ohitheliwe owo onathokororya sa Apwiya, wi akhale awéla m’mwílini ni m munepani; nyenya yowo ótheliwe owo, onathokororya selapo ya vathi, wi amuhakalalihe mulopwana owo.</verse>
				<verse number="35">Nyenya ela kinalocha mwa yawiphwanyerya wanyu wa nyuwo mekhinyu; tahi wi koreyeni murákho, nyenya wokhaviheryani werano yeyo enaphwanelela, ni otchara otchara womutchara Apwiya, vahikhala’vo yorukunuwela.</verse>
				<verse number="36">Nyenya mukina éra wi onnamwerela mwanawe mwamuthiana yohimphwanelela, varikimpwaha’vo vomwali vawe, nave wakhweleyaka wera hihá, ére yeyo onakhweliye, hanatcheka; athelihiwe.</verse>
				<verse number="37">Nyenya yowo onémela óthikitheryeya m’murimani mwawe, óhikhalano yawákeleliha, nyenya ókhalano olamulelo wa va yokhwela ya yowo mekhiye, anyesererya ela m’murimani mwa yowo mekhiye, okhapelela mwanawe mwamuthiana, onerano phama.</verse>
				<verse number="38">Mwawihihá yowo onamutheliha mwanawe mwamuthiana onnerano phama, nave yowo ohinamutheliha onnerano mopwaha.</verse>
				<verse number="39">Muthiana onnamakiwa iyawe oríye mukumi, nyenya akhwile mulopwana ótaphuliwa, wi atheliwe ti yowo onamukhweliye, nyenya mwa Apwiya.</verse>
				<verse number="40">Nyenya onnakhala óhakalala wopwaha íkhalelaru ntoko mummo oríye, ntoko mwa wupuwelela waka; nave kinnanyiherya wi miyotho kokhalano Munepa wa Muluku.</verse>
			</chapter>
			<chapter number="8">
				<verse number="1">Nyenya wa soveléliwa ephepa wa sophwaniherya. Ninnasuwela wi nokhalano miruku othene. Miruku ennóséla, nyenya osivela onnamakelela.</verse>
				<verse number="2">Mukina éra wi onnasuwela etchu, hapachenrye osuwela ntoko onaphwaneleliye osuwela.</verse>
				<verse number="3">Nyenya mukina amusivela Muluku, yola tanasuweliwa ti Yowo.</verse>
				<verse number="4">Vano olocha sa olya soveléliwa ephepa wa sophwaniherya, ninnasuwela wi yophwaniherya tahi etchu velaponi ya vathi, ni wi havovo Muluku nyenya mmoha.</verse>
				<verse number="5">Vawi naritho erivovo yeyo eneriwa miluku, akhweya wirimu, nari velaponi ya vathi, ntoko eriaya’vo miluku minchipale, ni apwiya anchipale;</verse>
				<verse number="6">nyenya wa hiyo oriwowo Muluku mmoha, Atithi yawo itchu sothe sene sinarwelaya’wo, ni hiyo ophiyerya wa Yowo; ni Apwiya mmoha Yesu Kristu, yowo itchu sothe sene sinakhalaya mwa Yowo, ni hiyo mwa Yowo.</verse>
				<verse number="7">Nyenyatho miruku heri mwa othene; nyenya akina, ókhovelela yophwaniherya ophiyerya hihano, annalyaru ntoko yoveléliwa ephepa wa yophwaniherya; nave yawupusherya‐ya‐murima eriaya yochétcheya, ennarípihiwa.</verse>
				<verse number="8">Nyenya yólya henanemyeryeryiha wa Muluku; akhweya nahilya hannathowiwa; akhweya nalya hannaphwanyeryaru etchu.</verse>
				<verse number="9">Nyenya weheryani wi olamulelo anyu yowo oni okhale wokwachuliha óchétcheya awo.</verse>
				<verse number="10">Vawi mukina awona weyo yowe orinono miruku, okilanthe va yólya m’pa ya yophwaniherya, nki yawupusherya‐ya‐murima, oríye óchétcheya, herwa‐emulipiha olya soveléliwa ephepa wa sophwaniherya?</verse>
				<verse number="11">Vawi mwa mirukuá óchétcheya owo annariméla, ti munna yowo Kristu ámukhwenliye.</verse>
				<verse number="12">Nyenya vawatchekela anna, ni ohoma yawupusherya‐ya‐murima yochétcheya, munnamutchekelatho hihá Kristu.</verse>
				<verse number="13">Ntakhara awe, yólya yamukwachuliha munnaka, nkirwakikhúra enama okhala wokhala, wi kini kimukwachulihe munnaka.</verse>
			</chapter>
			<chapter number="9">
				<verse number="1">Nka nethi? Nka murummwa? Nkimónne Yesu Apwiyahu? Nyuwo hamuri muteko aka mwa Apwiya?</verse>
				<verse number="2">Kahiri murummwa wa akina, nyenya nto kiriaka wa nyuwo; vawi eneneryo ya orummwa waka ti nyuwo mwa Apwiya.</verse>
				<verse number="3">Yawirúhano aka wa yawo enakikoha miyo ni yela.</verse>
				<verse number="4">Mano hinanono olamulelo wolyelya ni wowuryerya?</verse>
				<verse number="5">Mano hinanono olamulelo waweché?-?chano muthiana, ti munna, ntokotho arummwa akina, ni anna a Apwiya, ni Kefa?</verse>
				<verse number="6">Akhweya hiyo mekhihu, Barnaba ni miyo, hinanono olamulelo wohipharela muteko?</verse>
				<verse number="7">Maurutato tani yowo onahela ekhocho, va mahiku aya, anítchunela sawawe mekhiye? Tani onála mithe mipesa, ahinalya yawimma aya? Nari onakukhula muloko tani, ahinawurya mapele aya a muloko’wo?</verse>
				<verse number="8">Mano kinuluma iha ntoko mwa atchu?</verse>
				<verse number="9">Akhweya malamulo henalochatho hiho? Vawi m’malamulo a Mose morempwa’mo, Ohinaphuta enyope enípitchaya olya.</verse>
				<verse number="10">Muluku annathokororya inyope nna? Akhweya analocha ela mothe mwene ntakhara a hiyo? Vawi, ntakhara a hiyo turempwaya; ntakhara mulipa‐olima onnaphwanela olima ni oweheryerya, ni awipitcha owo onnerano ni oweheryerya wokawanano.</verse>
				<verse number="11">Nomiseryani nyuwo sa munepa, mano ti itokotoko hiyo nathukumanya sa mwíli anyu?</verse>
				<verse number="12">Akina yarinono olamulelo yowo va nyuwo, tahi hiyo nki wopwaha? Nyenya hanenreno olamulelo yowo; nyenya ninnemyeryerya sothe sene, wi n’ni neremwerano yosheleliha ya Mitchaka Yaphama ya Kristu.</verse>
				<verse number="13">Hamunasuwela wi yawo enaruméla sa empa ya Muluku ennólya sa m’pa’mmo, ni yawo enémelela eyupo yephepa, ennakawanano eyupo yephepa?</verse>
				<verse number="14">Hihátho Apwiya álamula wi yawo enalaleyerya Mitchaka Yaphama ekhaleke akumi ni Mitchaka Yaphama.</verse>
				<verse number="15">Nyenya miyo nkénreno etchu ya iha; nave nkinarepa iha wi ekhale yawihihá ni miyo; vawi onnakirérela miyo okhwa, nyenya mukina ahere wi titherutheru withamala waka.</verse>
				<verse number="16">Vawi kalaleyerya Mitchaka Yaphama nkanono etchu yawithamalano; vawi yokákeleliha tinakiphara; vawi kinnatakhaliwa miyo káhilaleyerya Mitchaka Yaphama.</verse>
				<verse number="17">Vawi kerano ela mwawemyeryerya, yamahala kiriakano; nyenya mohemyeryerya, károromeliwa mwa nahota.</verse>
				<verse number="18">Yamahaláka ti sheni vano? Wi volaleyerya Mitchaka Yaphama kere wi Mitchaka Yaphama ekhale yasíyo ene, wi kihipahule olamulelo aka wa m’Mitchaka Yaphama.</verse>
				<verse number="19">Vawi káriaka nethi wa othene, káhikeriha mekhaka mukapuroni wa othene, wi kíphwanyerye awácha.</verse>
				<verse number="20">Nave wa aYuda kákhala ntoko mYuda, wi kíphwanyerye aYuda; wa yawo eniwelela nlamulo ntoko awiwelela nlamulo, nari kahákhanlaka mekhaka awiwelela nlamulo, wi kíphwanyerye yawo eniwelela malamulo;</verse>
				<verse number="21">wa yawo óhikhalano nlamulo, kihikhanle awikhalelaru miyo óhikhalano nlamulo wa Muluku, nyenya awiwelela nlamulo wa Kristu, wi kíphwanyerye yawo ahinono nlamulo.</verse>
				<verse number="22">Wa alipa‐ochétcheya kákhala ntoko óchétcheya, wi kíphwanyerye alipa‐ochétcheya. Kiri sothe sene wa atchu othene, wi vothe vene kavulushe akina.</verse>
				<verse number="23">Nyenya kinnerano sothe sene ntakhara a Mitchaka Yaphama, wi kikhale awátánano.</verse>
				<verse number="24">Hamunasuwela wi yawo enopihana ochapha sa wupuwa, ennatchimaka othene, nyenya mmoha tanákhela yotchuwa? Mwawihihá tchimakani, wi mwakhele.</verse>
				<verse number="25">Nyenya yowo onachochorowasha anníhíha sothe sene. Nave yala ennerano hihá wi yakhele koroa awúcha; nyenya hiyo óhúcha.</verse>
				<verse number="26">Ntakhara awe miyo kinnatchimaka mwawihihá, tahi ntoko mokhwa?-?minikwa. Kinnawana mwawihihá, tahi ntoko omana erimu;</verse>
				<verse number="27">nyenya kinathakamela vathi mwíli aka, nave kinnera kapuro; wi, akhweya nari kilaleyenryaka wa akina, kini kikhale óriméla mekhaka.</verse>
			</chapter>
			<chapter number="10">
				<verse number="1">Vawi nkinatchuna, wi mukhale óhisuwela, anna, wi makholo ahu othene yári vathi va neku, elapuwa emaka othene;</verse>
				<verse number="2">ebatisiwa othene wa Mose, mu nekuni, ni m’maka,</verse>
				<verse number="3">elya othene yólya ya munepa emohamoha;</verse>
				<verse number="4">ewurya othene yowurya yamunepa emohamoha; vawi yáwurya mwa mwala wamunepa wawátchara; nyenya mwala owo ti Kristu.</verse>
				<verse number="5">Nyenya anchiene a yawo Muluku háhakalanleno; vawi yámwaramwashiwa mu’takhwani.</verse>
				<verse number="6">Nyenya itchu iha sáhéreya, sikhale son’lopola hiyo wi nihikhalele minkhela sonanara, ntokotho yawo yákhalenlaya minkhela.</verse>
				<verse number="7">Akhweya muhikhale óthamala sophwaniherya, ntoko akina a yawo, ntoko orempwaya, Atchu yákilathi vathi olya ni owurya, evinya enathata.</verse>
				<verse number="8">Akhweya nihikhaleno ochapaheya ntoko akina a yawo yákhanlayano ochapaheya, yuwa nihiku nimoha masanaru masana meli owapula araru.</verse>
				<verse number="9">Akhweya nihiwéhe Apwiya, ntoko akina a yawo yáwéhilaya, etholowa ni inowa ihe.</verse>
				<verse number="10">Akhweya muhichénye, ntoko akina a yawo yáchénnyaya, etoloshiwa ti mulipa‐otolosha owo.</verse>
				<verse number="11">Nyenya iha sáhéreya wa yawo ntoko son’lopola, nave sárepwenle on’lopola hiyo, yehu makutchuwelo a elukuluku ya vathi vano ephiyalaya va hiyo.</verse>
				<verse number="12">Ntakhara awe yowo onera wi ori sololo, íweherye wi anáthowe.</verse>
				<verse number="13">Hiyomorenleni nyuwo yawéha nyenya yomutchu; nyenya Muluku ori óroromeleya, yowo harwa?-?emyeryerya nyuwo wi mwehiwe opwaha ni wiwo munaweryelanyu; nyenya vamoha ni yawéha anarwa‐iyathitho vovuluwelavo, wi mwahiwerye ovilela’wo.</verse>
				<verse number="14">Ntakhara awe, ósiveliwáka, tchawani othamala sophwaniherya.</verse>
				<verse number="15">Kinalocha ntoko wa alipa‐miruku; anyiheryani nyuwo yeyo kinalochaka.</verse>
				<verse number="16">Ekahi ya murélo yeyo n’narélihahu, hai eyátáno ya nikhami na Kristu? Epau yeyo n’ninnahu heri eyátáno ya mwíli wa Kristu?</verse>
				<verse number="17">Vawi epau ti emoha, mwawihihá hiyo anchiene na mwíli mmoha; vawi hiyo othene ninnolya epau emoha yeyo.</verse>
				<verse number="18">Nkawehani Israyeli ntoko mwa mwíli; yawo enalya iphepa iho hiyanono eyátáno ni eyupo yephepa?</verse>
				<verse number="19">Kini sheni vano? wi yoveléliwa ephepa wa sophwaniherya titchu? Akhweya wi yophwaniherya titchu mano?</verse>
				<verse number="20">Nyenya kinalocha wi hiho amalapo enavelélaya ephepa enaveléla wa masololo; nave nkinakhwela wi nyuwo mwátáne ni masololo.</verse>
				<verse number="21">Hamuwerya owuryerya ekahi ya Apwiya, ni ekahi ya masololo; hamuwerya wakhela o’hasarini wa Apwiya, ni o’hasarini wa masololo.</verse>
				<verse number="22">Akhweya ninnawunliha ehache Apwiya? Mano ikuru sahu sinnampwaha Yowo?</verse>
				<verse number="23">Itchu sothe sene sinnemyeryeryiwa; nyenya sothe sene hasinaphwanyerya etchu. Itchu sothe sene sinnemyeryeryiwa; nyenya sothe sene hasinamaka.</verse>
				<verse number="24">Mutchu ahitchune sa yowo mekhiye, nyenya sa mukhwawe.</verse>
				<verse number="25">Etchu yeyo enatumihiwa va’puroni va marocha na’nama, mulye, óhikoha etchu ntakhara a yawupusherya‐ya‐murima;</verse>
				<verse number="26">vawi elapo ya vathi ti ya Apwiya, ni osareya waya.</verse>
				<verse number="27">Mukina a alipa‐ohiroromela awitchanani, nave munnatchuna oya’wo; mulye yeyo munavahiwanyu, óhikoha etchu, ntakhara a wupusherya‐ya‐murima.</verse>
				<verse number="28">Nyenya mukina alocha ni nyuwo, Yoveléliwa ephepa ela, muhilye, ntakhara a yowo ólénle owo, nave ntakhara a yawupusherya‐ya‐murima.</verse>
				<verse number="29">Kinalocha yawupusherya‐ya‐murima, tahi ya weyo mwanene, nyenya ya mukina owo; vawi onethi aka oneriwa hai ni yawupusherya‐ya‐murima ya mukina?</verse>
				<verse number="30">Miyo kákhela mwa ikharari, hai kinaheleliwaka ntakhara a ela yeyo kinathamalaka’vo?</verse>
				<verse number="31">Ntakhara awe nari mulyaka, nari muwuryaka, nari mweraka etchu ekina, erani sothene o nchichimiho na Muluku.</verse>
				<verse number="32">Khalani óhikwachuliha, nari aYuda, nari aHelene, nari muloko wa Muluku;</verse>
				<verse number="33">ntoko miyotho kinahakalalihaka othene mwitchu sothe sene, kihinakhwela yawiphwanyeryaka, nyenya ya muloko’wo, wi ovulushiwe.</verse>
			</chapter>
			<chapter number="11">
				<verse number="1">Khalani ókitakiherya miyo, ntoko miyotho kinamutakiheryelaka Kristu.</verse>
				<verse number="2">Nave kinnothamalani wi mwitchu sothe sene munnakupuwela miyo, ni wi munnakhapelela ikano ntoko kávelénlaka wa nyuwo.</verse>
				<verse number="3">Nyenya kinakhwela wi musuwele, wi muru wa atchu othene ti Kristu; ni muru wa muthiana ti mulopwana; nave muru wa Kristu ti Muluku.</verse>
				<verse number="4">Mulopwana yowo onawariha muru, onavekeliye nari onalocheliye, onanyemula muru awe.</verse>
				<verse number="5">Nyenya muthiana yowo onavekela, nari olochela, akhununle muru awe, onanyemula muru awe; vawi ori emohamoha ometchiwa.</verse>
				<verse number="6">Vawi muthiana ákíkhunéla, ahameliwetho; nyenya ohameliwa nari ometchiwa wámúlihaka muru, íkhunéle.</verse>
				<verse number="7">Vawi mulopwana hanaphwanela owariha muru, ntakhara ori yophwaniherya ni nchichimiho na Muluku: nyenya muthiana ori nchichimiho na mulopwana.</verse>
				<verse number="8">Vawi mulopwana hanakhala a wa muthiana; nyenya muthiana a wa mulopwana;</verse>
				<verse number="9">vawitho mulopwana hápachushiwe ntakhara a muthiana; nyenya muthiana ntakhara a mulopwana;</verse>
				<verse number="10">ntakhara a yela muthiana anaphwanela okhalano olamulelo va muruni vawe, ntakhara a angelo,</verse>
				<verse number="11">nyenyatho muthiana hanakhala óhikhalano mulopwana, nari mulopwana óhikhalano muthiana, mwa Apwiya.</verse>
				<verse number="12">Vawi ntoko muthiana oríye a wa mulopwana, mwawihihátho mulopwana ori mwa muthiana; nyenya itchu sothe sene siri sa wa Muluku.</verse>
				<verse number="13">Anyiheryani mwa nyuwo mekhinyu; ti wophwanelela wi evekeleke wa Muluku, ehikhunénle muru?</verse>
				<verse number="14">Sopachushiwa mkhataya hasinanihusiha wi mulopwana aphuwa mihi ennamuronya?</verse>
				<verse number="15">Nyenya muthiana aphuwa mihi, ti nchichimiho wa yowo; ntakhara mihi awe távahiwiye ntoko yawikhunélano.</verse>
				<verse number="16">Nyenya óneya mukina ntoko óványa, hinanono makhalelo awihiha, nari hiyo, nari muloko wa Muluku.</verse>
				<verse number="17">Nyenya volaleyerya ela nkinothamalani nyuwo, vawi hamunathukumanela yorera, nyenya yonanara.</verse>
				<verse number="18">Vawi vopacherya vaya munathukumananyu m’mulokoni, kinniwa wi vannakhala ovuhana mwa nyuwo; nave kinnemyeryerya vakina’vo.</verse>
				<verse number="19">Vawi onnaphwanelela wi vakhale omwaryeya mwa nyuwo, wi yawo enemyeryeryiwa yonihiwe wa nyuwo.</verse>
				<verse number="20">Ntakhara awe, munathukumananyu vamoha honaphwanelela olya mukonelo wa Apwiya;</verse>
				<verse number="21">vawi munalyanyu mukina onnikusherya khuluwi mukonelo awe wa mekhiye, nave mukina onnavoliwa etala, ni mukina onnahapaliwa.</verse>
				<verse number="22">Nki himwanono ipa solyelya’mo? Akhweya munnanyemula muloko wa Muluku, ni wanyemula yawo ahikhanleno etchu? Kini kiloche sheni wa nyuwo? Mano kinothamalani nyuwo mummo? Nkinothamalaniru.</verse>
				<verse number="23">Vawi miyo káhákhela wa Apwiya, yeyotho kávelénlaka wa nyuwo, wi Apwiya Yesu ohiyu yole áveléliwiye, ákusha epau;</verse>
				<verse number="24">nave árélihaliye, áhinna, ii, Ela ti mwíli aka wa wa nyuwo; erani ela ekhale yokupuwelano yaka.</verse>
				<verse number="25">Wawihihátho ekahi, yólya emanle, ni wi, Ekahi ela ti nlakano nahihano mu nikhamini mwaka; erani ela, mahiku othene munawuryanyu, ekhale yokupuwelano yaka.</verse>
				<verse number="26">Vawi mahiku othene munalyanyu epau ela ni owurya ekahi, munnalaleyerya okhwa wa Apwiya ophiyerya aniriye arwe Yowo.</verse>
				<verse number="27">Ntakhara awe yowo ani alye epau, nari yowo ani awurye ekahi ya Apwiya mohiphwanelela, anarwa‐akhala ótchekela mwíli n’nikhami na Apwiya.</verse>
				<verse number="28">Nyenya mutchu iweheryerye mekhiye, nave wawihihá alye epau, ni owurya ekahi.</verse>
				<verse number="29">Vawi yowo onalya ni owurya onalya awurya yothoriha ya wa mekhiye, ahirórakaru mwíli owo.</verse>
				<verse number="30">Ntakhara awe anchipale mwa nyuwo ennachétcheya, enicheliwa, nave anchipale ennarupa.</verse>
				<verse number="31">Nyenya nírónre mekhihu hanikathorihiwe.</verse>
				<verse number="32">Nyenya vothorihiwa, ninnalakiwa ti Apwiya, wi n’ni nivanyiwe vamoha ni elapo ya vathi.</verse>
				<verse number="33">Ntakhara awe, annaka, munathukumanelanyu olya, wehanakani.</verse>
				<verse number="34">Mukina avoliwa etala alye owannyawe; wi muni muthukumanele yothoriha. Nyenya sikinako saya iha kinarwa‐kithoriha kirúle miyo.</verse>
			</chapter>
			<chapter number="12">
				<verse number="1">Nyenya sa samahala samunepa, anna, nkinakhwela wi mukhale óhisuwela.</verse>
				<verse number="2">Munnasuwela wi mwárianyu amalapo mwákushiwa oya wa sophwaniherya ihe sihinalocha, ntoko mwáhóliwanyu.</verse>
				<verse number="3">Ntakhara awe kinnolélani nyuwo, wi havovo mutchu awuluma mwa Munepa wa Muluku ani ére wi Yesu tawulumeliwa; nave havovo mukina anawerya olocha, Yesu ori Apwiya, nyenya mwa Munepa Wawéla.</verse>
				<verse number="4">Nave vari samahala sohiyana, nyenya Munepa mmoha yowo.</verse>
				<verse number="5">Nave vari marumélelo óhiyana, nyenya Apwiya mmoha yowo.</verse>
				<verse number="6">Nave vari saweriwa sohiyana, nyenya Muluku mmoha yowo, awerano itchu sothe sene mwa othene.</verse>
				<verse number="7">Nyenya wa othene wovahiwa woneya wa Munepa wi iphwanyeryeno.</verse>
				<verse number="8">Vawi wa mmoha wovahiwa mwa Munepa masu a miruku; nyenya wa mukhwawe masu ósuwelasha, ntoko mwa Munepa mmoha yowo;</verse>
				<verse number="9">wa mukina nroromelo, mwa Munepa mmoha yowo; ni wa mukina samahala sa mapenusheryo, mwa Munepa mmoha yowo;</verse>
				<verse number="10">ni wa mukina saweriwa sa ikuru; ni wa mukina olochela ni wa mukina marórelo a minepa; ni wa mukina malumi a miloko‐miloko; ni wa mukina mataphulelo a malumi.</verse>
				<verse number="11">Nyenya sothe sene iha anerano ti Munepa mmoha yowo, aphara mukina va mekhiye ntoko anakhweleliye.</verse>
				<verse number="12">Vawi ntoko mwíli oriaya mmoha, okhalano sam’mwílini sinchipale; nyenya sam’mwílini sothene sa mwíli owo, siriaya sinchipale, siri mwíli mmoha; mwawihihátho Kristu.</verse>
				<verse number="13">Vawitho mwa Munepa mmoha hiyo othene tinábatisiwahu ovolowa m’mwílini mmoha, nari aYuda, nari aHelene, nari akapuro, nari anethi; nave othene yehu náwuryihiwa Munepa mmoha.</verse>
				<verse number="14">Vawitho mwíli honakhala yam’mwílini emoha, nyenya sinchipale.</verse>
				<verse number="15">Nnani nalocha wi, Kihikhanlaka ntata, nkiri a mwíli; mano hanri na mwíli ntakhara yela?</verse>
				<verse number="16">Nave náru nalocha wi, Kihikhanlaka nitho, nkiri a mwíli; mano hanri na mwíli ntakhara a yela?</verse>
				<verse number="17">Mwíli wothene wákhanle nitho, wemurya wákhale vavi?</verse>
				<verse number="18">Nyenya vano Muluku áhiyathi sam’mwílini sothene iho m’mwílini, ntoko ákhweleliye.</verse>
				<verse number="19">Nyenya sothe sene sákhanle yam’mwílini emoha, mwíli wákhale vavi?</verse>
				<verse number="20">Nyenya vano vari sam’mwílini sinchipale, nyenya mwíli mmoha.</verse>
				<verse number="21">Nave nitho haniwerya olocha ni ntata, Nkinotchuna weyo; naritho muru ni inani, Nkinotchunani nyuwo.</verse>
				<verse number="22">Nyenya tchiriene sam’mwílini iho sineriwa sochétcheya m’mwílini, sinnakhweleya;</verse>
				<verse number="23">nave hiho n’nerahu soyeva nchichimiho m’mwílini, va iha ninneyerya nchichimiho nawácha wopwaha; ni itchu sohirera sikhaleno yorerihasha yopwaha.</verse>
				<verse number="24">Nyenya sorera sahu hinathowiwa; nyenya Muluku álucheleliha mwíli, avaha nchichimiho nawácha wa yothowiwa eyo;</verse>
				<verse number="25">wi vahikhale omwalana m’mwílini; nyenya wi sam’mwílini siphwanaphwane ni othoko?-?roryana ekina ni ekhwaya.</verse>
				<verse number="26">Nave nari yam’mwílini emoha yona osósa, sam’mwílini sothene sinnúlána wiwela vamoha; nari emoha yachichimihiwa, sam’mwílini sothene sinnúlána okhalano vamoha.</verse>
				<verse number="27">Nyenya nyuwo mwa mwíli wa Kristu, ni sam’mwílini, mmoha va mekhiye.</verse>
				<verse number="28">Navetho Muluku áthanla akina m’mulokoni, vopacherya arummwa, anawili alipa‐miririmo, aneraru alipa‐ohusiha, vavo sotikiniha, vavo samahala sa mapenusheryo, makhaviheryeryo, mathoriheryo, malumi a miloko‐miloko.</verse>
				<verse number="29">Mano othene tárummwa? Othene ti alipa‐miririmo mano? Othene tawera sotikiniha mano? Mano othene ákhalano samahala sa mapenusheryo?</verse>
				<verse number="30">Mano othene ennuluma ni malumi? Mano othene ennataphulela masu?</verse>
				<verse number="31">Nyenya tchunashani samahala sopwaha. Nave kinnawonihani ephiro yorera yopwahasha.</verse>
			</chapter>
			<chapter number="13">
				<verse number="1">Nari kúlumaka malumi a atchu, ni ángelo, nyenya nkinono osivela, kinakhala enyachu yawopiwa, nari muthipo woruma.</verse>
				<verse number="2">Nave nari kiweryaka olochela, nave kinasuwelano sawiphíni sothene, ni miruku yothene, nave nari kirino nroromelo nothene, wi kinasusa miako, nyenya nkinono osivela, kiri etheru ene.</verse>
				<verse number="3">Nave nari kivelélaka muhakhu aka wothene wavakulela alipa‐oháwa, nave nari kivelélaka mwíli aka wi weyeliwe m’moroni, nyenya nkinono osivela, nkinaphwanyerya etchu hoe.</verse>
				<verse number="4">Osivela onnikhalelaru okhala wokhala, ori wepewe; osivela honakakamela; osivela honasuwela withamala, honirumiha,</verse>
				<verse number="5">honera sohiphwanelela, honatchara sa mwanene mekhaya, honasarasareya murima, honupuwelela sonanara;</verse>
				<verse number="6">honahakalalela owoka, nyenya onnahakalalela eparipari;</verse>
				<verse number="7">onnúhela itchu sothene, onnaroromela itchu sothene, onnaweheryerya itchu sothene, onnavilela itchu sothene.</verse>
				<verse number="8">Osivela honavela okhala wokhala, nyenya akhweya solochela sinarwa‐sikhala etheru, nari malumi enarwa‐emála, nari miruku enarwa‐ekhala etheru.</verse>
				<verse number="9">Vawi hiyo ninnasuwela mwápure‐mwápure, nave ninnalochela mwápure‐mwápure.</verse>
				<verse number="10">Nyenya yophámeya ephiyalaya, vava nto ya mwápure‐mwápure enarwa‐ekhala etheru.</verse>
				<verse number="11">Káriaka mwana kámuluma ntoko mwana, kánányiherya ntoko mwana, kánálakhanyerya ntoko mwana; vano kiriaka mutchu sonamwane iho kinera wi ti etheru.</verse>
				<verse number="12">Vawi vano ninnona mwiweheryo, ntoko moshiphela; nyenya vavo va mithoni ni va mithoni. Vano kinnaróra mwápure‐mwápure; nyenya vavo kinarwa‐kirórasha wi ntoko kiniriaka oróriwa.</verse>
				<verse number="13">Nave vano sinnikhalelaru nroromelo, oweheryerya, osivela, soraru iha; nyenya etokwene ya iha ti osivela.</verse>
			</chapter>
			<chapter number="14">
				<verse number="1">Tcharani osivela; nyenya tchunashani samahala samunepa, nyenya wopwaha wi mulocheleke.</verse>
				<verse number="2">Vawi yowo anuluma nlumi hanuluma ni atchu, nyenya ni Muluku; ntakhara havovo mutchu oniwa, nyenya mwa munepa onnuluma sawiphíni.</verse>
				<verse number="3">Nyenya yowo onalochela onuluma ni atchu yotchukelela, ni yokhomáliha, ni yohakararya.</verse>
				<verse number="4">Yowo onuluma nlumi, onitchukelela mekhiye, nyenya yowo onalochela onatchukelela muloko.</verse>
				<verse number="5">Nave kinakhwela wi nyuwo othene mulumeke malumi, nyenya tchiriene wi mulocheleke; nave ólochela onnampwaha awuluma malumi, ahitaphulelaka, wi muloko wakhele yotchukelela.</verse>
				<verse number="6">Nyenya vano, anna, karwa wa nyuwo ni wuluma malumi, kini kophwanyiheryeni sheni, káhuluma ni nyuwo nari mwawupulula, nari musuwelasha, nari mulochela, nari muhusiha?</verse>
				<verse number="7">Nari itchu hiho ihinono okumi sovaha oruma, ntoko kariviko, nari tchakare, sáhihiyanihaka marumelo, eni esuwanyeye hai yeyo enopiwa eyo nari wipiwa?</verse>
				<verse number="8">Vawi nipeka navaha oruma wohisuwanyeya, tani ani iryeheryele o’khochoni?</verse>
				<verse number="9">Mwawihihátho nyuwo khwino mwa nlumi mwáhivaha masu óhíweya phama, eni esuwanyeye hai yeyo enulummwa?</verse>
				<verse number="10">Vawi muni mukhale awuluma mu’tchekuni. Yokhala, variaya, miloko minchipale yawihiha ya masu velaponi ya vathi, nave hiyavovo etchu yeyo ehikhanleno masu aya.</verse>
				<verse number="11">Ntakhara awe, káhisuwelaka ikuru sa masu awo kini kikhale wa yowo onuluma owo óchipwirya, nave awuluma owo ani akhale óchipwirya wa miyo.</verse>
				<verse number="12">Mwawihihá nyuwotho ntakhara mwa ótchunasha samahala samunepa, tchunani wi mwachihe otchukelela wa muloko.</verse>
				<verse number="13">Ntakhara awe awuluma nlumi, avekele wi ataphuleleke.</verse>
				<verse number="14">Vawi kavekela mu nlumi, munepáka tunavekela, nyenya osuwelasha waka onakhala wohima etchu.</verse>
				<verse number="15">Vari’vo sheni vano? Kinavekela ni munepa, nyenya kinavekelatho ni osuwelasha waka: kinipa ni munepa, nyenya kinipatho ni osuwelasha.</verse>
				<verse number="16">Ntakhara waréliha ni munepa, nki yowo ori óhihuserya ani ére Amen hai, vothamala vá, ntakhara hanasuwela yeyo onalochá?</verse>
				<verse number="17">Vawi tchiri weyo onnathamala phama, nyenya mukina owo hanatchukeleliwa.</verse>
				<verse number="18">Kinnamuthamala Muluku wi kinnuluma malumi wopwahani nyuwo othene;</verse>
				<verse number="19">nyenya m’mulokoni kinnatchuna wuluma masu mathanu ni osuwelasha waka wi kithoriheryetho akina, opwaha ni wuluma masu masana khumi mu nlumini.</verse>
				<verse number="20">Anna, muhikhale anamwane musuwelasha, nyenya mu yonanara khalani makwiya, nyenya musuwelasha awunnuwa erutchu.</verse>
				<verse number="21">Worempwa m’malamulo, Ni atchu a malumi makina nave ni minuphi mikina kinarwa‐kulumano atchu ala; nave nari venre hihá herwa‐ekíwa Miyo, Apwiya tanalochaya.</verse>
				<verse number="22">Mwawihihá malumi enakhala ntoko eneneryo, tahi wa yawo enaroromela, nyenya wa yawo ehinaroromela; nyenya olochela hori wa yawo ehinaroromela, nyenya wa yawo enaroromela.</verse>
				<verse number="23">Ntakhara awe, muloko wothene wathukumana vamoha, nave othene enuluma malumi, nave evolowe’mo atchu yawo ehihusenrye nari yawo ehiroromenle, herwa‐elocha wi mokhala anepa?</verse>
				<verse number="24">Nyenya othene yalochela, nave onavolowa’mo mukina yowo ohinaroromela, nari yowo ohihusenrye, onnavanyiwa ti othene; onnathorihiwa ti othene;</verse>
				<verse number="25">sokhuweya sa murima awe sinnonihiwa; nave hihá anarwa‐athipela vathi eyuchi awe, amukokhorela Muluku, alaleyerya wi Muluku tchiri ori mwa nyuwo.</verse>
				<verse number="26">Nki sheni vano, anna? Munathukumananyu mukina ni mukina onnakhalano salmo, onnakhalano mahusiheryo, onnakhalano wupulula, onnakhalano nlumi, onnakhalano mataphulelo. Munnerano sothe sene motchukelela.</verse>
				<verse number="27">Mukina onulumiye nlumi ereno meli, nyenya ópwaha mararu hoe, nave motcharana; nave mmoha ataphuleleke.</verse>
				<verse number="28">Nyenya ótaphulela áhikhala’vo, akhale lakalaka m’mulokoni, nyenya ulume mwa yowo mekhiye, ni Muluku.</verse>
				<verse number="29">Nave alipa‐miririmo yulumeke meli nari mararu, nave akina esuweleno.</verse>
				<verse number="30">Nyenya etchu yupululiwa wa mukina ókhala’vo, akhale lakalaka ópacherya owo.</verse>
				<verse number="31">Vawi munnawerya othene nyu olochela mmoha mmoha, wi othene ehuserye, nave othene ehakararyihiwe;</verse>
				<verse number="32">nave minepa ya alipa‐miririmo ennawiwelela alipa‐miririmo;</verse>
				<verse number="33">vawi Muluku hari Muluku awakanyerya nyenya a murechele; ntoko mwa miloko yothene ya awéla murima.</verse>
				<verse number="34">Athiana ekhale lakalaka m’milokoni. Vawi honemyeryeryiwa wa yawo wi yulumeke. Nyenya ekhale awiwelela, ntokotho malamulo enalochelaya.</verse>
				<verse number="35">Nyenya yakhwelaka ohuserya etchu ekohe asíyaya a yawo mekhaya m’mawannyaya; vawi onnamúliha muru muthiana wuluma m’mulokoni.</verse>
				<verse number="36">Mano masu a Muluku yákhumale wa nyuwo? akhweya yáphiyale wa nyuwo mekhinyu?</verse>
				<verse number="37">Mukina éra wi ori mulipa‐miririmo, akhweya amunepa, aróre wi hiho kinorepelakani nyuwo iri nlamulo na Apwiya.</verse>
				<verse number="38">Nyenya mukina akhala óhisuwela, ikhaleleru óhisuwela.</verse>
				<verse number="39">Ntakhara awe, annaka, tchunashani olochela, nave muhihíhe wuluma malumi.</verse>
				<verse number="40">Nyenya sothe sene sereye mophwanelela ni mokwasulela.</verse>
			</chapter>
			<chapter number="15">
				<verse number="1">Nave kinnosuwelihani, anna, Mitchaka Yaphama yeyo kólaleyenryakani, yeyotho mwákhenlanyu, yeyotho munemelanyu’mo, yeyotho munavulushiwanyuno;</verse>
				<verse number="2">mwápharasha ntoko kénraka olaleyerya wa nyuwo; mwáhiroromenle siyo.</verse>
				<verse number="3">Vawi káveléla wa nyuwo vopacherya, yeyotho kákhenlaka, wi Kristu ákhwenle sonanara sahu, ntoko mwa sorempwa;</verse>
				<verse number="4">ni wi ávithiwa; ni wi ávíhiwa nihiku naneraru, ntoko mwa sorempwa;</verse>
				<verse number="5">ni wi áhoneya wa Kefa; vavo wa khumi neli awo;</verse>
				<verse number="6">vavo áhoneya elukuluku emoha wa anna ópwaha masana mathanu, anchiene a yawo ákhalaru ophiyerya hihano, nyenya akina árupa;</verse>
				<verse number="7">vavo áhoneya wa Yakobo; vavo wa arummwa othene;</verse>
				<verse number="8">nave vokutchulela vaya va othene, áhoneya wa miyotho ntoko mwana óhororiwa.</verse>
				<verse number="9">Vawi miyo kiri mukhani a arummwa, kiri óhiphwanelela weriwa murummwa, ntakhara káhochahocha muloko wa Muluku.</verse>
				<verse number="10">Nyenya ni ikharari sa Muluku kiri miyo ntoko kikhalenlaka; nave ikharari sawe sa wa miyo hasiri etheru, nyenya káphara muteko wawácha opwaha wa yawo othene; nyenya tahi miyo, nyenya ikharari sa Muluku hiho inakhala ni miyo.</verse>
				<verse number="11">Miyo nto, nari yala, nalaleyerya mwawihihá, nave mwawihihá timwároromenlanyu.</verse>
				<verse number="12">Nyenya Kristu álaleyeryiwa wi óvíhiwa wukhwani, nki akina mwa nyuwo hai enalochaya wi ovinya wukhwani hiwavovo?</verse>
				<verse number="13">Nyenya ovinya wukhwani wahivovo, Kristutho hávíhiwe;</verse>
				<verse number="14">nave khwino Kristu hávíhiwe olaleyerya wahu ori etheru, nroromelo nanyutho n’ri etheru.</verse>
				<verse number="15">Navetho hiyo n’naphwanyiwa anamona awotha a Muluku; ntakhara náhérela namona olocha sa Muluku wi ámvíha Kristu; yowo ahámvíhaliye, wári hihá wi alipa‐okhwa henavíhiwa.</verse>
				<verse number="16">Vawi alipa‐okhwa yáhivíhiwa, Kristutho hávíhiwa;</verse>
				<verse number="17">nave khwino Kristu hávíhiwe, nroromelo nanyu n’ri etheru ene; mohikhalelaru okhala wokhala m’sotcheka sanyu.</verse>
				<verse number="18">Ntakhara awe yawotho enarupa mwa Kristu yáriméla.</verse>
				<verse number="19">Namuweheryeryaka Kristu mukumini yolaru, hiyo n’ri óhasuwa ópwaha a atchu othene.</verse>
				<verse number="20">Nyenya vano Kristu óvíhiwa wukhwani yawima yamulepulo ya yawo enarupa.</verse>
				<verse number="21">Vawi ntoko okhwa wárúlaya mwa mutchu, ovinya wukhwani wárúletho mwa mutchu.</verse>
				<verse number="22">Vawi ntoko mwa Adamu othene ennokhwa, mwawihihátho mwa Kristu othene ennakhalihiwa akumi.</verse>
				<verse number="23">Nyenya mukina ni mukina múthola wawe wa yowo mekhiye; yawima yamulepulo Kristu; vavo yawo a Kristu, vokóka vawe.</verse>
				<verse number="24">Vavo vari makutchuwelo, aniriye arwe‐aveléle omwene wa Muluku, ti Atithi, avelihale othoriha wothene, ni olamulelo wothene, ni ikuru sene.</verse>
				<verse number="25">Vawi onnaphwanelela olamulela ophiyerya awiyanthe amwichani othene vathi va manani awe.</verse>
				<verse number="26">Mwichani ókutchulela yowo ani arwe‐apahuliwe ti okhwa.</verse>
				<verse number="27">Vawi yowo álapiha sothe sene vathi va manani awe. Nyenya onalochiye wi sothe sene solapihiwa, vannasuwanyeya wi hanamwalakhanyerya yowo ámulapihenrye sothe sene iho.</verse>
				<verse number="28">Nave alapiheryiwe sothe sene iho, vavo Mwana owo anarwa‐alapiheryiwa wa Yowo ámulapihenrye itchu sothe sene, wi Muluku akhale sothe sene mu sothe sene.</verse>
				<verse number="29">Wahikhanle hihá, eni yere sheni yawo enabatisiwa ntakhara a alipa‐okhwa? Khwino alipa‐okhwa henavíhiwaru, ntakhara sheni enabatisiwaya ntakhara a yawo?</verse>
				<verse number="30">Nki hiyotho hai n’riahu m’sawopiha mahiku othene?</verse>
				<verse number="31">Kinnokhwa nihiku n’nihiku, kinnalipela va withamalela wa nyuwo, anna, wiwo kiriakano mwa Kristu Yesu, Apwiyahu.</verse>
				<verse number="32">Khwino káwannaka ni inama o Efeso ntoko mwa mutchu, kinaphwanyerya’vo sheni? Alipa‐okhwa yáhivíhiwa, n’lye, niwurye vawi omelo n’nakhwa.</verse>
				<verse number="33">Muhiwokiwe; wátána wonanara onnapa?-?hula makhalelo órera.</verse>
				<verse number="34">Vinyani mwekhaikhai, nave muhitcheke; ntakhara akina hanono osuwelasha wa Muluku. Kinuluma wolamwihani nyuwo.</verse>
				<verse number="35">Nyenya mukina onarwa‐alocha, Alipa‐okhwa enívíhiwe hai? Nave eni erweno mwíli wawihai?</verse>
				<verse number="36">Ólosowa weyo, yeyo onamisá mekhá henakhalihiwatho okumi, yáhikhwa;</verse>
				<verse number="37">nave yeyo onamisá, honamisa mwíli yowo oni orwe‐okhale, nyenya mmisoru akhweya wa trigu, nari wa muloko mukina;</verse>
				<verse number="38">nyenya Muluku annavaha mwíli ntoko anakhweleliye; ni wa mmiso wothene mwíli wawaya‐wayasha.</verse>
				<verse number="39">Enama yothene heri emohamoha; nyenya ekina ti ya atchu, ni ekina ti enama ya sophuwiwa, ni ekina ti enama ya ipalame, ni ekina ya ihopa.</verse>
				<verse number="40">Vokhalatho míli ya wirimu, ni míli ya velaponi: nyenya nchichimiho na wawirimu ti nikina, ni nchichimiho na welaponi ti nikinatho.</verse>
				<verse number="41">Vari nchichimiho na nsuwa, ni nchichimiho nikina na mweri, ni nchichimiho nikina na itheneri; vawi etheneri ennahiyana ni etheneri ekhwaya mu nchichimiho.</verse>
				<verse number="42">Mwawihihátho tuniriaya okhalele ovinya wukhwani. Onnamisiwa mu eyuche, onnavíhiwa tahi mu eyuche;</verse>
				<verse number="43">onnamisiwa m’munyemu, onnavíhiwa mu nchichimiho; onnamisiwa mochétcheya, onnavíhiwa mwikuru;</verse>
				<verse number="44">onnamisiwa mwíli wophachuwano, onnavíhiwa mwíli wa munepa. Wárivovo mwíli wophachuwano, wokhalatho wa munepa.</verse>
				<verse number="45">Wawihihátho worempwa, Mutchu ópacherya Adamu ári munepa wokumi. Adamu ókutchulela owo ári munepa wopachusha okumi.</verse>
				<verse number="46">Nyenya yamunepa heri yopacherya, nyenya yophachuwano; vavo nto yamunepa.</verse>
				<verse number="47">Mutchu ópacherya owo ori a vathi, a’tchaya. Mutchu anawili ori a wirimu.</verse>
				<verse number="48">Ntoko a’tchaya owo, a’tchaya aneratho hihá; nave ntoko a wirimu, a wirimu aneratho hihá.</verse>
				<verse number="49">Nave ntoko niwanrahu yolacha ya a’tchaya owo, n’narwa‐niwaratho yolacháya ya a wirimu owo.</verse>
				<verse number="50">Nyenya kinnalocha ela, anna, wi mwíli n’nikhami hasiwerya ovolowa Omwene wa Muluku; nari eyuche henavolowa yeyo ehikhanle eyuche.</verse>
				<verse number="51">Nkonani, kinnolélani yawiphíni; han’rwa‐nrupa othene, nyenya othene n’narwa‐nthatuwa,</verse>
				<verse number="52">Mwilukuluku, mu waphila wa nitho, va nipeka nokutchulela; vawi nipeka n’narwa‐nruma, nave alipa‐okhwa enarwa‐evíhiwa óhúcha, nave hiyo n’narwa‐nthatuwa.</verse>
				<verse number="53">Vawi yawucha ela ennaphwanela owara yeyo ehikhanle eyuche, ni ya okhwa ela owara yohikhwa.</verse>
				<verse number="54">Nave yawucha ela eniriaya erwe‐eware yohikhala eyuche, ni yokhwa ela eniriaya erwe‐eware yohikhwa, vavo vanarwa‐vereya masu órempwa, Okhwa iwo womiryiwa mulapiha.</verse>
				<verse number="55">Okhwa we, olapiha wá ori wowi? Okhwa we, mpúlá ori wowi?</verse>
				<verse number="56">Nyenya mpúla wa okhwa ti otcheka; nyenya ikuru sa otcheka ti malamulo:</verse>
				<verse number="57">nyenya Muluku athamaliwe, yowo ananivaha hiyo olapiha mwa Apwiyahu Yesu Kristu.</verse>
				<verse number="58">Ntakhara awe, annaka ósiveliwa, khalani awitikitherya, óhisuseya, awácha m’mutekoni wa Apwiya, mahiku othene, musuwelaka wi werasha wanyu hori etheru mwa Apwiya.</verse>
			</chapter>
			<chapter number="16">
				<verse number="1">Nyenya sa yoveléla ya wa awéla murima, ntoko káthorihenryaka miloko yó Galatiya, mwawihihá erani nyuwotho.</verse>
				<verse number="2">Nihiku nopacherya na sabata mukina ni mukina a nyuwo akhapelele mekhiye, ntoko mummo áphwanyenryiye, wi soveléla sihereye miyo kirúle.</verse>
				<verse number="3">Nave kirúle, kinarwa‐káruma yawo munirianyu murwe‐muwere óphwanelela ni ikarata, eroweno yamahalányu o Yerusalemu.</verse>
				<verse number="4">Nave waphwanelelaka wa miyo orowatho, enarwa‐erowa ni miyo.</verse>
				<verse number="5">Nyenya kinarwa‐kirwa wa nyuwo, kipwahenrye o Makedoniya; vawi kinarwa‐kipwaherya o Makedoniya;</verse>
				<verse number="6">nave akhweya kinarwa‐kítchála ni nyuwo, akhweyatho orupasa mahiku a nakhutu wi mwahikihóle miyo wothe wene wiwo kiniriaka kivire’wo.</verse>
				<verse number="7">Vawi nkinatchuna owonani hihano kinámpwahaka; vawi kinaweheryerya olekela mwa nyuwo vakhani, Apwiya émyeryerya.</verse>
				<verse number="8">Nyenya kinarwa‐kikhala o Efeso ophiyerya Pentekoste.</verse>
				<verse number="9">Vawi vannakihuleyerya va milakoni vatokotoko ni vawereyasha, nave óványana ni hiyo tanchipale.</verse>
				<verse number="10">Nyenya Timoteo arwa, wehani wi akhale ni nyuwo ahóvakaru; vawi anaphara muteko wa Apwiya, ntokotho miyo;</verse>
				<verse number="11">ntakhara awe mutchu ahimvevule. Nyenya m’muhóle m’murecheleni, wi ahiye arwe wa miyo; vawi kinamuweheryerya vamoha ni anna.</verse>
				<verse number="12">Nyenya sa Apolo, munna owo, komwakeleliha yowo, arwe wa nyuwo vamoha ni anna; nave hewári okhwela wawe wi arwe hihano, nyenya anarwa aniriye akhaleno elukuluku.</verse>
				<verse number="13">Weheryani, mwíthipeleni mu nroromelo, mwíkhaliheni alopwana, lipihani.</verse>
				<verse number="14">Sawinyu sothe sene sereye musivela.</verse>
				<verse number="15">Nyenya kinnovekani, anna, (munnasuwela emusi ya Stefana, vawi eri yawima ya mulepulo ya Akaya, ni wi yáhiveléla mekhaya oruméla awéla murima),</verse>
				<verse number="16">wi nyuwotho munnawemya awihiha, ni yowo anerano vamoha, ni opharasha muteko.</verse>
				<verse number="17">Nyenya kinnahakalala ni orwa waya wa Stefana, ni Fortunato, ni Akayiko; ntakhara yawo yákikhwaniherya yeyo enothowani.</verse>
				<verse number="18">Vawi yáhihimula munepáka ni wawinyu; ntakhara awe muróre awihiha.</verse>
				<verse number="19">Miloko ya o Asiya ennolochelani nyuwo. Ennolochelani tchiri nyuwo mwa Apwiya, Akula ni Priska, vamoha ni muloko wa m’pa mwaya.</verse>
				<verse number="20">Ennolochelani anna othene. Lochelanani ni onúla wawéla.</verse>
				<verse number="21">Olochela wa miyo Paulo ni ntata naka.</verse>
				<verse number="22">Mukina áhisivelaka Apwiya, akhale awulumeliwa. Apwiya annorwa.</verse>
				<verse number="23">Ikharari sa Apwiya Yesu Kristu sikhale ni nyuwo.</verse>
				<verse number="24">Osivela waka okhale ni nyuwo othene mwa Kristu Yesu. Amen.</verse>
			</chapter>
		</book>
		<book number="47">
			<chapter number="1">
				<verse number="1">Paulo, murummwa a Kristu Yesu, ni okhwela wa Muluku ni Timoteo munna owo, wa muloko wa Muluku yowo ori o Korinto, vamoha ni awéla murima othene yawo ari mu Akaya mothe mwene.</verse>
				<verse number="2">Ikharari wa nyuwo ni murechele sorwela wa Muluku Atithihu, ni Apwiya Yesu Kristu.</verse>
				<verse number="3">Óchichimiheya Muluku ni Atithi a Apwiyahu Yesu Kristu, Atithi a ikharari ni Muluku a ohakararya wothene,</verse>
				<verse number="4">ónihakararya hiyo mu ohóshiwa wahu wothene, wi niwerye hiyo wahakararya yawo ari muhóshiwa phyakala, ni ohakararya wiwo n’nahakararyiwahuno mekhihu ti Muluku.</verse>
				<verse number="5">Vawi ntoko masóso a Kristu enanikówelaya, mwawihihátho ohakararya wahu onnakówa mwa Kristu.</verse>
				<verse number="6">Nyenya nahóshiwa, ori nthowa na ohakararya ni ovulushiwa wanyu; nahakararyiwa, ori wa ohakararya wanyu wiwo onerasha mwa ovilela wa masóso yawo n’nonahu.</verse>
				<verse number="7">Nave owehererya wahu wa wa nyuwo ti wotikitheryeya; vasuweliwaka wi ntoko murianyu awátána ni masóso awo, mwawihihátho ni ohakararya.</verse>
				<verse number="8">Vawi hannakhwela anna, wi mukhale óhisuwela sa yonihósha nópannahuno mu Asiya, wi nákhulumuwa otokotoko, wopwaha ikuri sahu, mwawihiha wi murima wánípa nari sa okumi ahu;</verse>
				<verse number="9">nyenya mekhihu nákhalano yonihósha ya okhwa mwa hiyo mekhihu, wi nihinyesererye va hiyo mekhihu, nyenya va Muluku yowo anavíha alipa‐okhwa;</verse>
				<verse number="10">yowo ánákihale mukhwani otokotoko wawihiha, nave anarwa‐ákiha; yowo n’namuweheryeryahu wi anarwa‐ákihatho;</verse>
				<verse number="11">vokhaviheryana nyuwotho n’nivekelo nanyu na wa hiyo; wi va yamahala ya wa hiyo yorwela wa atchu anchiene, vathamaliwe tátchu anchiene ntakhara a hiyo.</verse>
				<verse number="12">Vawi withamalela wahu ti namona a yawupusheryahu‐ya‐murima, wi mu wéla ni orera murima wa Muluku, tahi m’miruku ya mwíli, nyenya mwikharari sa Muluku tiníkhapelenlahu mwilaponi ya vathi, nyenya mopwaha wa nyuwo.</verse>
				<verse number="13">Vawi hannarepa wa nyuwo sikina, nyenya hiho munálakhanyanyu, nari hihotho munemyeryeryanyu; nave kinnaweheryerya wi munarwa‐mwemyeryerya ophiyerya mukutchuwelo;</verse>
				<verse number="14">ntokotho mwanemyeryenryanyu hiyo vakina, wi hiyo na withamalela wanyu, ntoko mwawihiha nyuwotho murianyu withamalela wahu mu nihiku na Apwiyahu Yesu.</verse>
				<verse number="15">Nave múlipiherya wiwo kánakhwela orwa wa nyuwo khalai, wi mwahikhaleno ikharari sanawili;</verse>
				<verse number="16">ni olukama owannyu oya o Makedoniya, ni orwatho wa nyuwo kikókaka orwela o Makedoniya; ni ohóliwa ti nyuwo o Yudeya.</verse>
				<verse number="17">Vavo, kákhwenlaka yeyo, mano káherano movirikanya‐virikanya? Akhweya hiho kinachichi?-?miheryaka murima mano kinnachichimiherya murima ntoko mwa mwíli. Wi va miyo vakhale éhe, éhe, ni hoe, hoe?</verse>
				<verse number="18">Nyenya Muluku ori óroromeleya, wi masu ahu a wa nyuwo heyákhanle éhe ni hoe.</verse>
				<verse number="19">Vawi Mwana a Muluku, Yesu Kristu, yowo álaleyiwe mwa nyuwo ti hiyo, (miyo ni Silvano ni Timoteo) heyákhanle éhe ni hoe, nyenya yári éhe mwa Yowo.</verse>
				<verse number="20">Vawi ntoko málakhanyeryo a malakano a Muluku ariaya mwa Yowo éhe; ntakhara awetho ari mwa Yowo Amen, mu nchichimiho na Muluku mwa hiyo.</verse>
				<verse number="21">Nyenya Yowo ananikilathiha vamoha ni nyuwo wa Kristu, anóchiha hiyo, ti Muluku;</verse>
				<verse number="22">yowotho áneyenrye eneneryo, aninnya mwemesheryo wa Munepa m’mirima mwahu.</verse>
				<verse number="23">Nyenya miyo kinítchana Muluku akhale namona vokumini vaka, wi wolevani nyuwo káhiyenryaka orwa o Korinto.</verse>
				<verse number="24">Tahi wi ninnalamulela nroromelo nanyu, nyenya n’nakhala ókhaviheryanano otheya wanyu; vawi ni nroromelo ti munemelanyu.</verse>
			</chapter>
			<chapter number="2">
				<verse number="1">Nyenya kátitelela murima mwa miyo mekhaka, kihirwetho wa nyuwo ni othanana.</verse>
				<verse number="2">Vawi miyo kóthananihani, tanitho yowo ani arwe‐akihakalalihe, nyenya yowo kimuthananihalaka?</verse>
				<verse number="3">Nave kárepa yela mkhataya, wi kinarwaka kihikhaleno othanana wa yawo enaphwanela okihakalaliha miyo; ni ororomela mwa nyuwo othene, wi otheya waka ti wawinyu wa nyuwo othene.</verse>
				<verse number="4">Vawi mu yohósha etokotoko ni osósa murima káhórepelani nyuwo ni mithori minchipale; tahi wi kóthananiheni, nyenya wi musuwele osivela wa wa nyuwo, wiwo kiriakano wopwaha.</verse>
				<verse number="5">Nyenya mukina athananiha, hakithananihale miyo, nyenya vakina vaya (wi kihohokoleni) nyuwo othene.</verse>
				<verse number="6">Wa awihiha owo olaka wu weriwe ti anchipale onnakhwána;</verse>
				<verse number="7">mwawihihá vakina vaya wi nyuwo m’mukhurumuwele ni omuhakararya, wi awihiha owo anamiryiwe ti othanana wawáchasha iwo.</verse>
				<verse number="8">Ntakhara awe kinnovekani nyuwo wi m’mutitelelihe yowo osivela wanyu.</verse>
				<verse number="9">Vawi ntakhara a ela kórepatho, wi kisuwele merelo anyu, mwári awiwelela mu sothe sene.</verse>
				<verse number="10">Nyenya yowo munamukhurumuwelanyu etchu, miyotho kinnerano hihá; vawi yeyo kikhurumuwenlaka mi va, kárimkhurumuwela etchu, kénreno ntakhara a nyuwo, va mithoni va Kristu;</verse>
				<verse number="11">wi Satana ahiniwarálele; ntakhara hanníkhalela óhisuwela ophyaka wawe.</verse>
				<verse number="12">Nyenya kárúlaka o Trowa wi kalaleyerye Mitchaka Yaphama ya Kristu, nave va milakoni vákihule?-?yenryaya, mwa Apwiya,</verse>
				<verse number="13">nkárinono witchuwa m’munepani mwaka, kahámphwannyaka Tito munnaka; nyenya kilanyanneno káya o Makedoniya.</verse>
				<verse number="14">Nyenya Muluku athamaliwe, yowo ananihóla múlapiha mwa Kristu, úlánya muhiriri wa osuwelasha wawe mwa hiyo m’mapuroni mothe mwene.</verse>
				<verse number="15">Vawi hiyo na muhiriri waphama wa Kristu, wa Muluku, mwa yawo evulushiwe, ni mwa yawo enatoloshiwa;</verse>
				<verse number="16">wa akina muhiriri wokhwa wukhwani; nyenya wa akina, muhiriri wokumi wukumini. Nave tani anaphwanelela iha?</verse>
				<verse number="17">Vawi hannakhala ntoko anchipale awo, awerano marocha masu a Muluku; nyenya ntoko mwa orera murima, nyenya ntoko mwa Muluku va mithoni va Muluku, tinnalochahu mwa Kristu.</verse>
			</chapter>
			<chapter number="3">
				<verse number="1">Ninnapacheryatho wísémyeryerya mekhihu akhweya ninnathowiwa, ntoko akina, ikarata sonemyeryeryiha wa nyuwo, akhweya orwela wa nyuwo?</verse>
				<verse number="2">Nyu va mwa ekarata ahu, yorempwa m’mirima mwahu, yosuweliwa ni yawalakhanyiwa tátchu othene;</verse>
				<verse number="3">ntakhara mohonihiwa wi mwa ekarata ya Kristu, óruméliwa ti hiyo, yohirempwa ni tinta hoe, nyenya ni Munepa wa Muluku mukumi; tahi va ihasari sa maluku, nyenya va ihasari sa mirima ya mwíli.</verse>
				<verse number="4">Nave otitelela wawihiha wa Muluku tinriahuno mwa Kristu;</verse>
				<verse number="5">tahi wi n’ri ókhwána va hiyo mekhihu, wanyiherya etchu ntoko morwela mwa hiyo mekhihu; okhwána wahu onarwela wa Muluku;</verse>
				<verse number="6">yowotho ánikhwanihenrye hiyo nikhale arummwa a nlakano nahihano; tahi na yorempwa, nyenya na munepa; ntakhara yorempwa ennipha, nyenya munepa onarúha okumi.</verse>
				<verse number="7">Nyenya oruméla wa okhwa worempwa ni wophari?-?kiwa m’malukuni, wáriaya mu nchichimiho, wawihihá wi anamwane aIsrayeli heyáwenrye owehasha ethoi awe ya Mose, ntakhara a nchichimiho na ethoi awe, nenlo návíhiwe’vo:</verse>
				<verse number="8">wopwaha wawihai nki oruméla wa munepa oniriaya orwe‐okhale mu nchichimiho?</verse>
				<verse number="9">Vawi oruméla woványa wáriaya wa nchichimiho, tchiriene oruméla wa ekhaikhai onnáchasha mu nchichimiho winchipale.</verse>
				<verse number="10">Vawitho yeyo yériwe ya nchichimiho hayériwe ya nchichimiho mummo, ntakhara a nchichimiho nopwaha nlo.</verse>
				<verse number="11">Vawi yeyo enavíhiwa’vo yáriaya mu nchichimiho, tchiriene winchipale ekinako aya eyo eri mu nchichimiho.</verse>
				<verse number="12">Nriahuno nto oweheryerya wawihiha, ninnuluma ni wítchála murima otokotoko,</verse>
				<verse number="13">nave tahi ntoko Mose, yowo íyanthe yohuruwela withoni wawe, wi anamwane a Israyeli ehiwehashe va makutchuwelo a yeyo yávíhiwa’vo;</verse>
				<verse number="14">nyenya mirimaya yákukumalihiwa; vawi ophiyerya olelo vavasha, vawalakhanya nlakano nakhalai yohuruwela yela enníkhalelaru yohikhunuwa, yeyo enavíhiwa’vo mwa Kristu.</verse>
				<verse number="15">Nyenya ophiyerya olelo, Mose analakhanyiwiye, yohuruwela enníkhalelaru va murimani vaya.</verse>
				<verse number="16">Nyenya erukunuwenle wa Muluku, yohuruwela eyo ennavíhiwa’vo.</verse>
				<verse number="17">Nyenya Apwiya ti Munepa owo; nave vavo Munepa wa Apwiya oriaya’vo vokhalavotho onethi.</verse>
				<verse number="18">Nyenya hiyo othene ni ethoi yohihuruweliwa vawiweheryerya ntoko mwiweheryo nchichimiho na Apwiya, ninnathatuwa mwiruku yela orwela o nchichimiho oya o nchichimiho, wi ntoko orwela wa Apwiya Munepa.</verse>
			</chapter>
			<chapter number="4">
				<verse number="1">Ntakhara awe nriahuno oruméla wiwo, ntoko nákhenlahu ikharari, hannachétcheya;</verse>
				<verse number="2">nyenya nóhíha sokhuweya sa wuliha‐muru, óhéchécha mophyaka, nari werano masu a Muluku mowoka; nyenya ni woneya weparipari ninnisemyeryerya mekhihu o yawupusherya‐ya‐murima wa atchu othene va mithoni va Muluku.</verse>
				<verse number="3">Nyenyatho Mitchaka Yaphama yahuruweliwa, enahuruweliwa mwa yawo enariméla;</verse>
				<verse number="4">mwa yawo muluku a mahiku yala a vathi vano wárúhenlaya evasi maupuwelo aya a alipa‐ohiroromela, wi omwaleya wa Mitchaka Yaphama ya nchichimiho na Kristu, yowo ori eruku ya Muluku, ehámwaléle.</verse>
				<verse number="5">Vawi ninnalaleyerya tahi sa hiyo mekhihu, nyenya Kristu Yesu Apwiya, ni hiyo mekhihu akapuro anyu, ntakhara a Kristu.</verse>
				<verse number="6">Vawi Muluku yowo áriye, Omwaleya onarwa‐warya okhuma mwipiphini, ti yowo ánrye m’mirima mwahu onivaha omwaleya wa osuwelasha wa nchichimiho na Muluku vethoini va Yesu Kristu.</verse>
				<verse number="7">Nyenya nrinono muhakhu’la mu sokusherya sa’tchaya, wi otokwene wopwaha wa’kuru okhale wa Muluku, wohirwela wa hiyo;</verse>
				<verse number="8">na óhóshiwa mothe mwene’mmo, nyenya óhúkhuwa; awanyiherya‐anyiherya, nyenya óhihaléla;</verse>
				<verse number="9">óhochiwa, nyenya óhiriméla;</verse>
				<verse number="10">mahiku othene ninnireyaru m’mwílini okhwa wawe wa Yesu, wi okumitho wa Yesu woneye m’mwílini mwahu.</verse>
				<verse number="11">Vawi hiyo yehu n’ri akumi ninnaveléliwa wukhwani mahiku othene, ntakhara a Yesu, wi okumitho wa Yesu woneye m’mwílini mwahu wokhwéne.</verse>
				<verse number="12">Mwawihiha okhwa onnerano mwa hiyo, nyenya okumi mwa nyuwo.</verse>
				<verse number="13">Nyenya nriahuno munepa yowo wa nroromelo, ntoko mwa yorempwa eyo, károromenlaka, ntakhara awe kúlummaka; hiyotho ninnaroromela, ntakhara awe ninnuluma;</verse>
				<verse number="14">nsuwelaka wi yowo ámvíhale Apwiya Yesu anarwa‐anivíha hiyotho vamoha ni Yesu, antheteya vamoha ni nyuwo.</verse>
				<verse number="15">Vawi sothene iha ti sa wa nyuwo, wi ikharari iho, sawacheryeryiwa mwa muloko’wo, yacheryerye othamala o nchichimiho na Muluku.</verse>
				<verse number="16">Ntakhara awe hannachétcheya; nyenya nari omutchu ahu wavate onnúcha, wa mpuwa mwahu onnaryeheryiwa mwahihano nihiku n’nihiku.</verse>
				<verse number="17">Vawi yonihósha ahu yoveya velukuluku tonto ennanerela hiyo olimela wopwaha otokotoko ni wohimala wa nchichimiho;</verse>
				<verse number="18">ntakhara hannavarerya itchu sawoneya, nyenya itchu sohoneya; ntakhara itchu sawoneya siri selukuluku, nyenya itchu sohoneya siri sohikutchuwa.</verse>
			</chapter>
			<chapter number="5">
				<verse number="1">Vawi ninnasuwela wi empa ya vathi vano ya mukotcháhu yathála, nokhalano mamakelo a wa Muluku, ti empa yohimakiwa ni mata, yohithála, wirimu.</verse>
				<verse number="2">Vawitho mummo ninnipulela, ni okhala minkhela yowarihiwa ni yokhalamo yauhu yorwela wirimu;</verse>
				<verse number="3">khwino nto vowarihiwa han’rwa‐niphwanyiwa épwitikiri.</verse>
				<verse number="4">Vawitho hiyo yehu n’nakhala m’mukotchani yola ninnipulela, vohokoliwa; tahi olocha wi ninnakhwela oruliwa, nyenya owarihiwa, wi ya okhwa eyo emiryiwe ni okumi.</verse>
				<verse number="5">Nave yowo anan’ryeheryela hiyo yela, ti Muluku, yowo ánivahile mwemesheryo wa Munepa.</verse>
				<verse number="6">Nikhanlahuno wumiha murima mahiku othene, nto, nave n’nasuwelahu wi n’niahu owáhu m’mwílini, hanri wa Apwiya:</verse>
				<verse number="7">(ntakhara ninnechécha mwa nroromelo tahi mwa woneya);</verse>
				<verse number="8">nyenya ninnumiha murima, nave ninnatheya tchiriene vohikhala m’mwílini, ni okhala owáhu wa Apwiya.</verse>
				<verse number="9">Ntakhara awetho ninnatchunasha, akhweya owáhu nari okina, okhala ómuhakalaliha Yowo.</verse>
				<verse number="10">Vawi hiyo othene ninnaphwanela wonihiwa o munyukhuni wothoriherya wa Kristu, wi mutchu ákhele sawereya m’mwílini, ntoko mummo énriye, akhweya yaphama nari yonanara.</verse>
				<verse number="11">N’suwelaka nto wopiha wa Apwiya, ninnáleketcha atchu, nyenya ninnatheteyiwa wa Muluku; nave kinnaweheryeryatho wi ntheteyiwe mu sawupusherya?-?sanyu‐sa‐murima.</verse>
				<verse number="12">Hannisemyeryeryihatho hiyo mkhatihu wa nyuwo, nyenya ninnovahani nyuwo nthowa nawithamalelano va hiyo, wi mukhaleno etchu yoványanano yawo enithamala mwawoneyaru, tahi m’murima.</verse>
				<verse number="13">Vawi nári awaluwa murima, n’nihihá wa Muluku; nári a miruku ahu, n’nihihá wa nyuwo.</verse>
				<verse number="14">Vawi osivela wa Kristu onnansasa; ntakhara nothoriha mwawihihá wi mmoha áhákhwela othene, ntakhara awe othene yákhwa;</verse>
				<verse number="15">Nave áhákhwela othene, wi yawo ari akumi ehikhaletho akumi wa yawo mekhaya, nyenya wa Yowo akhwenle yawo, avinya.</verse>
				<verse number="16">Wawihihá wi hiyo hannasuwelatho mutchu hihano ntoko mwa mwíli; nave námurónre Kristu ntoko mwa mwíli, nyenya vano hannamuróratho mwawihihá.</verse>
				<verse number="17">Ntakhara awe mutchu mukina ári mwa Kristu ori ópachushiwa ahihano; itchu sakhalai sovira, nkonani, siri sahihano.</verse>
				<verse number="18">Nyenya itchu sothene sinarwela wa Muluku yowo ánátánnye wa Yowo mekhiye mwa Kristu, anivaha oruméla wa wátánya;</verse>
				<verse number="19">ti olocha wi Muluku ári mwa Kristu, anamwátánya elapo ya vathi wa Yowo mekhiye, óhalakhanyerya sotcheka saya; nave áhiyathi wa hiyo masu a wátánya.</verse>
				<verse number="20">Ntakhara awe nri arummwa mu nipuroni mwa Kristu, wi ntoko Muluku anamchenyerya mwa hiyo; ninnawakelelani mu nipuroni mwa Kristu, atanihiwani ni Muluku.</verse>
				<verse number="21">Yowo ahasuwenle otcheka amwera otcheka mu nipuroni mwahu; wi hiyo nikhale ekhaikhai ya Muluku mwa Yowo.</verse>
			</chapter>
			<chapter number="6">
				<verse number="1">Nave awerano vamoha ninnachényeryatho wi muhakhele ikharari sa Muluku mahaléne nyuwo,</verse>
				<verse number="2">(vawi ani, Mwilukuluku yawakheliwa káwíwa weyo, Nave mu nihikuni novulusha káhókhaviherya; nkonani, vano ti elukuluku yaphama yawakheliwa, nkonani, vano ti nihiku novulusha);</verse>
				<verse number="3">óhivaharu yokwachuliha mwitchu phyakala, wi oruméla iwo ohiheleliwe;</verse>
				<verse number="4">nyenya mu sothe sene ninnichichimiheryela hiyo mkhatihu ntoko arummwa a Muluku, muvilela winchipale, mu sohósha, mu sawakeleliha, mu sophita,</verse>
				<verse number="5">m’mítitiri, mu kariposo, m’mawowo, mu sawukhula, mulipelela, mu winanela olya;</verse>
				<verse number="6">m’mélelo, musuwelasha, muleva, mwipewe, mwa Munepa Wawéla, musivela wohiwoka;</verse>
				<verse number="7">m’masu éparipari, mwikuru sa Muluku; mwilopwana‐lopwana yekhaikhai wulopwanani ni wuthianani,</verse>
				<verse number="8">mwa nchichimiho, mwa muroho, mwa ovuwa wonanara ni ovuwa waphama; ntoko óhuweliha, nari ari éparipari;</verse>
				<verse number="9">ntoko óhisuwanyeya, nari esuwanyeyaka phama; ntoko anamókhwa, nave nkonani n’ri akumi; ntoko ólakiwa, nave óhiphiwa;</verse>
				<verse number="10">ntoko óthanana, nyenya óhakalela mahiku othene; ntoko óhasuwa, nyenya awaréliha anchipale; ntoko óhikhalano etchu, nave ennakhalano itchu sothe sene.</verse>
				<verse number="11">Iyano sahu sotaphuwa wa nyuwo aKorinto murimáhu wonnuwihiwa.</verse>
				<verse number="12">Hamunaphitiwa mwa hiyo, nyenya munaphitiwa m’murimani mwanyu.</verse>
				<verse number="13">Nave vakhale othoriha wowu (kinalocha ntoko nánamwane aka) munnuwihiwe nvuwotho.</verse>
				<verse number="14">Muhikhale ómakiwa mu nipisini vamoha ni óhiroromela óvuhana; vawi ekhaikhai eni ekawane hai ni yohikhale ekhaikhai?</verse>
				<verse number="15">Akhweya omwaleya oni wátáne hai ni epiphi? Nave Kristu ani emyeryeryane hai ni Beliyali? Akhweya óroromela arinono nipatusho tani vamoha ni óhiroromela?</verse>
				<verse number="16">Nave ophitána waya tiwawihai ni empa ya Muluku ni ya sophwaniherya? Vawi hiyo na empa ya Muluku Ókumi; ntoko Muluku álonchiye, Kinarwa‐kítchála mwa yawo, nave kinarwa‐kechécha mwa yawo; nave kinarwa‐kikhala Muluku aya, nave yawo enarwa‐ekhala atchu aka.</verse>
				<verse number="17">Ntakhara awe, Khumani véri vaya, nave mwalanani, ani Apwiya, Nave muhitannye etchu yothanyiwa; Nave Miyo kinarwa‐kiwakhelani nyuwo,</verse>
				<verse number="18">Nave kinarwa‐kikhala wa nyuwo Atithi, Nave nyuwo munarwa‐mukhala wa Miyo anamwane asilopwana ni asithiana, analocha Apwiya A’kuru sothene.</verse>
			</chapter>
			<chapter number="7">
				<verse number="1">N’riahuno nto malakano yala, ósiveliwa, niryeheryele mkhatihu otcharuwa yorípiha yothene ya mwíli ni ya munepa, ni oveliha mélelo ni omova Muluku.</verse>
				<verse number="2">Nivaheni epuro; hanimutchekenle mutchu nari, hanimpahunle mutchu, hanimphyakenle mutchu.</verse>
				<verse number="3">Nkinalocha ela wi kovanyeni: vawi kolocha khalai wi muri m’mirima mwahu, wi nikhwe vamoha ni okhala akumi vamoha.</verse>
				<verse number="4">Kinnumiha murima winchipale kinalochaka ni nyuwo, withamala waka ntakhara a nyuwo tutokotoko; kinnasareya ohakararya, kinnatekhumelano otheya mu yohósháhu yothene.</verse>
				<verse number="5">Vawitho nárúlahu hiyo m’Makedoniya mwíli ahu hiwárino witchuwa, nyenya náhóshiwa hiyo mothene’mmo; vate va sowana, mpuwa’mmo wova.</verse>
				<verse number="6">Nyenya Yowo anahakararya awiroha, ti Muluku, ánikhaviherya hiyo ni orwa wawe wa Tito:</verse>
				<verse number="7">nyenya tahi ni orwa waweru, nyenyatho ni ohakararya wiwo áhakararyihiwiyeno mwa nyuwo, ánlénliye hiyo minkhela anyu, wunla wanyu, mvai anyu wa wa hiyo; wawihihá wi káhakalala wopwaha.</verse>
				<verse number="8">Wi nari kóthananihalakani ni ekarata ele, nkinananariwa, nari kánanariwaka; ntakhara kinona wi ekarata ele yáhóthananihani, nari va mahiku avakhani.</verse>
				<verse number="9">Vano kinnahakalala, tahi wi murimthananaru, nyenya wi mothananihiwa ni otcharuwa m’murima; ntakhara mwáthananihiwa ni othanana wa wa Muluku, wi nihiweriheni óthowiwa mwitchu ekina.</verse>
				<verse number="10">Vawi othanana wa wa Muluku onarukunushele mirima wuvulushiwani, wohithananihatho; nyenya othanana welapo ya vathi onarúha okhwa.</verse>
				<verse number="11">Vawi, nkonani, ela mkhataya, yawi mwáthananihiwa ni othanana wa wa Muluku, nthiti ntokotoko tani wénraya mwa nyuwo, nyenyatho yawikhaliha epewe, nyenyatho esara, nyenya wova, nyenyatho minkhela, nyenyatho mvai, nyenyatho wunla ekuhu! Mu sothe sene mwáhichichimiheryela mekhinyu wi mwa awéla murima mummo.</verse>
				<verse number="12">Ntakhara awe nari kórepenlakani nyuwo, nkérenle ntakhara a yowo énre yonanara, nari ntakhara a yowo átchekeliwe, nyenya wi nthiti nanyu na wa hiyo nonihiwe wa nyuwo va mithoni va Muluku.</verse>
				<verse number="13">Ntakhara a ela nóhakararyiwa; nave múhakararyiwa wahu náhakalalasha tchiri ni otheya wa Tito, wi munepáwe wáhihimuliwa ti nyuwo othene.</verse>
				<verse number="14">Vawi khwino kárimwithamalano etchu wa yowo ntakhara a nyuwo muru honakúla; nyenya ntoko núlummahu sothe sene ni nyuwo mwiparipari, wawihihátho withamala wahu wiwo ori mwa Tito, wári eparipari.</verse>
				<verse number="15">Nave osivela wawe wenesha onnácha wopwaha wa nyuwo, vawupuwelela wiwelela wanyu wa nyuwo othene, wi mwámwakhela yowo ni wova ni othukumela.</verse>
				<verse number="16">Kinnahakalala wi m’sothe sene kinnakhomáliha murima sa nyuwo.</verse>
			</chapter>
			<chapter number="8">
				<verse number="1">Nave ninnosuwelihani, anna, ikharari sa Muluku sovahiwa mwa miloko yó Makedoniya,</verse>
				<verse number="2">wi muchichi?-?miherya otokotoko wa yohósha, wáchasha wa otheya waya, nave oháwasha waya wáhácheryeryiwa muhakhu wa epewe aya.</verse>
				<verse number="3">Vawi ntoko mwa ikuru saya, kinnerela’vo namona, ai wopwaha ikuru saya,</verse>
				<verse number="4">yáherano anenaya, enákeleliha ni onchényerya sa ikharari iho, ni seyátáno ya oruméla wa wa awéla murima;</verse>
				<verse number="5">nave, tahi ntoko náweheryeryahu; nyenya yápacherya wiveléla mkhataya wa Apwiya, ni wa hiyo ni okhwela wa Muluku.</verse>
				<verse number="6">Wawihihá wi námuchényerya Tito, wi ntoko ápachenryiye khalai, hihátho avelihe mwa nyuwo ikharari ihatho.</verse>
				<verse number="7">Nyenya ntoko munáchanyu mu sothe sene, mu nroromelo, ni m’masu, m’miruku, ni mu nthiti nothene, ni musivela wanyu wa wa hiyo, achanitho mwikharari iha.</verse>
				<verse number="8">Nkinalocha ela ntoko olamulela nyenya ni wererya wa nthiti na akina eparipari ya osivela yawinyutho.</verse>
				<verse number="9">Vawi munnasuwela ikharari sa Apwiyahu Yesu Kristu, wi, ntakhara a nyuwo ákhala óháwa, nari áriye óréla, wi nyuwo ni oháwa wawe mwahikhale óréla.</verse>
				<verse number="10">Nave mummo kinnaromola yeyo kinupuwelelaka; ntakhara yeyo munaphwanyeryanyuno, nyenya mwapachenrye khalai muyakha omanle ole tahi weranoru, nyenyatho otchuna.</verse>
				<verse number="11">Nyenya hihano velihani werano wu; wi ntoko vákhanlaya wemyeryerya wotchuna, wawihihátho okhale oveliha waya mu yeyo murianyuno.</verse>
				<verse number="12">Vawi wemyeryerya iwo wári vavo, mutchu anákheliwa ntoko mummo oriyeno, tahi ntoko enamuthowelaya.</verse>
				<verse number="13">Vawi nkinerano hihá wi akina ekhale va nlakani, nave nyuwo muhóshiwe;</verse>
				<verse number="14">nyenya mwa wereryana wácha wanyu okhwáne othowiwa waya wa mutano vava, witho wácha waya okhwáne othowiwa wanyu.</verse>
				<verse number="15">Wi vakhale wereryana; ntoko orempwaya, Yowo ákhumpe sinchipale hesámuhalenle; nave yowo ákhumpe vakhani hesámuthoiye.</verse>
				<verse number="16">Nyenya Muluku athamaliwe, yowo anavaha nthiti nenla na wa nyuwo m’murimani wa Tiwo.</verse>
				<verse number="17">Vawitho áhákhela ochényerya wanyu; nyenya áríyeno nthiti nopwaha, ákhuma oya wa nyuwo mkhatiyene.</verse>
				<verse number="18">Nave nóruma vamoha ni yowo munna owo, yowo othamaliwa wawe m’Mitchaka Yaphama turiaya m’milokoni yothene;</verse>
				<verse number="19">nave tahi yelaru, nyenyatho athanliwa ti miloko, arowe vamoha ni hiyo mwikharari iha, hiho hiyo n’narumélahu, mwa nchichimiho na Apwiya, ni woniha wemyeryerya wahu;</verse>
				<verse number="20">ni osepa ela wi mukina ahinr mole sa wácha wiwo n’narumélahu;</verse>
				<verse number="21">vawi ninnaryeheryela khuluwi itchu sorera, tahi va mithoni va Apwiyaru, nyenyatho va mithoni va atchu.</verse>
				<verse number="22">Nave námuruma munnihu áhóle yawo, yowo nimchichi?-?mihenryahu wili wili okhala a nthiti mu itchu sinchipale, nyenya vano a nthiti nopwahasha ni otiteleliha murima otokotoko wiwo oriyeno wa nyuwo.</verse>
				<verse number="23">Nki sa Tito, ti awátánano aka ni ókikhaviheryáka a wa nyuwo; nki annihu, ari arummwa a miloko, ari nchichimiho na Kristu.</verse>
				<verse number="24">Ntakhara awe mwachichimiherye yawo machichimiheryo a osivela wanyu, ni awithamala wanyu va nyuwo va mithoni va miloko.</verse>
			</chapter>
			<chapter number="9">
				<verse number="1">Vawi nto sa oruméla wa wa awéle murima honakhweleya wa miyo worepelani nyuwo;</verse>
				<verse number="2">vawi kinnasuwela wemyeryerya wanyu wiwo kinithamala?-?kano ntakhara a nyuwo ni aMakedoniya, wi Akaya áryeheryela khuluwi ovinre muyakha; nave mvai anyu wávíha anchiene awo.</verse>
				<verse number="3">Nyenya kóruma anna wi withamala wahu wa va nyuwo ohikhale etheru ene mummo; wi, ntoko kálonchaka, mukhale awiryeheryela khuluwi;</verse>
				<verse number="4">wi akhweya enakihóle ó Makedoniya erwe‐yophwanyeni nyuwo óhiryeherya, hiyo (wi nihiloche nyuwo) n’ni núlihiwe muru mutiteleliha murima wiwo.</verse>
				<verse number="5">Ntakhara awe káhera wi onnakhweleya waveka anna wi ehóle ephiye wa nyuwo, eryeheryele khuluwi oréliha wanyu wováneliwa khalai, wi wiwo okhale woryeheryiwa, wi ntoko oréliha, nave tahi ntoko mwa wákeleliha.</verse>
				<verse number="6">Nyenya kinalocha ela, wi yowo onamisa mokakamela, mokakamelatho onarwa‐ahacha. Nave yowo onamisa mwa mahala, mwa mahalatho onarwa‐ahacha.</verse>
				<verse number="7">Mutchu éreno ntoko átitelenliye m’murimani, tahi mothanana nari mwawakeleliha, vawi Muluku annamusivela yowo onaveléla mohakalala.</verse>
				<verse number="8">Nave Muluku annawerya wachéryerya ikharari sothene wa nyuwo; wi nyuwo, mukhanleno makhwánelo othene mwitchu sothene, mahiku othene, mwáche o mitekoni yothene yaphama;</verse>
				<verse number="9">ntoko orempwaya; Amwaramwasha; ávaha wa alipa‐oháwa; Ekhaikhai awe ennikhalelaru mahiku othene.</verse>
				<verse number="10">Nave yowo onavaha mmiso wa mulipa‐wala, ni epau ekhale yólya, onarwa‐avaha ni wachéryerya mmiso anyu yowo m’minsanyu, ácheryerya’vo va sawima sekhaikhai anyu;</verse>
				<verse number="11">Vorélihiwa nyuwo mu sothe sene wa mahala othene, yawo anerano mwa hiyo mathamalelo a wa Muluku.</verse>
				<verse number="12">Vawi oruméla woruméla wiwo honasaryiherya sothowiwa sa awéla murimaru, nyenya onnáchashatho wa Muluku mwa mathamalelo manchipale;</verse>
				<verse number="13">Ntakhara wi mwawererya wa oruméla wiwo ennamuchichimiha Muluku enalapaya wemyeryerya wanyu wa Mitchaka Yaphama ya Kristu, ni wa mahala a okawela wanyu wa yawo ni wa othene;</verse>
				<verse number="14">nave yawo, n’nivekelo naya na wa nyuwo, ennokhalelani minkhela, ntakhara a ikharari sopwaha sa Muluku ya nyuwo.</verse>
				<verse number="15">Muluku athamaliwe ntakhara a yamahala yawawesha yohiweryeya olokohiwa.</verse>
			</chapter>
			<chapter number="10">
				<verse number="1">Nyenya Paulo miyo mkhataka, kinnochényeryani nyuwo mwawítchachala ni omála wa Kristu, yomi va mithoni vanyu kinnakhala awiyeviha véri va nyuwo, nyenya kinakhalaka okina waya miyo kinnawumiheryani murima;</verse>
				<verse number="2">nyenya kinnaveka kinakhalaka vavo, kihumihe murima ni otitelela wiwo kineraka owumiherya murima akina, yawo ananera hiyo wi ntoko n’namwechécha ntoko mwa mwíli.</verse>
				<verse number="3">Ntakhara vawechécha m’mwílini hannawana ekhocho ntoko mwa mwíli,</verse>
				<verse number="4">(ntakhara mavaka a ekhocho ahu hari a mwíli, nyenya a ikuru mwa Muluku somwarya iwari);</verse>
				<verse number="5">ni wuwiha oványana, ni yowelihiwa ekina yeyo enírumiha vokhócha osuwelasha wa Muluku, ni olapiha sawupuwelela sothene wi simwiwelele Kristu;</verse>
				<verse number="6">ni okhala awiryeherya wunla ekuhu va ohiwelela wothene, vavá wiwelela wanyu oniriaya orwe‐okhwaniheryiwe.</verse>
				<verse number="7">Mano munaweha sawoneya ni mitho? Mukina atitelela mwa mekhiye wi ori a Kristu, ányiherye elatho mwa yowo mekhiye, wi ntoko yowo oriye a Kristu, na hiyotho.</verse>
				<verse number="8">Vawi nari kithamalano etchu yawáchasha sa olamulelo (yowo Apwiya ánivahiliye votchukanyerya, nave tahi omwarya wanyu), muru hokúlaru;</verse>
				<verse number="9">wi kihoneye wi ntoko wochechemuryani mwikarata.</verse>
				<verse number="10">Vawi, ikarata nto, tinalochaya, ti solimela, ni sa’kuru; nyenya woneya wa mwíli awe ti wochétcheya, ni masu awe tatheru‐theru.</verse>
				<verse number="11">Awihiha owo ányiherye ela wi ntoko hiyo nriahu ni masu mwikarata, hiyo nihikhanle’vo, ni awihihatho m’saweriwa n’niriahu nikhale vavá.</verse>
				<verse number="12">Vawi hannamaka murima wisalakhanyerya, nari wisereryanya mkhatihu ni akina a yawo anisemyeryeryiha mekhaya; nyenya yala, eniseryaya mekhaya va mekhaya, ni wisereryanya mekhaya va mekhaya, hakhanle miruku.</verse>
				<verse number="13">Nyenya hiyo han’rwa‐nithamala wi nipwahe mweryo, nyenya ntoko mwa mweryo wa makutchuwelo yawo Muluku ánikawenliye mweryo, ophiyerya nari wa nyuwotho.</verse>
				<verse number="14">Vawi han’natuthumeryaru mekhihu, wi ntoko hanophiyenryeni; vawi nárwa ophiyerya nyuwotho, m’Mitchaka Yaphama ya Kristu:</verse>
				<verse number="15">óhíthamala nápwahilahu mweryo mwa saweriwa sa akina; nyenya nokhalano oweheryerya wi nroromelo nanyu ninnuwale, n’narwaninnuwihiwa mwa nyuwo ntoko mwa makutchuwelo ahu a wácha,</verse>
				<verse number="16">wi nahilaleyerye Mitchaka Yaphama muhólo mwaya mwa nyuwo, tahi withamala mwa makutchuwelo a mukina, ni itchu soryeheryiwa khalai.</verse>
				<verse number="17">Nyenya yowo onithamala íthamale mwa Apwiya;</verse>
				<verse number="18">Ntakhara tahi yowo onithamala mekhiye, nyenya vowo Apwiya anamthamalaye ori awemyeryeryeya.</verse>
			</chapter>
			<chapter number="11">
				<verse number="1">Mukákemyeryerya vakhani ni yolosowa eyo! Nyenyatho mukemyeryerye.</verse>
				<verse number="2">Vawi kinnawunlelani ehache ni ehache ya Muluku; vawi káwákamelihani wa mulopwana mmoha, wi kotheteyeni nyuwo ntoko mwali awéla murima wa Kristu.</verse>
				<verse number="3">Nyenya kinnova, wi variaya, ntoko enowa yáwokilaya Hava ni ophyaka waya, sawupuwelela sanyu sinapahuliwa ohiyanano omála murima ni wéla murima hiho iri mwa Kristu.</verse>
				<verse number="4">Vawi nto yowo anorwa owo amulaleyerya Kristu atheru, yowo hiyo nihimulaleyenryahu, nari mwakhela munepa wa muloko watheru, yowo mwahákhenlanyu, nari Mitchaka Yaphama ya muloko watheru yeyo mwahákhenlanyu, munnemyeryeryanano phaméne.</verse>
				<verse number="5">Vawi kinera wi nkáyelénleru mwa arummwa ópwahasha.</verse>
				<verse number="6">Nave nari kiriaka óhihuserya mwilochelo, nyenya nkiri hihá musuwelasha, nyenya mu sothe sene nowonihani nyuwo mwa atchu othene.</verse>
				<verse number="7">Mano kotcheka kíyevihalaka mekhaka, wi nyuwo munnuwihiwe, ntakhara kálaleyerya wa nyuwo Mitchaka Yaphama ya Muluku monethi?</verse>
				<verse number="8">Káhákha sa miloko mikina, ni wakhela wa yawo olivela wi koruméleni nyuwo;</verse>
				<verse number="9">nave káriaka ni nyuwo, ni othowiwa, nkámuhónshe mutchu mukina; ntakhara anna órwela o Makedoniya, yákhwaniherya othowiwa waka; nave mu sothe sene káwarála mkhataka, kihoveliheni nyuwo, nave kinarwa kiwarála’vo.</verse>
				<verse number="10">Eparipari ya Kristu eri mwa miyo, wi withamala wiwo nkirwa‐kihíhiwa makupa ó Akaya.</verse>
				<verse number="11">Ntakhara sheni? Ntakhara nkinosivelani nyuwo?</verse>
				<verse number="12">Muluku tanasuwela. Nyenya yeyo kineraka, kinarwa‐keratho wi kávíherye’vo nthowa yawo enakhwela nthowa; wi mummo enithamalaya’mo’mmo, ephwan?-?yiwe’mo ntoko hiyotho.</verse>
				<verse number="13">Vawi awihiha ari arummwa ówoka awerano mophyaka, awisoneiha ntoko arummwa a Kristu.</verse>
				<verse number="14">Nave otikhina hiwavovo; vawi Satana mkhatiye annisoneiha ntoko mungelo ómwaléla.</verse>
				<verse number="15">Ntakhara awe hevakhanle etchu etokotoko arummwáwetho yisoneiha ntoko arummwa a ekhaikhai; yawo makutchuwelo aya eniriaya erwe‐ekhale ntoko miteko aya.</verse>
				<verse number="16">Kinalochatho, Mutchu ahikere óhikhala miruku; nyenya mwerano hihá, mukákheletho miyo óhikhala miruku, wi miyotho kíthamale vakhani.</verse>
				<verse number="17">Yeyo kinulumaka nkinuluma ntoko mwa Apwiya, nyenya ntoko óhikhala miruku, munyesererya wiwo wawithamala.</verse>
				<verse number="18">Ntakhara anchipale ennithamala ntoko mwa mwíli, miyotho kiniriaka kithamale.</verse>
				<verse number="19">Vawi munnemyeryeryanano yawo ehikhanle miruku mohakalala, nyuwo mekhinyu mukhanlanyu amiruku.</verse>
				<verse number="20">Vawi munnemya mukina awerani nyuwo akapuro, mukina omiryani nyuwo, mukina ákha sawinyu, mukina irumiha, mukina omanani withoni.</verse>
				<verse number="21">Kinalocha ntoko monyemula wi ntoko nári óchétcheya. Nyenya mummo mukina onumiheryiye’mo murima (kinalocha nuhikhala miruku) mummo kinnumiherya’motho murima.</verse>
				<verse number="22">Ti aHebri? na miyo. Ti aIsrayeli? na miyo.</verse>
				<verse number="23">Ta epyo ya Abrahamu? na miyo. Tarummwa a Kristu? (kinuluma ntoko awaluwa murima), tchiriene miyo; mu sawukhulasha mwawáchasha, mu kariposo mwawáchasha, m’mítitiri mohálakhanyeya, múkhwani wili wili.</verse>
				<verse number="24">Wa aYuda káhákhela othanu mítitiri makhumi masheshe oyeléla mmoha.</verse>
				<verse number="25">Oraru kámaniwaka ni ekopo, omoha kávonyiwaka maluku, oraru káriménlaka vophweya mwacheya, kákhanlaka mwawisha nihiku nimoha othana ni ohiyu;</verse>
				<verse number="26">va mukwahani wili wili, mwa wopiha mwaya mwa mihiche, mwa wopiha mwaya mwa alipa‐wákha, mwa wopiha morwela wa a nloko naka, mwa wopiha morwela wa amalapo, mwa wopiha m’muchetcheni, mwa wopiha mu’takhwani, mwa wopiha mu’nia, mwa wopiha mwa anna ówoka;</verse>
				<verse number="27">mu yawukhula ni mu yoveliha, mulipelela wili wili, mwitala ni mu ntchanana, mu winanela olya wili wili, mu nakhutu ni epwitikiri.</verse>
				<verse number="28">Vohiromola sa vate iho vokhala yokinyaparerya nihiku n’nihiku, othokororya wa miloko yothene.</verse>
				<verse number="29">Tani onakhulumuwa miyotho kihikhulumuwa? Tani onakwachulihiwa, miyo kihiviheryiwa?</verse>
				<verse number="30">Káphwanelaka withamala, kini kíthamalele ni sokhulumuwa saka.</verse>
				<verse number="31">Muluku Atithi a Apwiya Yesu, yowo áchichimihiwe okhala wokhala, annasuwela wi nkinótha.</verse>
				<verse number="32">M’Damasko chamasowa a Mwene Areta áhalipeleliha muchetche wa Damasko wi akiphare miyo;</verse>
				<verse number="33">nave va janelani, mu nikalini, yákikurusha va’shirini, nave kávuluwa m’mata mwawe.</verse>
			</chapter>
			<chapter number="12">
				<verse number="1">Kinnaphwanela withamala, nari kihiphwanyer?-?yaka’vo etchu; nyenya kinarwa o minepani yoloha ni sawupulula sa Apwiya.</verse>
				<verse number="2">Nkinamusuwela mutchu mwa Kristu, evinre miyakha khumi na misheshe (ntoko m’mwílini, nkinasuwela; ntoko vate va mwíli, nkinasuwela; Muluku tanasuwela), áshopholiwa awihiha owo oyano wirimu waneraru.</verse>
				<verse number="3">Nave kinnamusuwela mutchu awihiha owo (ntoko m’mwílini, ntoko óhikhala m’mwílini, nkinasuwela; Muluku tanasuwela),</verse>
				<verse number="4">wi áshopholiwa oya o Paradaiso, íwa masu óhiweryeya olocheya, yawo ahinemyeryeryiwa wa mutchu wulummwa.</verse>
				<verse number="5">Ntakhara a awihiha owo kiniriaka kíthamale; nyenya ntakhara a miyo mekhaka nkithamalaru, nyenya mu sokhulumuwa saka.</verse>
				<verse number="6">Vawi kakhwela withamala, nkikhala óhikhala miruku; ntakhara kini kiloche eparipari; nyenya kinatcharuwa, wi mukina anakalakhanyerye miyo mopwaha mummo onakónéliye miyo, nari oniweliye sa miyo.</verse>
				<verse number="7">Nave wi kini kihichichimihiwesha wopwaha, ntakhara a otokwene wopwaha wa sawupulula, kávahiwaka miyo mwíwa m’mwílini, ti mungelo a Satana wi akikukumalihe, wi kini kichichimihiwesha wopwaha.</verse>
				<verse number="8">Sa ela kávekenlaka Apwiya oraru wi ekivinyerye’vo.</verse>
				<verse number="9">Nave tálonchiye ni miyo, Ikharari saka sinnokhwanela; ntakhara ikuru saka sinakutchuwa mukhulumuwa. Ntakhara awe tchiriene kiniriaka kíthamale mohakalala mu sokhulumuwa saka, wi ikuru sa Kristu sikhale va miyo.</verse>
				<verse number="10">Ntakhara a yela kinnahakalala mu sokhulumuwa, m’miroho, mu sawakeleliha, mu sohósha, mu sophita, ntakhara a Kristu; ntakhara kinakhulumuwaka, vavo kinakhalaka ikuru.</verse>
				<verse number="11">Kiri óhikhala miruku, mukerihale hihá; ntakhara nyuwo mwáphwanenle okemyeryerya; ntakhara nkinayeléla va arummwa ópwahasha mwitchu sothe sene, nari kiriaka etheru ene.</verse>
				<verse number="12">Ineneryo nto sa arummwa sáheriwa véri vanyu, mwivilelelo yothene, ni ineneryo, ni sotikiniha, ni saikuru.</verse>
				<verse number="13">Vawi ti sheni yeyo mwáyevihiwanyuno ni miloko yatheru, yahikhanle ela wi miyo mekhaka nkohónsheni nyuwo?</verse>
				<verse number="14">Kikhurumuweleni yonanara ela. Nkonani, elukuluku yaneraru ela kohiryeherya orwa wa nyuwo, nave nkirwa‐kohóshani; ntakhara nkinakhwela sawinyu, nyenya nyenyu; ntakhara anamwane henaphwanela othukumanyerya atithi ni amai, nyenya atithi ni amai wathukumanyerya anamwane.</verse>
				<verse number="15">Nave kinarwa‐kíleva ni oleviwa wothene ntakhara a okumi anyu mohakalala tchiri. Kásivelaka nyuwo mwawácha wopwaha, mano kinasiveliwa wavakhani?</verse>
				<verse number="16">Nyenya okhale wawihihá; miyo nkovelihaleni nyuwo; nyenya miyo káriaka ówarála, káhopharani mowoka.</verse>
				<verse number="17">Mano mukina a yawo kárummaka wa nyuwo, káhophyakelannoni?</verse>
				<verse number="18">Kámuchenyerya Tito, nave kámuruma munna owo vamoha ni yowo. Mano Tito áhophyakelani mwitchu? Hanéchéncheno Munepa yoworu? Hinátchanre manani yaworu?</verse>
				<verse number="19">Vano munanyiherya wi n’namohuchukulelani. N’nuluma va mithoni va Muluku mwa Kristu. Nyenya sothe sene, ósiveliwa, siri sotchukelela wanyu.</verse>
				<verse number="20">Vawi kinnova, wi variaya, kiniriaka kirwe miyo, nkirwa‐kophwanyani nyuwo awihiha antoko kinakhwelelaka, nave miyo kinarwa‐kiphwanyiwa ti nyuwo awihiha antoko muhinakhwelelanyu; wi variaya vani vakhale wákhulana nrima, esara, mamwalanelo, osomelana, orera mwaha, sawithamala, niwowo;</verse>
				<verse number="21">wi miyo kiniriaka kirwetho, Muluku aka anákihasule mwa nyuwo, nave kini kiwunlele anchipale a yawo yátchenke khalai, ehitcharuwaru yorípiha, ni mararuwo, ni okhalela minkhela sotakhala hiho yénraya.</verse>
			</chapter>
			<chapter number="13">
				<verse number="1">Elukuluku yaneraru ela kinarwaka wa nyuwo. Vawanoni va anamona eli nari araru masu othene tiniriaya echichimiheryiwe.</verse>
				<verse number="2">Kálocha khalai, nave kinnalochela khuluwi kihiphiyale’wo, ntoko káriaka wiwo vanawili vale, miyo kihikhanlaka’vo, wa yawo yátchenke khalai ni wa othene atheru awo, wi, karwatho nkirwa‐káleva;</verse>
				<verse number="3">ntakhara munakhwela yochichimiherya ya Kristu yowo anuluma mwa miyo; yowo ahinakhulumuwa wa nyuwo, nyenya ori a’kuru mwa nyuwo;</verse>
				<verse number="4">ntakhara áthomeyiwa mukhulumuwa, nyenya ori mukumi mwikuru sa Muluku. Vawi hiyotho n’ri ókhulumuwa mwa Yowo, nyenya n’narwa‐nikhala akumi vamoha ni Yowo, mwikuru sa Muluku, sa wa nyuwo.</verse>
				<verse number="5">Mwisónéni mekhinyu, mwári mu nroromelo, mwititelelihe mekhinyu. Akhweya hamunaróra sa nyuwo mekhinyu wi Yesu Kristu ori mwa nyuwo? mwakhalaru óhichichimiheryiwa.</verse>
				<verse number="6">Nyenya kinnaweheryerya wi munarwa‐muróra wi han’ri óhichichimiheryiwa.</verse>
				<verse number="7">Nave ninnamvekela Muluku wi muhere etchu yonanara; tahi wi hiyo noneye awemyeryeryiwa, nyenya wi nyuwo mwereke yaphama, nari hiyo n’nakhalahu ntoko óhichichimiheryiwa.</verse>
				<verse number="8">Vawi hannawerya etchu vokhócha eparipari, nyenya n’nemyeryeryahu eparipari.</verse>
				<verse number="9">Vawi ninnatheya, n’nakhulumuwahu nave nyuwo mukhanlanyuno ikuru; elatho ninnavekelela, ti ophameya wanyu.</verse>
				<verse number="10">Ntakhara a yela kinnarepela iha mi va kihikhanlaka’vo, wi kirimkhala vava kini kereno monanariwa, ntoko mwa olamulelo yowo Apwiya ákivahiliye wotchukelela, nave tahi wawúwiha.</verse>
				<verse number="11">Vokutchula vaya, anna, hakalalani. Mweriwe óphameya; muhakararyihiwe; khalani a murima mmoha, khalani m’murecheleni; nave Muluku a osivela ni murechele akhale vamoha ni nyuwo.</verse>
				<verse number="12">Lochelanani ni onúla wawéla.</verse>
				<verse number="13">Awéla murima othene ennolochelani nyuwo.</verse>
				<verse number="14">Ikharari sa Apwiya Yesu Kristu, ni osivela wa Muluku, ni eyátáno ya Munepa Wawéla sikhale ni nyuwo othene.</verse>
			</chapter>
		</book>
		<book number="48">
			<chapter number="1">
				<verse number="1">Paulo, murummwa (óhirwela wa atchu, nari mwa mutchu, nyenya mwa Yesu Kristu, ni Muluku Atithi, Yowo ámvíhale Yowo wukhwani),</verse>
				<verse number="2">ni anna othene yawo ari vamoha ni miyo, wa miloko yó Galatiya:</verse>
				<verse number="3">Ikharari wa nyuwo, ni murechele wa wa Muluku Atithi, ni Apwiyahu Yesu Kristu,</verse>
				<verse number="4">yowo ívelénle mekhiye ntakhara a sotcheka sahu, wi anákihe hiyo m’mahiku a vathi vano ónanara yala, ntoko ni okhwela wa Muluku ni Atithihu;</verse>
				<verse number="5">yowo akhaleno nchichimiho okhala wokhala. Amen.</verse>
				<verse number="6">Kinnatikhina wi mwawákuva mwawihiha munnasasiwa wa yowo áwitchanneni mwikharari sa Kristu, otchara Mitchaka Yaphama mikina;</verse>
				<verse number="7">yeyo ehikhanle yatheru; nyenya ákhala akina enawukhulani nyuwo, enakhwela opanula Mitchaka Yaphama ya Kristu.</verse>
				<verse number="8">Nyenya nari hiyo, nari mungelo órwela wirimu, ólaleyeryani Mitchaka Yaphama yohikhala yeyo nólaleyenryahuni hiyo, akhale awulumeliwa.</verse>
				<verse number="9">Ntoko nálonchahu khalai, nave kinnalochatho hihano vava, mukina ólaleyeryani Mitchaka Yaphama yohikhala yeyo mwákhenlanyu akhale awulumeliwa.</verse>
				<verse number="10">Vawi mano kináleketcha atchu hihano, akhweya Muluku? Akhweya mano kinakhwela wahakalaliha atchu? Kákhanle awahakalaliha atchu, nkakakhanle kapuro a Kristu.</verse>
				<verse number="11">Vawi kinnolélashani nyuwo, anna, sa Mitchaka Yaphama eyo yolaleyeryiwa ti miyo, wi heri ntoko mwa atchu.</verse>
				<verse number="12">Vawi nari nkákhenle wa mutchu, nari nkáhusenrye, nyenya nto yárúle mwa wupulula wa Yesu Kristu.</verse>
				<verse number="13">Vawi mwáhíwa sa makhalelo aka khalai mwa eYuda, wi káhochahocha muloko wa Muluku wopwaha, ni opahula,</verse>
				<verse number="14">nave káhápwaha ni wáhólela mwa eYuda anchipale aweryeryanano mwa muloko aka, nave kári amvai ópwaha va ikano sa makholo aka.</verse>
				<verse number="15">Nyenya vámuhakalalihalaya Muluku, yowo ákithanlile, kihakuvale oyariwa, ákitchana miyo mwa ikharari sawe,</verse>
				<verse number="16">wi amupulule Mwana awe mwa miyo, wi kimulaleye Yowo mwa amalapo; vavo nkákohanne ni mwíli n’nikhami:</verse>
				<verse number="17">nari owela oya o Yerusalemu nkákele’wo wa yawo yári arummwa miyo kihakuvale okhala murummwa, nyenya nto kákele o Arabiya, nave kákokelatho o Damasko.</verse>
				<verse number="18">Vavo evinre miyakha miraru, káwela oya o Yerusalemu wi kásuwelaneno Kefa, nave kálekela ni yowo mahiku khumi owapula mathanu.</verse>
				<verse number="19">Nyenya mmoha a arummwa nkámonne, nyenya Yakobo munneni a Apwiya.</verse>
				<verse number="20">Nave iha kinnorepelani nyuwo, nkonani, va mithoni va Muluku nkinotharu miyo.</verse>
				<verse number="21">Vavo kárwa makupa ó Suriya ni Kilikiya.</verse>
				<verse number="22">Nyenya kári óhisuweliwa ethoi aka wa miloko yó Yudeya ya mwa Kristu;</verse>
				<verse number="23">nyenya yámwíwaru, wi, Yole ánihochahocha khalai ole, vano onalaleyerya nroromelo nlo ápahuliye khalai; nave yámuchichimiha Muluku mwa miyo.</verse>
			</chapter>
			<chapter number="2">
				<verse number="1">Vavo yávinraya miyakha khumi na misheshe káwelatho oya o Yerusalemu vamoha ni Barnaba, kámukushatho Tito akihóle.</verse>
				<verse number="2">Nyenya káwela oya’wo motutusha; nave káháléla Mitchaka Yaphama yeyo kinalaleyaka wa amalapo; nyenya wiphíni wa yawo yári óvuwa, wi akhweya kini kitchimake, akhweya nkátchimaka mahaléne.</verse>
				<verse number="3">Nyenya nto nari Tito, yowo ári ni miyo, ti mHelene, heyámwakelelihale wi athikiliwe;</verse>
				<verse number="4">ti nthowa na anna ówoka ovolíhiwa wiphíni, yawo yávoloiye wiphíni oróra onethi ahu yowo nriahuno mwa Kristu Yesu, wi enikerihe mukapuroni.</verse>
				<verse number="5">Nyenya henáhapuwenle mwawálapa nari ora mmoha; wi eparipari ya Mitchaka Yaphama yikhaleleru ni nyuwo.</verse>
				<verse number="6">Nyenya yawo yériwa wi titchu (kahi yári awihai khalai, miyo nkinona’vo etchu; Muluku hanákhela ethoi ya mutchu) yawo yári óvuwa’wo heyákacheryenrye etchu;</verse>
				<verse number="7">nyenya variaya, yónnaya wi yánnyeryeryiwa wa miyo Mitchaka Yaphama yohithikiliwa, ntoko wa Petro Mitchaka Yaphama yothikiliwa;</verse>
				<verse number="8">(ntakhara Yowo érano mwa Petro omuruma wa óthikiliwa áhéranotho mwa miyo okiruma wa amalapo);</verse>
				<verse number="9">nave yárónraya ikharari iho kávahiwaka, Yakobo ni Kefa ni Yohane, yawo yériwa mavacha, yákivaha miyo ni Barnaba ntata nolopwana na eyátáno, wi hiyo niye wa amalapo, ni yawo wuthikiliwani;</verse>
				<verse number="10">vaváru wi niwupuwele alipa‐oháwa, ti yeyo kákuvalaka werano.</verse>
				<verse number="11">Nyenya Kefa árúliye a Antiokeya kávanyanano va mithoni vawe, ntakhara átipihiwa ni otcheka.</verse>
				<verse number="12">Ntakhara ehákuvale orwa akina yárwenle wa Yakobo, ámólya vamoha ni amalapo; nyenya yawo yárúlaya, áhikókiha, ni withanla mekhiye, ntakhara owova yawo yári a wuthikiliwani.</verse>
				<verse number="13">Nave aYuda akinako aya awo yáwotothatho vamoha ni yowo; wawihihá wi Barnabatho ákushiwa ni wototha waya.</verse>
				<verse number="14">Nyenya nto kónnaka wi hayénche mwawokowa, ntoko mwa eparipari ya Mitchaka Yaphama, káriye wa Kefa va mithoni va othene. Khwino nyuwo murianyu mYuda munnatchara makhalelo a amalapo, nave tahi wera waya wa aYuda, hai munawakelelihanyu amalapo wi etchere makhalelo a aYuda?</verse>
				<verse number="15">Hiyo na aYuda moyariwano, nave hanri ótcheka a wa amalapo;</verse>
				<verse number="16">nyenya n’suwelaka wi mutchu haneriwa ékhaikhai va muteko wa nlamulo, nyenya mwa nroromelo na Yesu Kristu, hiyo tchiri nároromela wa Yesu Kristu, wi neriwe ékhaikhai ni nroromelo na Kristu, nave tahi ni miteko ya nlamulo; vawi havovo mutchu anarwe‐eriwe ékhaikhai ni miteko ya nlamulo.</verse>
				<verse number="17">Nyenya khwino hiyo, n’nakhwelahu weriwa ékhaikhai mwa Kristu, n’naphwanyiwatho n’ri ótcheka mkhatihu, mano Kristu ori murummwa a sotcheka va nthowa nenla?</verse>
				<verse number="18">Muhereno hihá hoe. Ntakhara iha hiho kikumunlaka kamakatho, kinnichichimiheryela mekhaka wi kiri otcheka.</verse>
				<verse number="19">Vawi miyo mwa nlamulo kókhwa o nlamuloni, wi kikhale mukumi wa Muluku.</verse>
				<verse number="20">Káthomeyiwa ni Kristu; nyenya kiri mukumi; óhikhala miyo hoe, nyenya Kristu tari mukumi mwa miyo; nyenya okumi yowo kiriakano hihano m’mwílini kirino mu nroromelo na Mwana a Muluku, yowo ákisivenle, íleva mekhiye ntakhara a miyo.</verse>
				<verse number="21">Nkinera wi titheru ene ikharari sa Muluku; ntakhara ekhaikhai yári mwa nlamulo, Kristu ákhwile mahaléne.</verse>
			</chapter>
			<chapter number="3">
				<verse number="1">AGalatiya ólosowa nyuwo, tani ólowoleni, nyenyu Kristu ónihiwiye va mithoni vanyu, óthomeyiwa?</verse>
				<verse number="2">Elaru kinakhwelaka ohuserya wa nyuwo, Mano mwákhenle Munepa owo ni miteko ya nlamulo, akhweya ni wiwa wa nroromelo?</verse>
				<verse number="3">Nna muri ólosowa awihiha? Mwápechenryanyu ni Munepa, vano munakutchula ni mwíli?</verse>
				<verse number="4">Mano mónne masóso manchipale awihiha mahaléne? wári mahaléne nto.</verse>
				<verse number="5">Nave yowo anaweheryerya Munepa owo, anóniha saikuru mwa nyuwo, anerano hihá mano ni miteko ya nlamulo, akhweya ni wiwa wa nroromelo?</verse>
				<verse number="6">Ntoko Abrahamu ámuroromenliye Muluku, nave wáhálakhanyenryiwa wa yowo ekhaikhai,</verse>
				<verse number="7">hihátho rórani wi yawo ari a nroromelo tánamwane a Abrahamu.</verse>
				<verse number="8">Nave sorempwa, vawonela khuluwi wi Muluku anarwa‐awera ékhaikhai amalapo ni nroromelo, tápachenryiye khalai olaleyerya Mitchaka Yaphama wa Abrahmu, wi, Enarwa‐erélihiwa mwa weyo maloko othene.</verse>
				<verse number="9">Wawihihá wi yawo ari a nroromelo enarélihiwa vamoha ni Abrahamu óroromeleya owo.</verse>
				<verse number="10">Ntakhara othene yawo enaroromela miteko ya nlamulo onnákhalela wulumeliwa; vawi worempwa, Awulumeliwa ti yowo ahinakhala mu sothe sene sorempwa m’livro a malamulo, werano iha.</verse>
				<verse number="11">Nave ennasuwanyeya wi havovo mutchu yowo aneriwa ékhaikhai ni nlamulo va mithoni va Muluku; vawi, Mulipa‐ekhaikhai onarwa‐akhala mukumi ni nroromelo;</verse>
				<verse number="12">nyenya malamulo hanarwela o nroromelo; nyenya, Yowo onerano iha onarwa‐akhala mukumi ni iha.</verse>
				<verse number="13">Kristu ánópola o wulumeliwani wa malamulo, akhanle wulumeliwa mu nipuroni mwahu; vawi worempwa, Awulumeliwa ti yowo onathomeyiwa va mwirini;</verse>
				<verse number="14">wi oréliha wa Abrahamu mwa Yesu Kristu, weriwe wa amalapo; wi nahákhele nlakano na Munepa owo, mwa nroromelo.</verse>
				<verse number="15">Anna, kinalocha ntoko mutchu Nlakano, nari na mutchu, naluchiwa, havovo mutchu anere ti etheru, nari wacheryerya’vo.</verse>
				<verse number="16">Nave malakano yáváneliwa wa Abrahamu, ni wa epyo awe. Hanalocha, nave wa ipyo, ntoko wáha sinchipale; nyenya ntoko wáha emoha, nave wa epyoá, ti Kristu.</verse>
				<verse number="17">Nave ela kinalochaka: Nlamulo, nenlo náphiyale evinre miyakha masana masheshe owapula makhumi mararu, hannashípiha nlakano noluchiwa khalai ti Muluku; wera nlakano nlo etheru.</verse>
				<verse number="18">Vawi mikelampa yárwelaka o nlamulo, henarwelatho o nlakano; nyenya vava Muluku ámvaha Abrahamu monethi mwa nlakano.</verse>
				<verse number="19">Nki malamulo nto? Yáhácheryeryiwa ntakhara a sotcheka, ophiyerya epyo erúle yeyo alakanenliye; nave yáryeheryiwa ti angelo mu ntata na mulipa‐wurya.</verse>
				<verse number="20">Nyenya mulipa‐wurya hanakhala a mmoha; nyenya Muluku ori mmoha.</verse>
				<verse number="21">Vavo mano malamulo ennaványanano malakano a Muluku? Muhereno hihá hoe. Vawi yávahiwe malamulo owerya ovaha okumi, ekhaikhai ekárwela tchiri o nlamulo.</verse>
				<verse number="22">Nyenya nto yorempwa yányaparerya sothe sene vathi va sotcheka, wi nlakano no nroromeloni na Yesu Kristu nivahiwe wa alipa‐ororomela awo.</verse>
				<verse number="23">Nyenya nroromelo nihákuvale orwa nákhapeleliwe vawiwelela nlamulo ówaliwa ophiyerya nroromelo nenlo n’ni‐nrwe nupululiwe phaméne.</verse>
				<verse number="24">Mummo malamulo yári namalamula ahu ónipisha wa Kristu, wi neriwe ékhaikhai ni nroromelo.</verse>
				<verse number="25">Nyenya ntakhara nroromelo nórwa, hannakhalatho omwiwelela namalamula.</verse>
				<verse number="26">Vawi othene nyu mwa anamwane a Muluku, mwa nroromelo, na mwa Yesu Kristu.</verse>
				<verse number="27">Vawi othene nyenyu mwábatisiwe wa Kristu mwámuwara Kristu.</verse>
				<verse number="28">Mwenno mYuda hamomo, nari mHelene, mwenno kapuro hamomo, nari nethi, mwenno wulopwana ni muthiana hamomo; vawi othene mwa mmoha mwa Kristu Yesu.</verse>
				<verse number="29">Nyenya mwári a Kristu, mwa epyo ya Abrahamu, mikelampa ntoko mwa nlakano.</verse>
			</chapter>
			<chapter number="4">
				<verse number="1">Nyenya kinalocha wi, mukelampa onakhaliye nikwiya, hanahiyana ni kapuro, nari ari mwanene sothe sene;</verse>
				<verse number="2">nyenya annawiwelela alipa‐omukhapelela ni anahota, ophiyerya elukuluku yeyo yálokohiwe khalai tátithinnya.</verse>
				<verse number="3">Wawihihátho hiyo, náriahu makwiya, nári akapuro awiwelela‐ikano selapo ya vathi;</verse>
				<verse number="4">nyenya elukuluku ephiyenrye, Muluku ámuruma Mwana awe, óyariwa ti muthiana, óyariwa awiwelela nlamulo,</verse>
				<verse number="5">wi awopole yawo eniwelela nlamulo, wi hiyo nákhele weriwa anamwane.</verse>
				<verse number="6">Nave murianyu anamwane, Muluku árumiha Munepa wa Mwanáwe avolowe m’mirima mwanyu, wokhuwela, Abba, Atithi.</verse>
				<verse number="7">Mwawihihá wi ha wa kapuro vano, nyenya mwana; nyenyu oriá mwana, mukelampatho mwa Muluku.</verse>
				<verse number="8">Nyenya nto vavale, mwahámusuwenlanyu Muluku nyuwo, mwáhíkhalela okapuro yeyo ehiri miluku mupachushiwa waya;</verse>
				<verse number="9">nyenya vano, m’musuwenlanyu Muluku nyuwo, nyenya tchiriene musuweliwanyu ti Muluku, hai munakókelanyu otchara ikano sochétcheya ni sohasuwa, hiho munatchunanyu wulúlatho okhalela okapuro?</verse>
				<verse number="10">Munnakhapelela mahiku, ni miyakha.</verse>
				<verse number="11">Kinnawovelani nyuwo, wi variaya kisúkhunle ni nyuwo siyo.</verse>
				<verse number="12">Anna, kinnovekani, khalani ntoko miyo, ntakhara miyotho kiri ntoko nyuwo.</verse>
				<verse number="13">Hamwákerenle yonanara miyo; nyenya munnasuwela wi muchétcheya wa mwíli káhólaleyeryani Mitchaka Yaphama vopacheryerya:</verse>
				<verse number="14">nave ele ya m’mwílini mwaka yowehani nyuwo hemwávevunle; akhweya heyónananreni, nyenya mwákákhela miyo ntoko mungelo a Muluku, ntoko Kristu Yesu mwanenéne.</verse>
				<verse number="15">Vavo mathamala anyu ari wowi? Vawi kinnawerelani namona, wi, wáweryeya, mukáwosola mitho anyu ni okivaha miyo.</verse>
				<verse number="16">Mano mwawihihá kóthatuwa okhala mwichani anyu, kinolochelakani separipari?</verse>
				<verse number="17">Annawerelani mvai nyenya tahi morérela hoe, nyenya nto enakhwela wochiyelelani vate, wi mwerele yala mvai.</verse>
				<verse number="18">Nyenya ti waphama werela mvai mu saphama mahiku othene, tahi vaváru kinakhalaka vamoha ni nyuwo.</verse>
				<verse number="19">Asanamwane aka, yomi kinónatho masoso awoyarani nyuwo, ophiyerya Kristu úpeiye mwa nyuwo,</verse>
				<verse number="20">nyenya nkákhala ni nyuwo hihano, ni wakakhanya masu aka; ntakhara kinnakhwa minikwa ni nyuwo.</verse>
				<verse number="21">Kiléleni, nyuwo munakhwela okhala awiwelela nlamulo, hamuníwa malamulo?</verse>
				<verse number="22">Vawi vorempwa, wi Abrahamu árinono anamwane asilopwana eli, mmoha óyariwa mwa epotcha, ni mmoha óyariwa mwa nethi.</verse>
				<verse number="23">Nyenya nto owo a epotcha áyariwe ntoko mwa mwíli; nyenya a nethi owo, áyariwe ntoko mwa nlakano. Iho ti soshipela.</verse>
				<verse number="24">Vawi athiana ala ari malakano meli, mmoha ó mwakoni wa Sinai, óyarela okapuro, ti Hagara.</verse>
				<verse number="25">Nyenya Hagara ti mwako wa Sinai, muArabiya, aphwanaphwana ni Yerusalemu ahihano; ntakhara ori mukapuroni vamoha ni anamwane awe.</verse>
				<verse number="26">Nyenya Yerusalemu a wirimu ori onethi, ti amíhu.</verse>
				<verse number="27">Vawi worempwa. Hakalala, mulipa‐ohiyara weyo; Opa elulu, okhuwele yowe ohinóna wichela woyara; Vawi anamwane awe a yowo ti achiye ennácha wopwaha anamwane a yowo orinono mulopwana.</verse>
				<verse number="28">Nyenya hiyo, anna, ntoko Isake, n’ri anamwane a nlakano.</verse>
				<verse number="29">Nyenya nto ntoko vavale yowo áyariwe ntoko mwa mwíli ámuhósha yowo áyariwe owo ntoko mwa Munepa, mwawihihátho hihano.</verse>
				<verse number="30">Nyenya yorempwa enalocha sheni? Riha vate epotcha ni mwana awe, ntakhara harwa‐amorela mikelampa mwana a epotcha vamoha ni mwana a nethi.</verse>
				<verse number="31">Ntakhara awe, anna, hanri anamwane a epotcha, nyenya a nethi.</verse>
			</chapter>
			<chapter number="5">
				<verse number="1">Kristu ántatusha anethi wi nikhale anethi; ntakhara awe emelani molipa, muhihakalaletho n’nipisi nokapuro.</verse>
				<verse number="2">Nkonani, miyo Paulo kinalocha ni nyuwo, wi mwemya wi muthikiliwe, hamurwa‐mphwanyeryano etchu Kristu.</verse>
				<verse number="3">Kinnerelatho namona wa mutchu yowo onemya othikiliwa, wi ori m’mulachuni werano malamulo othene.</verse>
				<verse number="4">Himwanono etchu ni Kristu, nyenyu muneriwa ékhaikhai ni nlamulo; mwáhúwa omwalanano ikharari.</verse>
				<verse number="5">Vawi hiyo mwa Munepa, orwela mu nroromelo, ninnalipelela oweheryerya wa ekhaikhai.</verse>
				<verse number="6">Vawi mwa Kristu Yesu nari othikiliwa nari ohithikiliwa hiwanono ikuru; nyenya nto nroromelo nenlo n’nerano mwa osivela.</verse>
				<verse number="7">Mwátchimaka phama; tani ówaténleni wi muhíwelele eparipari?</verse>
				<verse number="8">Oleketcha wiwo honarwela wa yowo awitchanneni.</verse>
				<verse number="9">Yoruruvaliha vakhani ennaruruvaliha mvikiri wothene.</verse>
				<verse number="10">Miyo kinnororomelani nyuwo mwa Apwiya, wi hamurwamukhalano murima mukina; nyenya yowo onawukhulani, nari ari awihai, onarwa‐ireya yawi?-?ványano awe.</verse>
				<verse number="11">Nyenya miyo, anna, kálaleyeryakatho othikiliwa, hai kinahóshiwaka? Vavo yokwachuliha ya mwikimanyo yámala.</verse>
				<verse number="12">Ekahíthikila mano, yawo enochikinyani nyuwo.</verse>
				<verse number="13">Vawi yáwitchanani nyuwo, anna, mukhale anethi; yeyoru muhereno onethi anyu yeyo enakhaviherya mwíli, nyenya nto musivela erelihanani okapuro.</verse>
				<verse number="14">Vawi nsu nimoha nenlo n’nakhwaniherya malamulo othene tinla; Omusiveleke mukhwá ntoko onisivelelá weyo mwanene.</verse>
				<verse number="15">Nyenya mwálumanaka ni olyana, muwarale muni mwerempahulana.</verse>
				<verse number="16">Nyenya kinalocha, Mwechéche ni Munepa, nave muhikhwánye minkhela ya mwíli.</verse>
				<verse number="17">Vawi mwíli onnakhalela minkhela voványanano Munepa, ni Munepa voványanano mwíli; ntakhara iha hasina?-?phwanaphwana; wi hiho munatchunanyu muhereno.</verse>
				<verse number="18">Munepa óhólani, hamuri awiwelela nlamulo.</verse>
				<verse number="19">Nave miteko ya mwíli yeyo enóneya ti ochapaheya, yorípiha, okhalela minkhela sotakhala,</verse>
				<verse number="20">othamala sophwaniherya, mireche, wichana, marápwa, okakamela, esara, sowana, omwalana,</verse>
				<verse number="21">omwaryeya, nrima, ohapaliwa, wakhulana, ni sikina sawihiha; hiho kinolopolakannoni, ntoko kénraka, wi yawo eneréra sawihiha herwa‐evolowa Omwene wa Muluku.</verse>
				<verse number="22">Nyenya yawima ya Munepa ti osivela, otheya, murechele, oleva, ikharari, epewe, nroromelo,</verse>
				<verse number="23">omála, wíhíha, vokhocha iha nlamulo hinavovo.</verse>
				<verse number="24">Nyenya yawo ari a Kristu Yesu yáthomeya mwíli, ni sotchunatchuna saya, ni minkhela aya.</verse>
				<verse number="25">Nári akumi ni Munepa, ni Munepatho nécheke.</verse>
				<verse number="26">Nihikhale awirumiha, óshimwihana, okhalelana nrima.</verse>
			</chapter>
			<chapter number="6">
				<verse number="1">Anna, mutchu aphariwano otcheka wammori, nyuwo amunepa, m’mukókihe awihiha owo m’munepa wawítchachala; ni wiweheryerya mekhá oni weremwehiwa weyotho.</verse>
				<verse number="2">Ishulanani sohokola, nave wawihihá mukhwánye malamulo a Kristu.</verse>
				<verse number="3">Vawi mukina íséra wi ori etchu nyenya ari etheru ene, onniwoka mekhiye.</verse>
				<verse number="4">Nyenya mukina éryerye muteko awe wa yowo mekhiye, nave vavo onarwa‐akhalano withamala ntakhara a yowo mekhiye, tahi ntakhara a mukina.</verse>
				<verse number="5">Vawi mutchu onarwa‐ireya murichi awe wa yowo mwanene.</verse>
				<verse number="6">Nyenya yowo onahuserya masu, onnaphwanela wopano mwaha mulipa‐omuhusiha owo mu sothe sene saphama.</verse>
				<verse number="7">Muhiwokiwe; Muluku hananyemuliwa; vawi yeyo mutchu onamisiye, yeyotho taniriye ahephe.</verse>
				<verse number="8">Vawi yowo onamiserya o mwílini wa yowo mekhiye, yorwela m’mwílini onarwa‐ahepha eyuche; nyenya yowo onamiserya o Munepani, yorwela m’munepani onarwa‐ahepha okumi wohimala.</verse>
				<verse number="9">Nyenya nihivele vawera saphama; vawi velukuluku aya n’narwa‐nihepha náhikhulumuwa.</verse>
				<verse number="10">Ntakhara awe, ntoko n’riahuno elukuluku, niwerele othene sorera, nyenya tchiriene yawo a vemusi ya nroromelo.</verse>
				<verse number="11">Nkonani, ekarata etokotoko eyo kórepenlakani nyuwo ni ntata naka na miyo mwanene.</verse>
				<verse number="12">Othene yawo enakhwela woneya órera m’mwilini, yawo tanótunyeryani nyuwo wi muthikiliwe: yeyoru, yawi eni ehóshiwe ntakhara a mwikimanyo wa Kristu.</verse>
				<verse number="13">Vawi nari yawo ari óthikiliwa hanakhapelela nlamulo; nyenya nto enakhwela wi nyuwo muthikiliwe, wi yithamaleke m’mwílini mwanyu.</verse>
				<verse number="14">Nyenya withamala miyo ni vakhaniru, hoe, nyenya m’mwikimanyo wa Apwiyahu Yesu Kristu, mwa Yowo elapo ya vathi ethomeyiweryaya miyo, ni miyo kithomeyiweryaka elapo ya vathi.</verse>
				<verse number="15">Vawi othikiliwa hiwanono etchu, ohithikiliwa hiwanonotho etchu, nyenya nto ópachushiwa ahihano.</verse>
				<verse number="16">Nave othene yawo enatchara nruku nla, murechele ni ikharari sikhale va yawo, ni va Israyeli a Muluku.</verse>
				<verse number="17">Opacherya hihano vahikhale mutchu anákúkhule, ntakhara kokhalano miyo m’mwílini mwaka mítitiri ya Yesu.</verse>
				<verse number="18">Ikharari sa Apwiyahu Yesu Kristu sikhale ni munepa anyu, anna. Amen.</verse>
			</chapter>
		</book>
		<book number="49">
			<chapter number="1">
				<verse number="1">Paulo, murummwa a Kristu Yesu, ni okhwela wa Muluku, wa awéla murima yawo ari mu Efeso, ni wa óroromeleya mwa Kristu Yesu:</verse>
				<verse number="2">Ikharari wa nyuwo, ni murechele worwela wa Muluku Atithihu, ni Apwiya Yesu Kristu.</verse>
				<verse number="3">Óchichimiheya Muluku ni Atithi a Apwiyahu Yesu Kristu, yowo ánrélihale hiyo ni oréliha wothene wa munepa mu sawirimu mwa Kristu;</verse>
				<verse number="4">ntoko ánithan?-?liliye hiyo mwa Yowo, elapo ya vathi ehákuvale okilatheya, nikhale hiyo awéla murima, ni ohikhalano murala va mithoni vawe musivela.</verse>
				<verse number="5">Ánryeheryela khuluwi nákheliwe ntoko anamwane a Yowo mekhiye mwa Yesu Kristu,</verse>
				<verse number="6">ntoko wárérenlaya okhwela wawe, wi nthamaliwe nchichimiho na ikharari sawe, hiho ánimorenliyeno hiyo mwa mahala mwa ósiveliwa owo.</verse>
				<verse number="7">Nókhalano wopoliwa mwa nikhami nawe, okhurumuwela wa sotcheka, ntoko mwa oréla wa ikharari sawe,</verse>
				<verse number="8">hiho ánachihenryiye hiyo m’miruku yothene, ni mathokororyelo.</verse>
				<verse number="9">Ánsuweliha hiyo yawiphíni ya okhwela wawe, ntoko wámurerenliye nave ntoko átitelenliye murima khalai mwa Yowo,</verse>
				<verse number="10">wi va maryeheryo ókhwaniherya a ilukuluku iho, athukumanye vamoha sothe sene mwa Kristu, sa wirimu, ni sa velaponi.</verse>
				<verse number="11">Mwa Yowo náheriwa mikelampa awe, ntakhara náryeheryela khuluwi ntoko mu etitelelo ya murima ya Yowo awerano sothe sene ntoko muthoriha wa okhwela wawe;</verse>
				<verse number="12">wi hiyo yehu námuroromenle Kristu khalai nthamalashe nchichimiho nawe.</verse>
				<verse number="13">Mwa Yowo nyuwotho, mwiwale masu éparipari, Mitchaka Yaphama ya ovulushiwa wanyu, ni omuroromela Yowo, mwáheyeryiwa eneneryo ni Munepa Wawéla a nlakano,</verse>
				<verse number="14">ti mwemesheryo wa mikelampáhu, wi awawenesha yopoliwe, ni wi nchichimiho nawe nthamaliweke.</verse>
				<verse number="15">Mwa ela miyotho, kíwalaka sa nroromelo na mwa Apwiya Yesu nenlo n’ri mwa nyuwo, nenlotho munaphiyihanyu wa awéla murima othene,</verse>
				<verse number="16">nkinahiya othamala ntakhara a nyuwo, ni owupuwelani nyuwo m’mavekelo aka;</verse>
				<verse number="17">wi Muluku a Apwiyahu Yesu Kristu, Atithi a nchichimiho, óvaheni nyuwo munepa wa miruku, ni wa wupulula wi m’muróre Yowo;</verse>
				<verse number="18">ti olocha wi mitho a mirimányu yaryihiwe, wi musuwele nyuwo oweheryerya wa witchana wawe ti sheni; ti shenitho muhakhu wa nchichimiho na mikalampáwe mwa awéla murima,</verse>
				<verse number="19">ti sheni otokwene wopwaha wa ikuru sawc sa wa hiyo alipa‐ororomela, ntoko mwa mérelo a ikuru sawe sawúpa,</verse>
				<verse number="20">hiho ónihaliye mwa Kristu, ámvíhaliye wukhwani amkilathiha va ntatani nawe nolopwana mu sawirimu,</verse>
				<verse number="21">vasulu va otokwene wothene, ni olamulelo ni ikuru, ni omwene, ni nsina nikina notchuwiwa, tahi m’mahiku yalaru a vathi vano, nyenyatho mwa yawo anórwa awo;</verse>
				<verse number="22">nave áryeherya sothe sene vathi va manani awe, amvaha Yowo akhale muru va muru va sothe sene,</verse>
				<verse number="23">wa muloko, yowo ori mwíli awe, músareya mwa Yowo anasarya sothe sene mu sothe sene.</verse>
			</chapter>
			<chapter number="2">
				<verse number="1">Nave nyuwo, áhovahani okumi, mwárianyu ókhwa ni sonanara,</verse>
				<verse number="2">ni sotcheka sanyu, hiho mwéchanyu’mo khalai, ntoko mwa mechelo a elapo ya vathi vano, ntoko mwa mutokwene ólamulelo wa musulu, wa munepa yowo onerano hihano mwa anamwane óhiwelela;</verse>
				<verse number="3">mwa yawo hiyo othenetho nákhanlahu véri vaya khalai, m’minkhela ya mwíli ahu, ni wera sokhwela sa mwíli, ni sawupulula, nave nári anamwane a esara oyariwa woyariwa, ntokotho akiko aya awo;</verse>
				<verse number="4">nyenya Muluku, óréla mwikharari, ntakhara a osivela wawe otokotoko wiwo ánsivenliyeno,</verse>
				<verse number="5">nari náriahu ókhwa mu sonanara sahu, ánivaha okumi vamoha ni Kristu (mwa ovulushiwa ni ikharari),</verse>
				<verse number="6">nave ánivíha vamoha, ni onikilathiha vamoha mu sawirimu mwa Kristu Yesu;</verse>
				<verse number="7">wi ónihe m’mahiku anórwa awo muhakhu wopwaha wa ikharari sawe, mwipewe ya wa hiyo mwa Kristu Yesu.</verse>
				<verse number="8">Vawi mwa ovulushiwa ni ikharari sawereya mwa nroromelo, nave ela tiyohirwela wa nyuwo: eri yamahala ya Muluku;</verse>
				<verse number="9">yohirwela o mutekoni, wi mutchu mukina ahithamale.</verse>
				<verse number="10">Vawi hiyo n’ri okhachiri awe, ópachushiwa mwa Kristu Yesu, werano miteko yaphama, yeyo Muluku áryehenryiye khuluwi, wi necheke mummo.</verse>
				<verse number="11">Mummo upuwelani, wi khalai nyuwo amalapo m’mwílini, aweriwa óhithikiliwa ti yawo aweriwa óthikiliwa m’mwílini, wiwo weriwa ni mata;</verse>
				<verse number="12">wi mahiku yale hemwárinono Kristu, anawóthe vemusi ya Israyeli, ni alecho óhikhalanoru etchu ni malakano óvanelela, óhikhalano oweheryerya, ni óhikhalano Muluku mwilaponi ya vathi.</verse>
				<verse number="13">Nyenya hihano mwa Kristu Yesu nyuwo nyenyu mwári óchiwene khalai, mwásusihiwa mukhale vakhiviru mu nikhamini na Kristu.</verse>
				<verse number="14">Vawi Yowo ti murechele ahu, yowo érihale wi opíli ekhale mmoha, akhuvula eshiri ya muruku weriyari,</verse>
				<verse number="15">avíhale’vo wichana m’mwílini mwawe, ti masu a malamulo óromola sa mathoriheryo; wi apachushe eli ala mwa Yowo mekhiye, ekhale mutchu mmoha ahihano,</verse>
				<verse number="16">ni orúha murechele; ni wi awátánye opíli ala ni Muluku, m’mwílini mmoha mwa mwikimanyo owo;</verse>
				<verse number="17">íphaleno wichana iwo; nave árúliye, alaleyerya Mitchaka Yaphama ya murechele wa nyuwo óchiwene, ni murechele wa yawo a vakhiviru;</verse>
				<verse number="18">wi mwa Yowo yehu opíli nókhalano mavolowelo ahu wa Atithi, mwa Munepa mmoha.</verse>
				<verse number="19">Vavo nave ha mwa alechotho ni órupasa nyenya nto mwa animosi a awéla murima ni a vemusi ya Muluku;</verse>
				<verse number="20">ómakiwa va mathipelo a arummwa ni alipa‐miririmo, taríye Kristu Yesu mwanene, nluku na va muthokoni;</verse>
				<verse number="21">mwa Yowo emakelo yothene, yolucheleliwa vamoha phama, ennannuwa, ekhale empa ya Muluku yawéla mwa Apwiya;</verse>
				<verse number="22">yeyo nyuwotho munamakiwanyu’mo vamoha, mukhale mokhala’mo Muluku mwa Munepa.</verse>
			</chapter>
			<chapter number="3">
				<verse number="1">Ntakhara a ela miyo Paulo, ka amukariposo a Kristu Yesu ntakhara a nyuwo amalapo, —</verse>
				<verse number="2">khwino mwáhiwa sa onahota wa ikharari sa Muluku hiho ákivahiliye sa wa nyuwo:</verse>
				<verse number="3">nave mummo ákiróriha yawiphíni eyo mwa wupulula, ntoko kárempaka khalai mokhuveiha,</verse>
				<verse number="4">yeyo munaweryanyu orórano, munalakhanyanyu, osuwelasha waka mu yawiphíni ya Kristu, yeyo ahárórihaliye anamwane a atchu m’maloko makina,</verse>
				<verse number="5">ntoko áwupululenliye hihano arummwa ni alipa‐miririmo awe awéla mwa Munepa,</verse>
				<verse number="6">wi amalapo ari mikelampa vamoha ni hiyo, ni sam’mwílini ikhwihu sa mwíli owo, ni awakhela ni hiyo vamoha va nlakano mwa Kristu Yesu,</verse>
				<verse number="7">mwa Mitchaka Yaphama, yowo kákhaliheliwaka murummwa awe ntoko mwa yamahala ya ikharari sa Muluku, hiho ákivahiliye miyo, ntoko mwa merelo a ikuru sawe.</verse>
				<verse number="8">Wa miyo óyeva ni óyevasha a othene awéla murima ákivaha ikharari iha kilaleyerye wa amalapo muhakhu wohiwerya othoriheya wa Kristu;</verse>
				<verse number="9">ni waryihela othene esuwele maryeheryeyo a yawiphíníyo, yeyo yákhuweiye opacherya khalai‐khalai mwa Muluku ópachusha sothe sene;</verse>
				<verse number="10">wi m’mulokoni asuwelihe hihano wa atokwene ni olamulelo mu sawirimu miruku ya miloko miloko ya Muluku,</verse>
				<verse number="11">ntoko motiteleliha murima wa ilukuluku?-?selukuluku, wiwo énriye mwa Kristu Yesu Apwiyahu:</verse>
				<verse number="12">yowo n’riahuno wumiha murima ni wachamela wolipiha, mwa nroromelo na va Yowo.</verse>
				<verse number="13">Mwa ela kinnaveka wi muhihaléle mu sokihósha saka ntakhara a miyo, ti nchichimiho naka.</verse>
				<verse number="14">Ntakhara a ela kinnakhwinyanyerya makutháka wa Atithi,</verse>
				<verse number="15">orwela wa Yowo nloko nothene na wirimu n’na velaponi tinnatchuwiwaya nsina,</verse>
				<verse number="16">wi ntoko mwa muhakhu wa nchichimiho nawe ókhomáliheni nyuwo ni ikuru mwa Munepa awe,</verse>
				<verse number="17">mpuwa mwanyu, wi Kristu íkhaleleru okhala wokhala mwa nroromelo m’mirima mwanyu; wi, óthipela mitathari ni ókhicheleya musivela,</verse>
				<verse number="18">muweryetho oróra vamoha ni awéla murima othene, oruku, orekama, wisha, ni erutchu ti sheni; ni oróra osivela wa Kristu,</verse>
				<verse number="19">wiwo onapwaha marórelo, wi mwasaryeye ophiyerya osaryeya wothene wa Muluku.</verse>
				<verse number="20">Nave wa Yowo anawerya werano wopwahashasha sothe sene hiho n’navekahu, nari n’nupuwelelahu, ntoko mwa ikuru hiho inúpa mwa hiyo,</verse>
				<verse number="21">wa Yowo okhale olamulelo m’mulokoni ni mwa Kristu Yesu, ophiyerya maloko othene a ilukuluku selukuluku. Amen.</verse>
			</chapter>
			<chapter number="4">
				<verse number="1">Kinnochényeryani nyuwo nto, miyo amukariposo a Apwiya,</verse>
				<verse number="2">mweche mophwanelela witchaniwa wiwo mwítchaniwanyuno, ni woniha wiroha wothene, ni witchachala, ni woniha evilelelo, ni olevelana mukina ni mukhwawe, musivela;</verse>
				<verse number="3">ni othokororyasha okhapelela omoha wa Munepa mwa matchukelelo a murechele.</verse>
				<verse number="4">Mwíli mmoha ni Munepa mmoha, ntokotho áwitchanniyeni mwiweheryeryo emoha ya witchaniwa wanyu;</verse>
				<verse number="5">Apwiya mmoha, nroromelo nimoha, obatiso omoha,</verse>
				<verse number="6">Muluku mmoha ni Atithi a othene yawo ari vasulu va othene, ni mwa othene, ni mpuwa mwa sothe sene.</verse>
				<verse number="7">Nave wa othene a hiyo tunavahiwaya ikharari, ntoko mwa mweryo wa yamahala ya Kristu.</verse>
				<verse number="8">Ntakhara awe tanalochiye, Áwenliye wirimu, ámaka mu kariposo okariposo, Avaha samahala wa atchu.</verse>
				<verse number="9">Nyenya ela, yawi, Áwela, ti sheni nki nyenya wi ákhuruwelatho o makupa óhicho a elapo?</verse>
				<verse number="10">Yowo ákhuruwale owo ti yowotho áwenle, vopwaheryaru irimu sothene, wi asarye itchu sothene.</verse>
				<verse number="11">Nave Yowo áhávaha akina ekhale arummwa; ni akina alipa‐miririmo; ni akina alipa‐olaleyerya; ni akina akukhula, ni akina ahusiha;</verse>
				<verse number="12">wi áryeheryele awéla murima o mutekoni woruméla, otchukelela mwíli wa Kristu;</verse>
				<verse number="13">ophiyerya hiyo othene niphiyale wúmoha wa nroromelo, ni wurórasha wa Mwana a Muluku, wa mutchu óphameya, o mweryo werutchu wa osareya wa Kristu.</verse>
				<verse number="14">Wi nihikhaletho makwiya, óhekereya?-?hekereya, enakushiwa‐kushiwa ni etcheku yothene ya mahusiheryo, ni matiso a atchu, ni ophyakela otchara ewokelo yohuweliha;</verse>
				<verse number="15">nyenya ni wera separipari musivela wi ninnuwe mwitchu sothene, ophiyerya Yowo ori muru ti Kristu;</verse>
				<verse number="16">orwela mwa Yowo mwíli wothene, wokoweleliwa ni wolucheleliwa vamoha, vokhaviheryana’vo maluchi othene, ntoko mwa werasha wa yam’mwílini yothene va mweryo aya, onneriha wunnuwa wa mwíli, ophiyerya otchukelela waya musivela.</verse>
				<verse number="17">Vavo kinalochaka ela, nave kinnerela namona mwa Apwiya, wi hamunechatho nyuwo ntokotho amalapo eníséchelaya,</verse>
				<verse number="18">mútúte wa murimáya, órípihiwa m’miruku aya, aweriwa alecho vokumini wa Muluku, ntakhara ohisuwela wiwo ori mwa yawo, ntakhara wumiha wa mirimáya;</verse>
				<verse number="19">yawo ntakhara heyárónretho etchu nari, yáhiveléla mekhaya wi ekhalele minkhela sotakhala, wi yere sorípiha sothene m’míko.</verse>
				<verse number="20">Nyenya nyuwo hemwámuhusenrye Kristu mwawihihá,</verse>
				<verse number="21">khwino mwámwiwalanyu Yowo, nave mwáhusihiwanyu mwa Yowo, ntoko eparipari yeyo eri mwa Yesu;</verse>
				<verse number="22">wi murule, olocha sa makhalelo anyu ópacherya, mutchu akhalai, awucha votchara minkhela ya ewokelo;</verse>
				<verse number="23">nyenya wi muryeheryeye, mukhale ahihano m’munepani wa murimányu,</verse>
				<verse number="24">nave muware mutchu ahihano, yowo ápachushiwe ntoko mwa Muluku, mwikhaikhai, ni muwéla wa eparipari.</verse>
				<verse number="25">Mwa ela, murihale sawotha, lochani separipari mukina ni mukhwawe;</verse>
				<verse number="26">vawi n’ri sam’mwílini mukina ni mukhwawe. Shimwani, nyenya muhitcheke; nsuwa nihinéle muri óshimwéne, navetho muhimvahe nipuro musaserya.</verse>
				<verse number="27">Awíya owo ahíyetho; nyenya tchiriene apharashe muteko,</verse>
				<verse number="28">aphare muteko worera ni matáwe, wi akhaleno yomvakulela mulipa‐othowiwa.</verse>
				<verse number="29">Mwaha mukina wawucha ohikhume mwano mwanyu, nyenya wakhala’vo mukina worera votchukelela ntoko mokhweleya, wi ovahe ikharari wa alipa‐wiwa awo.</verse>
				<verse number="30">Nave muhithananihe Munepa Wawéla wa Muluku, yowo mwéyeryiwanyuno eneneryo mwa Yowo, ophiyerya nihiku nawopoliwa.</verse>
				<verse number="31">Ewáwelo yothene, ni esara, ni oshimwa, ni nlala, ni opwalu sivíhiwe’vo va nyuwo, navetho yonanara ekina.</verse>
				<verse number="32">Nyenya mukhalelane epewe mukina ni mukhwawe, a murima wa ikharari, ólevana mekhinyu, ntokotho Muluku mwa Kristu ólemviyeni nyuwo.</verse>
			</chapter>
			<chapter number="5">
				<verse number="1">Ntakhara awe khalani ótakiherya a Muluku, ntoko anamwane ósiveliwa;</verse>
				<verse number="2">nave echani musivela ntokotho Kristu ósivenliyeni nyuwo, íleva mekhiye mu nipuroni mwa hiyo, yoveléla ni ephepa wa Muluku, ekhale muhiriri wawunkhela phama.</verse>
				<verse number="3">Nyenya ochapaheya ni yorípiha ekina, nari okhalela nrima, sihiromoliwe ni vakhan’ru mwa nyuwo, ntoko onaphwanelelaya awéla murima;</verse>
				<verse number="4">nari yotakhala, ni olocha itheru sene, nari solosowa hiho sihinaphwanelela; nyenya tchiriene othamala.</verse>
				<verse number="5">Vawi ela musuweleno wi chapaheya, nari awírípiha, nari okhalela nrima, yawo enathamala sophwaniherya, hanono mikelampa mumwene wa Kristu ni Muluku.</verse>
				<verse number="6">Ahówokeni nyuwo mutchu ni masu atherutheru, vawi ntakhara a iha tinarwaya esara ya Muluku va anamwane óhiléleya.</verse>
				<verse number="7">Ntakhara awe muhikhale awemyeryeryanano;</verse>
				<verse number="8">vawi khalai mwári epiphi, nyenya hihano muri omwaleya mwa Apwiya; echani ntoko anamwane a omwaleya,</verse>
				<verse number="9">vawi yawima yomwaleya enaphwanyiwa mwipewe yothene, ni ekhaikhai, ni eparipari,</verse>
				<verse number="10">woniha wi yohakalaliha Apwiya ti sheni;</verse>
				<verse number="11">nave muhátáneno miteko yepiphi yohíma etchu, nyenya tchiriene mwíványe;</verse>
				<verse number="12">vawi hiho yénrayano wiphíni sinnawúliha muru nari olocha hiho.</verse>
				<verse number="13">Nyenya itchu sothene sinavanyiwaya ni omwaleya, sinnoneya; vawi yeyo enoniha ti omwaleya.</verse>
				<verse number="14">Mwa ela tinalochiwaya, onaka mulipa‐orupa we, ovinye wukhwani, nave Kristu onarwa‐awaryela.</verse>
				<verse number="15">Vawihihá, varyeryani phama wecha wanyu, tahi ntoko óhikhala miruku, nyenya ntoko amiruku;</verse>
				<verse number="16">ókhala mvai, ntakhara mahiku ari ónanara.</verse>
				<verse number="17">Ntakhara awe muhikhale ólosowa, nyenya suwelashani wi okhwela wa Apwiya ti sheni.</verse>
				<verse number="18">Nave muhihapaliweno vinyo, mummo muri yoriméliha; nyenya musareyeno Munepa,</verse>
				<verse number="19">ni wilochela mekhinyu ni masalmo, ni mathamalelo, ni matchipo amunepa, wipa ni wipela mu atchakare Apwiya m’murimani mwanyu;</verse>
				<verse number="20">ni omuthamala Muluku Atithi mahiku othene, ntakhara a sothe sene, mu nsina na Apwiyahu Yesu Kristu;</verse>
				<verse number="21">ni wiwelelana mukina ni mukhwawe mómova Kristu.</verse>
				<verse number="22">Athiana nyu, mwawiweleláni asíyanyu a nyuwo anene, ntoko muniwelelanyu Apwiya.</verse>
				<verse number="23">Vawi mulopwana ti muru wa muthiana, ntokotho Kristu oríye muru wa muloko, ori mekhiyeru Mvulusha a mwíli owo.</verse>
				<verse number="24">Nyenya ntoko muloko oniwelelaya Kristu, wawihihátho athiana yiweleleke asíyaya mwitchu sothene.</verse>
				<verse number="25">Alopwana nyu, mwásiveláni árinyu, ntoko Kristu ásivenliye muloko, ívelela mekhiye mu nipuroni mwaya;</verse>
				<verse number="26">wi athanle, élihale ni orapiha ni mahi ni masu;</verse>
				<verse number="27">wi íkuherye mehkiye muloko wa nchichimiho, wohikhalano nthepa, nari nihónya, nari etchu yawihiha; nyenya wi okhale wawéla, ni wohikhalano murala.</verse>
				<verse number="28">Wawihihátho alopwana yasiveleke áraya a yawo mekhaya wi ntoko míli ya yawo mekhaya. Yowo onamusivela mwáriye onisivela mekhiye;</verse>
				<verse number="29">Vawi havovo mutchu íchanne ni mwíli awe okhala wokhala; nyenya annaphuwa, anakhapelela, ntoko oniriye Kristu ni muloko;</verse>
				<verse number="30">vawi n’ri sam’mwílini sa mwíli awe.</verse>
				<verse number="31">Ntakhara a ela mutchu amwalaneno atithinnya ni amannya, nave aphitane ni mwáriye; nave opíli awo enarwa‐ekhala mwíli mmoha.</verse>
				<verse number="32">Yawiphíni ela titokotoko; nyenya miyo kinalocha sa Kristu ni muloko.</verse>
				<verse number="33">Nyenyatho nyuwo, mmoha va mekhiye, amusiveleke mwáriye, ntoko onísiveleliye mekhiye; nave muthiana owo upuweleke wi amoveke mulopwana.</verse>
			</chapter>
			<chapter number="6">
				<verse number="1">Anamwane nyu, mwanawiweleláni yawo yoyanreni mwa Apwiya, vawi ela tiyaphama.</verse>
				<verse number="2">Chichimiha atithiá ni amaiá (ti nlamulo nopacherya nokhalano nlakano),</verse>
				<verse number="3">wi okhale phama ni weyo, ni wi olekele winchipale velaponi.</verse>
				<verse number="4">Nave asitithi nyuwo, muhashimwihe anamwane anyu; nyenya mwaphuwe yawo m’maphuwelo ni mathoriheryo a Apwiya.</verse>
				<verse number="5">Akapuro nyuwo, mwanawiweleláni yawo ari apwiyányu ntoko mwa mwíli, ni owova ni wathukumelela, ni murimányu wohupuwelela etchu ekina, ntoko mwa Kristu;</verse>
				<verse number="6">tahi ntoko mwa okapuro wa va mithoni, ntoko awatheiha atchu, nyenya ntoko akapuro a Kristu, awera yokhwela ya Muluku yorwela m’murimani;</verse>
				<verse number="7">awera okapuro ni wemyeryerya wa murima, ntoko omuruméla Yesu Kristu, tahi atchu hoe;</verse>
				<verse number="8">musuwelaka wi etchu yorera ekina yeyo mutchu oneriye, yeyo Apwiya taniriye amkokiherye, nari ari kapuro nari nethi.</verse>
				<verse number="9">Nave, asapwiya nyuwo, muwereleke hiho yala, muhiye owopopiha; musuwelaka wi Apwiya aya ni awinyu ari wirimu, nave wa Yowo nthalu hinawowo.</verse>
				<verse number="10">Vokutchula vaya, nkamwilipihéni mwa Apwiya, ni wupa wa ikuru sawe.</verse>
				<verse number="11">Nkawarani mavaka othene a Muluku, wi murwe‐muwerye withipela vokhocha maphyakelo a musaserya.</verse>
				<verse number="12">Ntakhara wi owana wahu hannawanano nikhami ni mwíli, nyenya ni otokwene, ni olamulelo, ni yawo analamulela molipiha a elapo ya vathi a epiphi yela, ni aminepa a yonanara mu sawirimu.</verse>
				<verse number="13">Mwa ela mwikusherye mavaka othene a Muluku, wi murwe‐muwerye wemela moványasha nihiku nonanara n’naphiyaya, nave, mwéreno sothe sene, munarwa‐mwithipela.</verse>
				<verse number="14">Ntakhara awe mwithipeleni, mwitchukelenle mu’yununi mwanyu ni eparipari, muwanretho ya va nakhopeni ya ekhaikhai;</verse>
				<verse number="15">nave muwarihale manani anyu ni maryeheryelo a Mitchaka Yaphama ya murechele;</verse>
				<verse number="16">vopwaha sothe sene mwikushenryetho nrapala na nroromelo, nenlo munirianyu muwerye oshipihano michupa yothene yovarela moro ya mulipa‐onanara owo.</verse>
				<verse number="17">Mukushetho echipwatcha ya ovulusha, ni nlema na Munepa, ti masu a Muluku;</verse>
				<verse number="18">mwa nivekelo nothene ni mathamalelo muvekele mahiku othene mwa Munepa, nave munashishanyu vavo oshisha woshisha ni wavekelela awéla murima othene,</verse>
				<verse number="19">ni yomi ene, kivahiwe masu ókitaphula iyano monyesererya, wi kárórihe atchu yawiphíní’yo ya Mitchaka Yaphama,</verse>
				<verse number="20">ntakhara a yeyo ka murummwa a munyóroni, wi mummo kulumeke monyesererya, ntoko kinaphwanelaka wuluma.</verse>
				<verse number="21">Nyenya wi musuwele nyuwotho sa wa miyo, hiho kineraka, itchu sothene munaléliwa ti Tukiko munna ósiveliwa owo, ni murummwa óroromeleya mwa Apwiya;</verse>
				<verse number="22">yowo kimurummaka wa nyuwo ntakhara a yela, wi mwahisuweleno sa wa hiyo, ni wi arwe‐amálihe mirimányu.</verse>
				<verse number="23">Murechele okhale wa anna, ni osivela, vamoha ni nroromelo, sorwela wa Muluku Atithi, ni Apwiya Yesu Kristu.</verse>
				<verse number="24">Ekhaleno ikharari othene yawo enamusivela Apwiyahu Yesu Kristu mohipahuwa. Amen.</verse>
			</chapter>
		</book>
		<book number="50">
			<chapter number="1">
				<verse number="1">Paulo ni Timoteo, akapuro a Yesu Kristu, wa awéla murima othene mwa Kristu Yesu, yawo enakhala o Filipi, vamoha ni alipa‐oweherya ni arummwa.</verse>
				<verse number="2">Ikharari wa nyuwo ni murechele sa wa Muluku Atithihu ni Apwiya Yesu Kristu.</verse>
				<verse number="3">Kinnamuthamala Muluku aka kinawupuwelakani nyuwo othene;</verse>
				<verse number="4">mahiku othene m’mathamalelo aka othene a wa nyuwo othene kinnerano mathamalelo awo ni otheya,</verse>
				<verse number="5">ntakhara a eyátáno anyu yokhaviherya Mitchaka Yaphama, opacherya nihiku nopacherya nlo,</verse>
				<verse number="6">ophiyerya hihano vava; vororomela vavo, wi Yowo ápachenrye mwa nyuwo muteko waphama onarwa‐aveliha ophiyerya nihiku na Yesu Kristu;</verse>
				<verse number="7">ntoko onakiphwanelelaya wanyiherya sa nyuwo othene, ntakhara kiriakano m’murimani mwaka, wi nyuwo m’makwekweso aka, nave mu yawirúhano, ni matitelelo a Mitchaka Yaphama, nyuwo othene mwa awátána ni yomi mwikharari.</verse>
				<verse number="8">Vawi Muluku tari namona aka, wi kinnokhalelani minkhela nyuwo othene mu nrupo na Kristu Yesu.</verse>
				<verse number="9">Nave ela kinavekaka, wi osivela wanyu othekumele wacheryeryeye, musuwelasha, ni orórasha wothene; wi monashe nyuwo itchu sohiyana;</verse>
				<verse number="10">wi mukhale a murima weparipari ni wohitcheka, ophiyerya nihiku na Kristu;</verse>
				<verse number="11">ósareya yawima yekhaikhai, yeyo eri mwa Yesu Kristu, omwerela Muluku mahala ni mathamalelo.</verse>
				<verse number="12">Nyenya anna, kinakhwela wi muróre wi ihe sa wa miyo séreiye tchiriene wi sikhwaniherye Mitchaka Yaphama;</verse>
				<verse number="13">wawihiha wi makwekweso aka ennoneya mwa Kristu mu ntchachoni nothene na alipa‐olipelela, ni wa akina othene;</verse>
				<verse number="14">ni wi muloko wa anna mwa Apwiya, enaroromelaya m’makwekweso aka, ennúmiha murima mopwaha wuluma masu a Muluku óhóvaru.</verse>
				<verse number="15">Akinatho annamulaleya Kristu ntakhara a okakamela ni owana;</verse>
				<verse number="16">nyenya akinatho ntakhara a epewe m’murima; akina enerano hihá ni osivela, enasuwelaya wi yákiyathi wi kírúhe va Mitchaka Yaphama;</verse>
				<verse number="17">nyenya akina enamulaleya Kristu orwela mu wakhulana ohikhanle weparipari, awanyiherya wi enarwa?-?ekirosherya yohósha m’makwekweso aka.</verse>
				<verse number="18">Vava ti sheni? Yeyoru wi mothene’mmo, khwino va mithoniru, khwino mwiparipari, Kristu alaleyiwe; nave mummo kinahakalalelaka’mo, nyenyatho kinarwa‐kihakalala.</verse>
				<verse number="19">Vawi kinnasuwela wi ela tinirwe‐ekerele miyo ovulusha, mwa olapelela wanyu ni okivaha waya wa Munepa wa Yesu Kristu;</verse>
				<verse number="20">ntoko mwa wanyiheryasha ni oweheryerya waka, wi hiyavovo etchu eni ekúlihe muru, nyenyatho mwa wumiha murima wothene, ntoko mahiku othene, hihanotho Kristu taniriye annuwihiwe m’mwílini mwaka, nari mwa okumi, nari mwa okhwa.</verse>
				<verse number="21">Vawi wa miyo okhala mukumi ti wi Kristu, ni okhwa onnaphwanyerya.</verse>
				<verse number="22">Nyenya khwino okhala mukumi m’mwílini, ti yawima ya muteko aka, nkinasuwelashatho yeyo kiniriaka kithanle.</verse>
				<verse number="23">Nyenya kinnapaniwano sopíli iha, kiriakano minkhela yovinya ni oya okhala ni Kristu, ti waphama wopwahasha tchiri;</verse>
				<verse number="24">nyenya okhalaru m’mwílini tunakhweleya wopwaha, ntakhara a nyuwo.</verse>
				<verse number="25">Nave kinaroromelaka vavo kinnasuwela wi kinalekela, ni wikhalelaru ni nyuwo othene, wachererya othene wa nroromelo nanyu;</verse>
				<verse number="26">wi withamala wanyu wáche mwa Kristu Yesu mwa miyo, vawikhalelarutho miyo mwa nyuwo.</verse>
				<verse number="27">Yelaru, mechelo anyu ephwanelele Mitchaka Yaphama ya Kristu; wi, nari kiniriaka wi kinnorwa ni owonani nyuwo, nari kiriaka okina waya, kíwa sa wa nyuwo, wi munnithipela m’munepani mmoha, ni opharasha vamoha ni okumi mmoha nroromelo na Mitchaka Yaphama;</verse>
				<verse number="28">óhiwova amwichani ni vakhani vene, yeyo eri wa yala yothonyerya yopahuwa, nyenya wa nyuwo yovulusha, ti ya wa Muluku;</verse>
				<verse number="29">wi tuvahiwaya wa nyuwo mahaléne ntakhara a Kristu, tahi omuroromelaru Yowo, nyenyatho wona masóso ntakhara a Yowo,</verse>
				<verse number="30">ni okhalano nyuwo owana wowu wiwo monnanyu mwa miyo, nave muniwanyu hihano wi ori mwa miyo.</verse>
			</chapter>
			<chapter number="2">
				<verse number="1">Mwári nto yohakararya mwa Kristu, ntoko wákáha wosivela, ntoko eyátáno ya Munepa, ntoko nrupo, ni ikharari.</verse>
				<verse number="2">Khwanihani otheya waka, wi mwanyiheryeke m’murima hiho, ókhalano osivela wiwo, a okumi mmoha, awanyiherya m’murima mmoha;</verse>
				<verse number="3">muhére etchu ntoko mwawakhulana, nari ntoko mwa nchichimiho natherutheru, nyenya mwawiroha m’murima, mutchu mukina awére akhwawe wi tompwaha yowo mwanene;</verse>
				<verse number="4">mutchu mukina ahiwehashe sa yowo mekhiye, nyenya awehashe sa mukhwawe.</verse>
				<verse number="5">Mukhaleno murima mpuwa mwanyu yowo wáritho mwa Kristu Yesu,</verse>
				<verse number="6">Yowo ákhanliyeno mukhalo wa Muluku, hénre wi ti wákha okhala óphwanaphwana ni Muluku,</verse>
				<verse number="7">nyenya áhiyéha mekhiye, akusha mukhalo wa kapuro, akhala óphwanaphwana ni atchu;</verse>
				<verse number="8">nave áphwanyiwiye m’mukhalo ntoko mutchu, áhihasula mekhiye, akhala awiwelela ophiyerya okhwa, tukhwa wa va mwikimanyo.</verse>
				<verse number="9">Mwa elatho Muluku ámunnuwiha Yowo, amvaha nsina nenlo n’napwaha masina othene,</verse>
				<verse number="10">wi mu nsina na Yesu nikutha n’nikutha níkhwinyanye, na sa wirimu ni sa velaponi,</verse>
				<verse number="11">ni sa vathi velapo, ni malumi othene yomyeryerye wi Yesu Kristu ori Apwiya, omchichimiha Muluku Atithi.</verse>
				<verse number="12">Vawihihá, ósiveliwáka, ntoko muniwelanyu mahiku othene, tahi vavaru vawi miyo kiri vava, nyenya tchiriene hihano miyo kihikhanlaka’vo, pharani muteko aya wovulushiwa wanyu va wova, ni othukumela;</verse>
				<verse number="13">vawi yowo onaphara muteko mwa nyuwo okhwela ni werano wene, ntakhara a epewe awe, ti Muluku.</verse>
				<verse number="14">Erannoni sothe sene vohikhala’vo ochénya ni oványana, wi mukhale óhitcheka ni éparipari,</verse>
				<verse number="15">anamwane a Muluku óhikhalano murala véri va nloko nohithoriheya n’notchikeya, mwa yawo munoneyanyu ntoko omwaleya mwilaponi ya vathi, awoniha masu ókumi;</verse>
				<verse number="16">wi miyo kikhale awithamalano mu nihiku na Kristu, wi nkátchimanke siyo, nari opharasha muteko siyo ene.</verse>
				<verse number="17">Nyenya káheliwakatho ephepa ni oruméla mwa nroromelo nanyu, kinnahakalala, nave kinnahakalala vamoha ni nyuwo othene;</verse>
				<verse number="18">mummotho hakalalani nyuwo, nave muhakalale vamoha ni miyo.</verse>
				<verse number="19">Nyenya kinnaweheryerya mwa Apwiya Yesu wi kinarwa‐kakuva omuruma Timoteo wa nyuwo, wi miyotho kihakararyihiwe phama vosuwelasha sa wa nyuwo.</verse>
				<verse number="20">Vawi nkanono mukina a murima yowo, yowo ani athokororye sa wa nyuwo ni murima weparipari.</verse>
				<verse number="21">Vawi othene ala enatchara sa yawo mekhaya, tahi sa Yesu Kristu.</verse>
				<verse number="22">Nyenya munnasuwelasha matitelelo awe, wi, ntoko mwana anereliye atithinnya, áruméla vamoha ni miyo Mitchaka Yaphama.</verse>
				<verse number="23">Yowo nto tchiri kinaweheryeryaka wakuva omuruma kónaru wi sa wa miyo sini sere sheni;</verse>
				<verse number="24">nyenya kinnaroromela mwa Apwiya wi miyo mekhakatho kinákuva orwa.</verse>
				<verse number="25">Nyenya káhera wi tiwokhweleya omuruma wa nyuwo Epafrodito munna owo, ti mulipa‐muteko mukhwaka ni musurutato mukhwaka, ti murummwa anyu, ni ókiruméla va hiho sinakithowa;</verse>
				<verse number="26">ntakhara áhókhalelani minkhela nyuwo othene, úkhuwa m’murima ntakhara mwáhiwa wi ámwicheliwa.</verse>
				<verse number="27">Vawi áhicheliwa tchiri anahawela okhwa; nyenya Muluku ámmorela ikharari; nyenya tahi yoworu mekhiye, nyenya miyotho, wi kihikhaleru ni othanana‐thanana.</verse>
				<verse number="28">Ntakhara awe kihákuva omuruma, wi m’monne mwahitheyetho, nave miyotho othanana waka onnavukuwa.</verse>
				<verse number="29">Ntakhara awe m’mwakhele mwa Apwiya, ni otheya wothene;</verse>
				<verse number="30">nave mwáchichimihe awihiha ala; vawi ntakhara a muteko wa Kristu táhaweliye okhwa, ahithokororyaru okumi awe, wi akhwaniherye oyeléla wa oruméla wanyu wa wa miyo.</verse>
			</chapter>
			<chapter number="3">
				<verse number="1">Vokutchula vaya, annaka, hakalalani mwa Apwiya. Orepela hiho wa nyuwo, honakúkhula miyo, nyenya wa nyuwo ti orériha.</verse>
				<verse number="2">Mwiweheryerye sa anapwa, mwiweheryerye sa alipa‐awera sonanara, mwiweheryerye sa yokwasiwa‐kwasiwa;</verse>
				<verse number="3">vawi hiyo na óthikiliwa, óruméla vothamala ni Munepa wa Muluku, ni withamala mwa Yesu Kristu, óhiroromela m’mwílini;</verse>
				<verse number="4">nari miyotho kókhalano yororomela m’mwílini; khwino mukinako ererya ororomela m’mwílini, tchiriene yomisha;</verse>
				<verse number="5">káthikiliwe nihiku nanethanu neraru, a nloko na Israyeli, a nihimo na Benjamini, muHebri a mwa aHebri; ntoko mwa nlamulo mFarisi;</verse>
				<verse number="6">ntoko mwa mvai, óhochahocha muloko; ntoko mwekhaikhai ya mu nlamulo awikhalelaru óhitcheka miyo.</verse>
				<verse number="7">Nyenya sothe sene hiho káphwanyeryakano, hiho kenre etheru ntakhara a Kristu.</verse>
				<verse number="8">Nyenyatho itchu senesha sothe sene kinera itheru sene, ntakhara a opwahasha worórasha wa Kristu Yesu Apwiyahu; ntakhara a yola káyéha itchu sothe sene, nave kinera sa va’chúrwani, wi kísáchéryerye Kristu,</verse>
				<verse number="9">ni ophwanyiwa mwa Yowo, óhikhalano ekhaikhai aka ya mu nlamulo, nyenya ya mu nroromelo na Kristu, ekhaikhai eyo yorwela wa Muluku ni mu nroromelo;</verse>
				<verse number="10">wi kimuróre Yowo, ni ikuru sovinya wawe, ni eyátáno ya masóso awe, vophwaniheryiwa ni okhwa wawe;</verse>
				<verse number="11">wári woweryeya kahiphiye ovinya wukhwani.</verse>
				<verse number="12">Tahi olocha wi káhákhela khalai, akhweya wi kómala oryeheryiwa khwana; nyenya kinnatchara, witho kaphare ela yeyo Yesu Kristu ákipharenliye.</verse>
				<verse number="13">Anna, miyo nkinisalakhenyerya mekhaka wi kóphara kikhwánya; nyenya etchu emoha kineraka;</verse>
				<verse number="14">kinachiwalaka samuchuli, ni wokolela sa muhólo, Kinnatitelelasha va makutchuwelo, wakhela phatamari a witchaniwa wa wirimu wa Muluku wa mwa Kristu Yesu.</verse>
				<verse number="15">Yehu othene nto náryeheryiwa mokhwána, nanyiherya ela m’murimani; nave wári etchu mwanyiherye yeyo vakina m’murimani, elatho Muluku anarwa‐awupululelani nyuwo;</verse>
				<verse number="16">yelaru, wiwo nálakenlahu’wo, mechelo ahu yereryane.</verse>
				<verse number="17">Anna, vamoha khalani ókitakiherya yomi, nave muweyerye eneneryo yawo anecha mwawihihá ntoko mukhanlanyuno hiyo ntoko yotakiherya anyu.</verse>
				<verse number="18">Vawi anchipale ennecha, sa yawo kólénlakani wili wili, nave vanotho kinnolélani ni wunla, ari amwichani a mwikimanyo wa Kristu;</verse>
				<verse number="19">makutchuwelo aya ti otholowa, muluku aya ti erukulu aya, nchichimiho naya n’ri mu wuliwa muru waya, yawo enanyiherya sa velaponi.</verse>
				<verse number="20">Vawi onethi ahu ori wirimu; wiwo tinnaweheryeryahu’wo Mvulusha, Apwiya Yesu Kristu;</verse>
				<verse number="21">yowo ani atatushe mwíli ahu wonyemuwa, ophwanaphwaneno mérelo yawo enaweryaya wilapi?-?heryano itchu sothe sene.</verse>
			</chapter>
			<chapter number="4">
				<verse number="1">Vawihihá, annaka ósiveliwa, ókhaleliwa minkhela, mwa otheya waka ni koroa aka, mwithipeleni mwawihiha mwa Apwiya, ósiveliwa.</verse>
				<verse number="2">Kinamuchényerya Euodiya, kinamuchényerya Suntuke, yanyiherye ni murima mmoha mwa Apwiya.</verse>
				<verse number="3">Ahe, kinnovekatho mukhwaka amukariposo éparipari, wakhaviherye athiana ala yawo yéteteiye vamoha ni miyo m’Mitchaka Yaphama, vamoha ni Klementotho, ni akinako ale alipa‐muteko akhwaka, yawo masina aya ari m’livro ókumi.</verse>
				<verse number="4">Hakalalani mwa Apwiya mahiku othene: kinnulúlatho olocha, hakalalani.</verse>
				<verse number="5">Witchachala wanyu oróriwe tátchu othene.</verse>
				<verse number="6">Apwiya ari vakhiviru. Muhúkhuweru m’murima; nyenya mu sothe sene n’nivekelo, ni ochichimiha, vamoha ni othamala, hiho munavekanyu sisuweliwe ti Muluku.</verse>
				<verse number="7">Nave murechele wa Muluku wopwaha osuwelasha wothene, onarwa‐okhapelela mirimányu ni sawupuwelela sanyu mwa Kristu Yesu.</verse>
				<verse number="8">Vokutchula vaya, anna, itchu sothe sene separipari, sothe sene sochichimiheya, sothe sene separipari, sothe sene sawéla, sothe sene sorera, sothe sene siniweya saphama; vári epewe ekina, akhweya othamala okina upuwelakani iha.</verse>
				<verse number="9">Hihotho mwáhusenryanyu, ni wakhela, ni wiwa, ni wona mwa miyo, hiho mwéráni; nave Muluku a murechele anarwa‐akhala vamoha ni nyuwo.</verse>
				<verse number="10">Nyenya káhakalala mwa Apwiya otokotoko, wi vano mwáhihimuwatho wupuwelela m’murima sa wa miyo, wiwotho múpuwelenlanyu’wo, nyenya mwáyeleka werano waya.</verse>
				<verse number="11">Tahi wi ntoko kinalocha moyeléla, ntakhara kóhuserya miyo, wi sikikhwáne sothe sene kiriakano.</verse>
				<verse number="12">Kósuwela nari onyemuliwa, kósuwelatho oyeheryeya, wothe wene iwo ni mwitchu sothe sene kóya mwikano yovona, navetho yovoliwa etala; yoyeheryeya, navetho yothowiwa.</verse>
				<verse number="13">Kinnawerya sothe sene mwa Yowo anakivaha ikuru owo. Nyenya mwáherano phama wi mwáhátána ni miyo mu yokihósháka.</verse>
				<verse number="14">Nyenya munnasuwelatho nyuwo mekhinyu,</verse>
				<verse number="15">nyuwo aFilipi, wi va mapacheryeryo a Mitchaka Yaphama, káchimunlaka okhuma m’Makedoniya, nari muloko mmoharu hiwátánne ni miyo m’makhalelo a yoveléla ni yawakhela, nyenya nyuworu;</verse>
				<verse number="16">vawi m’Tesalonikatho mwákirumihela yeyo yákithowa omoha nari wili.</verse>
				<verse number="17">Tahi olocha wi kinatchara yoveléla eyo, nyenya kinatchara yawima yokówasha va yawalakhanyeryányu.</verse>
				<verse number="18">Nyenya kókhalano sothe sene, nave kinnayeheryeya; kósareya, ntakhara kihákhela wa Epafrodito ihe sárwele wa nyuwo, wunkhela wa muhiriri waphama, ephepa yawakheleya, yomuhakalaliha Muluku.</verse>
				<verse number="19">Nyenya Muluku aka anarwa‐akhwánya yeyo enothowaniru ntoko mwa muhakhu awe mu nchichimiho mwa Kristu Yesu.</verse>
				<verse number="20">Nave wa Muluku ni Atithihu okhale nchichimiho mahiku othene. Amen.</verse>
				<verse number="21">Lochelani awéla murima othene mwa Kristu Yesu, anna yawo enakhala ni miyo ennolochelani nyuwo.</verse>
				<verse number="22">Awéla murima othene ennolochelani, nyenya tchiriene yawo ari a emusi ya Kaisara.</verse>
				<verse number="23">Ikharari sa Apwiya Yesu Kristu sikhale ni munepányu.</verse>
			</chapter>
		</book>
		<book number="51">
			<chapter number="1">
				<verse number="1">Paulo, murummwa a Kristu Yesu ni okhwela wa Muluku, ni Timoteo munna owo,</verse>
				<verse number="2">wa awéla murima ni anna óroromeleya mwa Kristu a m’Kolose: Ikharari wa nyuwo ni murechele worwela wa Muluku Atithihu.</verse>
				<verse number="3">N’namuthamala Muluku Atithi a Apwiyahu Yesu Kristu ni wovekelelani nyuwo mahiku othene,</verse>
				<verse number="4">ntakhara náhíwa sa nroromelo nanyu na mwa Kristu Yesu, ni osivela wiwo murianyuno wa awéla murima othene;</verse>
				<verse number="5">ntakhara a oweheryerya wiwo mulokolo?-?leliwanyu wirimu, wiwo mwíwalanyu khalai m’masu éparipari ya Mitchaka Yaphama, yeyo yáphiyale wa nyuwo;</verse>
				<verse number="6">ntokotho mwilaponi yothene ya vathi enímaya sawima, enannuwa, ntoko mwa nyuwo, opacherya nihiku nlo mwíwalanyu musuwelasha ikharari sa Muluku mwiparipari;</verse>
				<verse number="7">ntoko mwáhusenryanyu wa Epafra kapuro mukhwihu ósiveliwa, ti óruméla óroromeleya a Kristu ntakhara a hiyo;</verse>
				<verse number="8">yowotho ánthorihenrye osivela wanyu mwa Munepa.</verse>
				<verse number="9">Mwa ela hiyotho, opacherya nihiku nenlo níwalahu hannahiya othamala ni wovekelelani nyuwo wi musareye orórasha wa otchuna wawe m’miruku yothene ni osuwelasha wa munepa,</verse>
				<verse number="10">wi mwecheke womphwanelela Apwiya omutheiha mothe mwene’mmo, ni wima sawima m’miteko yothene yaphama, ni wunnuwa murórasha wa Muluku;</verse>
				<verse number="11">ólipihiwasha mukhomála wothene, ntoko mwa ikuru sa nchichimiho nawe, ókhalano evilelelo yothene ni oleva wothene vamoha ni otheya,</verse>
				<verse number="12">ni omuthamala Muluku, yowo ániphwanelelihale hiyo wakhelano vamoha mikelampa ya awéla murima mumwaleya;</verse>
				<verse number="13">yowo ánakihale hiyo wa ikuru sa epiphi; an’susa onivolíha mumwene wa Mwana a osivela wawe;</verse>
				<verse number="14">yehu nrinono wopoliwa mwa Yowo, mukhurumuweliwa wa sotcheka sahu;</verse>
				<verse number="15">Yowo ori yophwaniherya ya Muluku óhoneya owo, ópacherya oyariwa a sopachushiwa sothe sene;</verse>
				<verse number="16">vawi mwa Yowo tisápachushiwaya sothe sene sa wirimu, ni sa velaponi, sawoneya ni sohoneya, akhweya minyukhu yomwene, nari Omwene, nari otokwene, nari olamulelo; itchu sothe sene sápachushiwe mwa Yowo ni wa Yowo.</verse>
				<verse number="17">Nave Yowo ori ópacherya a sothe sene nave sothe sene sinaphitána vamoha mwa Yowo.</verse>
				<verse number="18">Nave Yowo ori muru wa mwíli, muloko’wo; ti mapacheryeryo, ópacherya oyariwa ókhuma mukhwani; wi ahiye akhale mwa Yowo mwa sothe sene ópacheryasha.</verse>
				<verse number="19">Vawi wámurerela Atithi wi mwa Yowo osareya wothene witikitherye,</verse>
				<verse number="20">mwa Yowotho wátánya itchu sothe sene wa Yowo mwanene, énreno murechele mwa nikhami na mwikimanyo awe; mwa Yowo nto, akhweya sa velaponi, nari sa wirimu.</verse>
				<verse number="21">Nave nyuwo, nyenyu mwári alecho khalai ni amwichani mu nakhopeni mwanyu,</verse>
				<verse number="22">m’mitekoni yonanara eyo, nyenya vano awátányani, m’mwílini mwawe mwa okhwa iwo, wotikiTheryani nyuwo awéla, ni óhikhalano murala ni óhiványiheya va mithoni vawe;</verse>
				<verse number="23">mwikhalelaru mu nroromelo, awithipela ni awishérya ni óhisuseya ómwalanano oweheryerya wa Mitchaka Yaphama yeyo mwíwalanyu, yolaleyiwa wa sopachushiwa sothe sene sa vathi verimu; yeyo miyo Paulo kiriaka mulipa‐oruméla aya.</verse>
				<verse number="24">Hihano kinnahakalalano masóso awo ntakhara a nyuwo, nave kinnakhwánya hiho sinayeléla sa sohósha sa Kristu m’mwílini mwaka ntakhara a mwíli awe, ti muloko’wo;</verse>
				<verse number="25">yowo kiriaka mulipa‐oruméla aya, ntoko mwa onahota wa Muluku yowo ákivahiliye miyo wowerelani nyuwo,</verse>
				<verse number="26">wokhwánya masu a Muluku, ti yawiphíníyo yákhuweye opacherya va mahiku yawo, nave opacherya va maloko awo; nyenya átheteya hihano wa awéla murima awe,</verse>
				<verse number="27">wa yawo Muluku ákhwenliye wasuwelihasha ela yeyo eri muhakhu wa nchichimiho na yawiphíni véri va amalapo, ti Kristu mwa nyuwo, yoweheryerya ya nchichimiho;</verse>
				<verse number="28">yowo hiyo n’namulaleyahu, ni omulopola mutchu mukina ni mukina ni omuhusiha mutchu mukina ni mukina m’miruku yothene, wi nimonihe mutchu mukina ni mukina ampurukuméne mwa Kristu;</verse>
				<verse number="29">werano ela kinnihósha ni wereryasha ntoko mwa mérelo awe awereya mwa hiyo mwakuru.</verse>
			</chapter>
			<chapter number="2">
				<verse number="1">Vawi kinnasuwela wi nyuwo munnasuwela wipa murima wiwo kiriakano ntakhara a nyuwo, ni yawo a m’Laodikaya, ni othene yawo ehonneru ethoi aka m’mwílini;</verse>
				<verse number="2">wi mirimáya ehakararyihiwe, eluchelelane vamoha yawo musivela, ophiyerya muhakhu wothene wa osareya wa osuwelasha, wi yawo esuwelashe yawiphíni ya Muluku, ti Kristu,</verse>
				<verse number="3">mwa Yowo soréla sothe sene sa miruku ni osuwelasha sikhuweiyaya’mo.</verse>
				<verse number="4">Ela kinalocha, wi mutchu ahohuweliheni nyuwo ni masu óleketcha‐leketcha.</verse>
				<verse number="5">Vawi nari kiriaka okina m’mwílini, nyenya m’munepani kiri vamoha ni nyuwo, óhakalala kinonáka oryeheryiwa wanyu, ni olipiherya wa nroromelo nanyu na wa Kristu.</verse>
				<verse number="6">Ntakhara awe ntoko mummo mwámwakhelenlanyu Kristu Yesu Apwiya,</verse>
				<verse number="7">mweche mwa Yowo, óthipela mitathari ni ótchukeleliwa mwa Yowo, ni awitikitherya mu nroromelo, ntoko mwáhusihiwanyu, ni wáchiha mathamalelo.</verse>
				<verse number="8">Wehani wi vahikhale mukina ówákhani nyuwo ntoko muhakhu, ntoko munasivelelanyu miruku, ni owoka watherutheru, wotchara ekano ya atchu, votchara selapo ya vathi, tahi vomutchara Kristu;</verse>
				<verse number="9">vawi mwa Yowo tunikhalelaya osareya wa oMuluku m’mwílini,</verse>
				<verse number="10">nave mwa ósareya mwa Yowo, ti muru a otokwene wothene ni olamulelo;</verse>
				<verse number="11">mwa Yowotho nyuwo mwáthikiliwanyu ni othikiliwa woheriwa ni mata, voruliwa wa mwíli, muthikiliwa wa Kristu;</verse>
				<verse number="12">ntakhara mwávithiwa mu nihiyeni vamoha ni Yowo mubatisoni, mummotho mwávíhiwanyu vamoha ni Yowo mu nroromelo na opaka wa Muluku, yowo ámvíhale Yowo wukhwani.</verse>
				<verse number="13">Nave nyuwo, murianyu ókhwéne mu sotcheka ni othatuwa wa mwíli anyu áhovahani okumi vamoha ni Yowo ánikhurumuwenliye sonanara sothene;</verse>
				<verse number="14">amanle onshipiherya ya va hiyo eyo yeyo yárempwe mu solamuleliwa iho, yeyo yári yoványana ni hiyo: nave ánivíherya véri’vo, ni ochoma yela va mwikimanyo;</verse>
				<verse number="15">arunle otokwene ni olamulelo, áhátheteya vokokoleya; álapiheryano.</verse>
				<verse number="16">Ntakhara awe mutchu mukina ahothoriheni nyuwo mu yólya, nari yowurya, nari sa nihiku na yólya etokotoko, nari nihiku nawoneya mweri, nari na Sabata;</verse>
				<verse number="17">ti múruli wa sinórwa iho; nyenya mwíli ti wa Kristu.</verse>
				<verse number="18">Mutchu mukina ahowokeni ni owakhani yamahala anyu ni wiroha mwanene mekhiye, ni wakokhorela angelo, ikhalihaka mu iha ahónniye, awithamala mahaléne ni sawanyiherya, sa mwíli awe,</verse>
				<verse number="19">ahinapharasharu muru’wo, orwela wa Yowo mwíli wothene, wokhaviheryiwa ni olucheleliwa vamoha mwa mashikha ni misiphe, tunannuwaya ni mannuwelo a Muluku.</verse>
				<verse number="20">Mwákhwilanyu vamoha ni Kristu omwalanano sopacherya selapo ya vathi, hai munalapanyu solamuleliwa iho, wi ntoko okumi anyu munakhalano mwilaponi ya vathi,</verse>
				<verse number="21">(ohiniyathi’vo ntata, ohinalawiha, ohinatannya, ti sothe sene sopahuwa vawerano),</verse>
				<verse number="22">ntoko mwa mathoriheryo ni sohuserya sa atchu?</verse>
				<verse number="23">hiho sirinonotho olocha wa miruku sinarumélaya okhwela wa mwanene awe, ni wiroha, ni ohithokororya mwíli; nyenya hisanono ikuru nariru sohíha ovoniha wa mwíli.</verse>
			</chapter>
			<chapter number="3">
				<verse number="1">Ntakhara awe mwávíhiwanyu vamoha ni Kristu, tchunani sa wirimu, wiwo ori Kristu ókhala va ntatani nolopwana na Muluku.</verse>
				<verse number="2">Upuwelelani sa wirimu tahi sa velaponi hoe.</verse>
				<verse number="3">Vawi mwákhwa, nave okumi anyu wovithiwa vamoha ni Kristu mwa Muluku.</verse>
				<verse number="4">Kristu aniriye arwe‐oneye, ti okumi ahu, vavo nyuwotho munarwa‐moneya vamoha ni Yowo mu nchichimiho.</verse>
				<verse number="5">Ntakhara awe mwiphihe sam’mwílini hiho siri velaponi; ochapaheya, onyala, yotchuna yawuliha muru, minkhela yonanara, ni okhalela nrima, wiwo ori othamala sophwaniherya;</verse>
				<verse number="6">ntakhara a iha tinarwaya esara ya Muluku va anamwane óhiléleya;</verse>
				<verse number="7">hiho mwánchanyu’mo nyuwotho khalai, mwárianyuno okumi anyu mummo.</verse>
				<verse number="8">Nyenya hihano rihani nyuwotho sothene iha: esara, onanariwa, nlala, opwalu, sotakhala sokhuma mwano mwanyu:</verse>
				<verse number="9">muhotheryaneke mukina ni mukhwawe; vawi mwámurula mutchu akhalai vamoha ni miteko awe,</verse>
				<verse number="10">nave mwámuwara ahihano, yowo onaryeheryeya mwahihano, wi akhaleno osuwelasha, ntoko mwa yophwaniherya ya Yowo ámpachunshe Yowo;</verse>
				<verse number="11">Vava hivavovo mHelene ni mYuda othikiliwa ni ohithikiliwa, aweriwa mmalapo, mSkuti, kapuro, nethi, nyenya Kristu tari sothe sene, ni mu sothe sene.</verse>
				<verse number="12">Ntakhara awe warani, ntoko óthanliwa a Muluku, awéla murima ni ósiveliwa, murima wa ikharari, epewe, wiroha, witchachala, ovilela;</verse>
				<verse number="13">wemyeryeryana mukina ni mukhwawe, ni okhurumuwelana anene mekhinyu, mukina ákhanleno nthowa ni mukhwawe; ntokotho Apwiya ókhurumuwenliyeni nyuwo, mwerekeno hihá nyuwotho;</verse>
				<verse number="14">nyenya opwaha iha sothene khalannoni osivela, ti yotchukelela ya murima mpurukuméne.</verse>
				<verse number="15">Nave murechele wa Kristu olamuleleke m’mirima mwanyu, olakelelatho wiwo timwítchaniwanyu m’mwílini mmoha; nave khalani óthamala.</verse>
				<verse number="16">Masu a Kristu yitchále mwa nyuwo mwawáchasha m’miruku yothene, ni ohusiha ni olemeihana anene mekhinyu ni masalmo ni mathamalelo ni matchipo a munepa, ni omwipela Muluku ni ikharari m’murimani mwanyu.</verse>
				<verse number="17">Nave etchu yeyo munirianyu mwere m’masu nari m’mutekoni, erani sothe sene mu nsina na Apwiya Yesu, ni omuthamala Muluku Atithi mwa Yowo.</verse>
				<verse number="18">Athiana nyu, muwiweleleke asíyanyu, ntoko onaphwanelelaya Apwiya.</verse>
				<verse number="19">Alopwana nyu, sivelani árinyu, nave muhinanariwekeno.</verse>
				<verse number="20">Anamwane nyu, muwiweleleke alipa‐awoyarani mu sothe sene, ntakhara ela Apwiya tanahakalaliyeno.</verse>
				<verse number="21">Asitithi nyu, muharosheke anamwane anyu, wi ani yeremuhaléla.</verse>
				<verse number="22">Akapuro nyuwo, mwiweleleke mu sothe sene yawo ari wa nyuwo apwiya ntoko mwa mwíli, tahi okapuro wa va mithoni, ntoko óhakalaliha atchu, nyenya ni muriméne mmoha, ómova Apwiya;</verse>
				<verse number="23">etchu yeyo munirianyu mwere, pharani muteko morwela m’murimani, ntoko mwa Apwiya, tahi wa atchu hoe:</verse>
				<verse number="24">musuwelaka wi munarwa‐mwakhela wa Apwiya yamahala ya mikelampa; munamurumélanyu Apwiya Kristu mwa okapuro.</verse>
				<verse number="25">Vawi yowo onerano monanara onarwa‐akhela yonanara énriye’yo; nave nthalu hinavovo.</verse>
			</chapter>
			<chapter number="4">
				<verse number="1">Asapwiya nyuwo, muwereleke akapuro anyu yekhaikhai ni yawereryana; musuwelaka wi nyuwotho mokhalano Pwiya wirimu.</verse>
				<verse number="2">Titelelani ovekela, muweheryeke mummo ni othamala;</verse>
				<verse number="3">ni onivekelela hiyotho vavo, wi Muluku anihulele hiyo va milakoni va masu, wi nulumeke yawiphíni ya Kristu; yeyotho kinakhalelaka mu kariposo,</verse>
				<verse number="4">wi konihe yela ntoko kinaphwanelelaka wuluma.</verse>
				<verse number="5">Mwecheke m’mirukuni ni amalapo awo, mwerakano mwa mvai mahiku enívire siyo.</verse>
				<verse number="6">Masu anyu akhale mu ikharari, ósiva mwapa, wi nyuwo musuweleno wakhula wanyu wa wa mmoha ani ereno hai.</verse>
				<verse number="7">Sothe sene sa wa miyo anolélashani Tukiko, munna ósiveliwa ni óruméla óroromeleya ni kapuro mukhwaka mwa Apwiya:</verse>
				<verse number="8">yowo kimurummaka wa nyuwo ntakhara a nthowa nenla, wi musuwelashe sa wa hiyo, ni wi amálihe mirimányu;</verse>
				<verse number="9">vamoha ni Onesimo, munna óroromeleya ni ósiveliwa, yowo ori a wa nyuwo. Sothe sene sa wino enolélashani.</verse>
				<verse number="10">Aristarko amukariposo mukhwaka annolochelani nyuwo, ni Marko, musulahumu a Barnaba (wa yowo mwákhenlanyu solamulela sawe; aphiya wa nyuwo, m’mwakhele),</verse>
				<verse number="11">ni Yesu, aweriwa Yusto, ti óthikiliwa, yaworu talipa‐muteko akhwaka a mumwene wa Muluku, ti yawo enakhala yokimáliha murima.</verse>
				<verse number="12">Epafra annolochelani, ti a wa nyuwo, ti kapuro a Yesu Kristu, ótitelelasha ntakhara a nyuwo m’mavekelo awe mahiku othene, wi mwemele murutchu ene ni ósareya mukhwela wothene wa Muluku.</verse>
				<verse number="13">Ntakhara kinnamwerela namona wi annikhulumulano muteko ntakhara a nyuwo, ni yawo a mu Laodikaya, ni yawo a mu Herapoli.</verse>
				<verse number="14">Annolochelani Luka mulipa‐mureche ósiveliwa, ni Dema.</verse>
				<verse number="15">Lochelani anna awo a mu Laodikaya, ni Numfa, ni muloko’wo wa’mpa mwaya.</verse>
				<verse number="16">Nave mwalakhannye ekarata ela, yalakhanyiwetho m’mulokoni wó Laodikaya, nave nyuwotho mwalakhanye yó Laodikaya.</verse>
				<verse number="17">Nave muloche ni Arkipo, manki othokororyeke ni oruméla wiwo wákhenlá mwa Apwiya, wi okhwánye.</verse>
				<verse number="18">Olochela ni ntata naka, wa miyo Paulo. Upuwelelani makwekweso aka. Ikharari sikhale ni nyuwo. Amen.</verse>
			</chapter>
		</book>
		<book number="52">
			<chapter number="1">
				<verse number="1">Paulo, ni Silvano, ni Timoteo wa muloko wa aTesalonika mwa Muluku Atithi ni Apwiya Yesu Kristu: Ikharari wa nyuwo ni murechele.</verse>
				<verse number="2">Ninnamuthamala Muluku mahiku othene ntakhara a nyuwo othene, ni owupuwelani nyuwo m’mavekelo ahu;</verse>
				<verse number="3">ni wupuwelela wohihiyeryerya muteko anyu wa nroromelo, ni osivela wa muteko, ni ovilela woweheryerya wa Apwiyahu Yesu Kristu, va mithoni va Muluku Atithihu;</verse>
				<verse number="4">musuwelaka, anna ósiveliwa ti Muluku,</verse>
				<verse number="5">othanliwa wanyu, wi Mitchaka Yaphama heyárúle wa nyuwo m’masuru, nyenyatho mwa ikuru, ni mwa Munepa Wawéla, ni wácha otokotoko; ntoko munasuwelanyu wi nári ntoko awihai mwa nyuwo ntakhara a nyuwo.</verse>
				<verse number="6">Nave mwápacherya okhala óntakiheryáhu, ni a Apwiya, mwákhenlanyu masu awo m’masóso manchipale, ni otheya wa Munepa Wawéla;</verse>
				<verse number="7">wawihihá wi mwápacherya okhala nyuwo yotakiherya wa othene yawo enaroromela m’Makedoniya, ni mu Akaya.</verse>
				<verse number="8">Vawi okhuma wa nyuwo wáhiweya masu a Apwiya, tahi m’Makedoniyaru ni mu Akayaru, nyenya m’mapuroni mothe mwene nroromelo nanyu na wa Muluku nákhumenlaya; wawihihá honakhweleya wa hiyo wuluma etchu.</verse>
				<verse number="9">Vawi yawo mkhataya enalaleya sa hiyo, mavolowelo ahu a wa nyuwo yári awihai; ni wi mwárukunuwela wa Muluku omwalanano sophwaniherya, omuruméla Muluku enesha mukumi,</verse>
				<verse number="10">ni omuweherya Mwanáwe arwele wirimu, yowo ámvíhaliye wukhwani, Yesu, anivulushe hiyo wa esara enórwa eyo.</verse>
			</chapter>
			<chapter number="2">
				<verse number="1">Vawi, anna, munnasuwela mkhatinyu mavolowelo ahu a wa nyuwo, wi heyári etheru ene;</verse>
				<verse number="2">nyenya nari nónnahu masóso khalai, nave yánroha, ntoko munasuwelanyu, o Filipi, nányesererya mwa Muluku ahu wuluma ni nyuwo Mitchaka Yaphama ya Muluku muványa otokotoko.</verse>
				<verse number="3">Ntakhara ochényerya wahu honarwela o marimélelo, nari wunyalani, nari muwoka;</verse>
				<verse number="4">nyenya ntoko Muluku ánemyeryenryiye oninnyeryerya Mitchaka Yaphama, wawihihá tinnu?-?lumahu; tahi ntoko awahakalaliha atchu, nyenya Muluku; yowo anererya mirimáhu.</verse>
				<verse number="5">Vawi hanéncheno masu órera eyano mahiku othene, ntoko munasuwelanyu, nari okhuwa okhalela nrima, namonáya ti Muluku;</verse>
				<verse number="6">nari hanári ókhwela nchichimiho na wa atchu, nari wa nyuwo, nari wa akina, nari náriahuno ikuru sawovelihani ntoko arummwa a Kristu.</verse>
				<verse number="7">Nyenya nári awitchachala véri va nyuwo, ntoko mulipa‐olela onawupariye anamwane awe a yowo mekhiye;</verse>
				<verse number="8">wawihihá hiyo vawotchunashani nyuwo, náhemyeryerya mohakalala oveléla wa nyuwo tahi Mitchakaru Yaphama ya Muluku, nyenyatho okumi ahu, ntakhara mwári ósiveliwa ahu.</verse>
				<verse number="9">Vawi munnupuwela, anna, weranosha wahu ni weteteya wahu; vawerano ohiyu ni othana, wi n’námvelihe mmoha a nyuwo, nálaleyenryahu wa nyuwo Mitchaka Yaphama ya Muluku.</verse>
				<verse number="10">Nyuwo mwa anamona, ni Mulukutho, wi nári awéla murima ni ékhaikhai ni óhotchekelani nyuwo alipa‐ororomela;</verse>
				<verse number="11">ntoko munasuwelanyu wi náherela mukina a nyuwo va mekhiye, ntoko tithi anereliye anamwane awe a yowo mekhiye, ni wochényeryani, ni wohakalalihani ni werela namona,</verse>
				<verse number="12">wi mwecheke momphwanelela Muluku, yowo anawitchanani nyuwo wi mvolowe omwene awe wa Yowo mekhiye, ni nchichimiho.</verse>
				<verse number="13">Nave mwa elatho hiyo ninnamuthamala Muluku mohihiyeryerya, wi, mwákhenlanyu masu a Mitchaka ya Muluku, hemwákhenle ntoko masu a atchu, nyenya nto ntoko akhanlaya tchiri, masu a Muluku, yawotho anoneya mwa nyuwo alipa‐ororomela.</verse>
				<verse number="14">Vawi nyuwo, anna, mwápachenrye okhala ótchara miloko ya Muluku yeyo eri m’Yudeya mwa Kristu Yesu; ntakhara hiha mónenlanyu masóso nyenyu m’matani mwa a nloko nanyu na nyuwo mkhatinyu, ntoko yawotho m’mataní mwa aYuda;</verse>
				<verse number="15">yawo yámwiphaletho Apwiya Yesu, ni alipa‐miririmo, enanihochahocha hiyo, nave henamuhakalaliha Muluku, enaványanano atchu othene;</verse>
				<verse number="16">enanihíha hiyo wi nihulumeke ni amalapo wi evulushiwe; ósareya sotcheka saya mahiku othene; nyenya oshimwa wophiya va yawo ophiyerya makutchuwelo.</verse>
				<verse number="17">Nyenya hiyo, anna, nari yánivíhalaya’vo omwalana ni nyuwo tonto, óhonanaru, nyenya omwalana murima hoe, náhereryasha wopwaha wi nóne ethoi anyu ni minkhela minchipale;</verse>
				<verse number="18">ntakhara nákhwela orwa wa nyuwo, yomi nto Paulo koherano hihá omoha nari wili; nyenya Satana ánihíha.</verse>
				<verse number="19">Vawi yoweheryeryáhu, nari otheya, nari koroa awithamalelano ti sheni? tahi nyenyu nki, va mithoni va Apwiyahu Yesu vorwa vawe?</verse>
				<verse number="20">Vawi nyuwo mwa nchichimiho nahu ni otheya wahu.</verse>
			</chapter>
			<chapter number="3">
				<verse number="1">Ntakhara awe, nihiweryaka ohiyeryeryatho, náhemya m’murima wi enihiye mekhihu o Atene;</verse>
				<verse number="2">nave námuruma Timoteo, munnihu’wo ni óruméla a Muluku m’Mitchaka Yaphama ya Kristu, wi oshekuryeni nyuwo, ni womálihani nyuwo sa nroromelo nanyu;</verse>
				<verse number="3">wi mukina ahisuseye ni sohósha iha, ntakhara munnasuwela mekhinyu wi hiyo náthanleliwa werano iha.</verse>
				<verse number="4">Vawitho, náriahu ni nyuwo náholélani khuluwi wi n’narwa‐nona masóso; ntoko wereiyaya, ntokotho munasuwelanyu.</verse>
				<verse number="5">Mwa ela miyotho, vohihiyeryeryatho, káruma wi kiróre nroromelo nanyu, wi akhweya mulipa‐weha owo anaweheni, nave wukhuwa wahu onúkhule etheru ene.</verse>
				<verse number="6">Nyenya vano Timoteo áphiyaliye wenno arwelaka wa nyuwo, anthoriherya ovuwa waphama wa nroromelo ni osivela wanyu, ni wi munnanupuwela phama mahiku othene, munakhwelasha onóna hiyo, ntokotho yehu owonani nyuwo;</verse>
				<verse number="7">Ntakhara a ela nihohakalalelani, anna, mu weteteya wahu wothene ni ohóshiwa wahu wothene, mwa nroromelo nanyu;</verse>
				<verse number="8">ntakhara hihano na akumi, nyuwo mwithipeleru mwa Apwiya.</verse>
				<verse number="9">Ntakhara ninnawerya okokiherya wa Muluku othamala wawihai ntakhara a nyuwo, va otheya wothene ninnahakalalano mwa nyuwo va mithoni va Muluku ahu;</verse>
				<verse number="10">ni wáchiha mavekelo ahu ohiyu ni othana wi n’rwe‐none ethoi anyu, ni okhwánya hiho inayeléla va nroromelo nanyu?</verse>
				<verse number="11">Nyenya Muluku Atithihu mwanene mekhiye, ni Apwiyahu Yesu anihóle mphiro wophiyano wa nyuwo;</verse>
				<verse number="12">nyenya Apwiya awunnuwiheni nyuwo, awáchiheni musivelana mukina ni mukhwawe ni wa atchu othene, ntoko hiyotho n’nerahu hihá wa nyuwo;</verse>
				<verse number="13">wi akhomálihe mirimányu yohikhalano nthowa mu wéla va mithoni va Muluku Atithihu, anarwiye Apwiyahu Yesu vamoha ni awéla murima awe othene.</verse>
			</chapter>
			<chapter number="4">
				<verse number="1">Vokutchula vaya nto, anna, ninnovekani ni wochényeryani mwa Apwiya Yesu, wi, ntoko mwákhenlanyu wa hiyo makhalelo órera, munnaphwanela wechatho ni omutheiha Muluku, ntoko munechelanyu, achani wopwaha mummo.</verse>
				<verse number="2">Vawi munnasuwela mathoriheryo yawo nóvahilahuni mwa Apwiya Yesu.</verse>
				<verse number="3">Vawi wu ti otchuna wa Muluku, nari wéla wanyu, wi mwithanle wuchapaheyani;</verse>
				<verse number="4">mukina ni mukina a nyuwo asuwele okhalano yokusheryáwe mu wéla ni nchichimiho,</verse>
				<verse number="5">tahi okhwela minkhela yotakhala, ntokotho amalapo yawo ehinamusuwela Muluku;</verse>
				<verse number="6">mutchu ahipwahe’vo, ni owoka munneni mummo, ntakhara Apwiya tawunlela ekuhu iha sothe sene, ntokotho nólénlahuni khuluwi, nave nákhalela namona.</verse>
				<verse number="7">Ntakhara Muluku hánitchanne hiyo wi n’tchare onyala, nyenya wéla.</verse>
				<verse number="8">Ntakhara awe yowo onanyemula ela, hananyemula mutchu, nyenya Muluku, yowo anovahani nyuwo Munepáwe Wawéla.</verse>
				<verse number="9">Nyenya volocha sosivelana wa anna honakhweleya wi murepeliwe; ntakhara awohusihani ti Muluku, wi musivelane mukina ni mukhwawe;</verse>
				<verse number="10">ntakhara mwáwerelatho ela anna othene a m’Makedoniya mothe mwene.</verse>
				<verse number="11">Nyenya ninnochényeryani, anna, mwáchevosha wopwaha, ni wi mwereryashe okhala ómála ni wera sa nyuwo anene ni ophara muteko ni matányu, ntoko nólénlahuni;</verse>
				<verse number="12">wi mwecheke mweparipari murima wa amalapo awo, ni okhala óhiháwelelaru etchu.</verse>
				<verse number="13">Nyenya hannakhwela, anna, wi mukhale óhisuwela salipaorupa’wo; wi muni munleke ntoko akinako aya awo, yawo ehikhanleno oweheryerya.</verse>
				<verse number="14">Vawi naroromela wi Yesu ákhwa, avinya, wawihihátho Muluku anarwa‐akusha vamoha ni Yowo yawo enakona mwa Yesu.</verse>
				<verse number="15">Vawi ela n’nalocha wa nyuwo m’masu a Apwiya, wi yehu n’ri akumi, awikhalelaru ophiyerya orwatho wa Apwiya, hanrwa‐náhólela alipa‐orupa’wo.</verse>
				<verse number="16">Vawi Apwiya anarwa‐akhuruwa wirimu mwanene mekhiye ni ekutcho, ni masu a mungelo mtokotoko, n’nipeka na Muluku; nave yawo yákhwile mwa Apwiya enarwa‐epacherya ovinya;</verse>
			</chapter>
			<chapter number="5">
				<verse number="1">Nyenya sa mahiku yawo ni ilukuluku hiho, anna, hinakhweleya wi nikahorepelani.</verse>
				<verse number="2">Vawi nyuwo mekhinyu munnasuwela phama wi nihiku na Apwiya n’ni‐nrwe ntoko mulipa‐wiya ohiyu.</verse>
				<verse number="3">Vavo eniriaya eloche, Murechele ni ohúkhuwa, vavo yotolosha yophachuwa’vo tiniriaya yáphachuwele, ntoko masóso a muthiana órupala; nave herwa‐evuluwaru.</verse>
				<verse number="4">Nyenya nyuwo, anna, hamuri mwipiphini, wi nihiku nlo n’ni‐norweleni ntoko mulipa‐wiya;</verse>
				<verse number="5">ntakhara nyuwo othene mwa anamwane a omwaleya, ni anamwane a othana;</verse>
				<verse number="6">hanri a ohiyu, nari a epiphi; ntakhara yela nihirupe ntoko akinako aya awo nto, nyenya nlipeleleke, nave nihihapaliwe.</verse>
				<verse number="7">Ntakhara yawo enarupa ’wo enarupa ohiyu; nave yawo enahapaliwa’wo enahapaliwa ohiyu.</verse>
				<verse number="8">Nyenya hiyo n’riahu a othana nihihapaliwe, niwanre ya va nakhopeni ya nroromelo ni osivela; ni echipwatcha yeyo eri oweheryerya wa ovulushiwa.</verse>
				<verse number="9">Vawi Muluku hánithanlile hiyo wi nlawihe esara, nyenya wi nákhele ovulushiwa mwa Apwiyahu Yesu Kristu,</verse>
				<verse number="10">yowo ákhwile mu nipuroni mwa hiyo, wi, nari nlipelelaka, nari nrupaka, n’rwe‐nikhale akumi vamoha ni Yowo.</verse>
				<verse number="11">Mwa ela lopolanani, nave mwitchukelele mukina ni mukhwawe, ntoko munerelanyu.</verse>
				<verse number="12">Nyenya, anna, ninnovekani, suwelani yawo enapharasha muteko mwa nyuwo, ekhala atokwene anyu mwa Apwiya, enovahani nruku;</verse>
				<verse number="13">nave mwachichimiheke mopwahasha musivela, ntakhara a muteko aya. Khalani m’murecheleni mwa nyuwo mekhinyu.</verse>
				<verse number="14">Nyenya ninnochényeryani nyuwo anna, mwávaheke nruku óhithokororya, mwalipiheke awova m’murima, khomálihani alipa‐ochétcheya, ni ovilelano othene.</verse>
				<verse number="15">Vareryani wi mukina ahimwerele yonanara mukhwawe yowo ámwerenle yonanara; nyenya mahiku othene mutchareke yorera, wa akhwinyu, ni wa othene.</verse>
				<verse number="16">Hakalalani mahiku othene;</verse>
				<verse number="17">Vekelani mohihiyeryerya;</verse>
				<verse number="18">Mu sothe sene thamalani; ntakhara ela ti yotchuna ya Muluku ya wa nyuwo, mwa Kristu Yesu.</verse>
				<verse number="19">Muhishipihe Munepa owo;</verse>
				<verse number="20">Muhinyemule wulumelela masu;</verse>
				<verse number="21">Ereryani sothe sene, khapelelani yorera eyo,</verse>
				<verse number="22">Mwasepáni woneya wothene wa yonanara.</verse>
				<verse number="23">Nave Muluku a murecheleru awéliheni nyuwo mothe mwene; nave munepa anyu ni okumi anyu ni mwíli anyu sikhapeleliwe sampurukuméne, sohikhalano murala aniriye arwe Apwiyahu Yesu Kristu.</verse>
				<verse number="24">Yowo onawitchanani ori óroromeleya, yowotho onarwa‐erano.</verse>
				<verse number="25">Anna mwanivekelelani hiyo.</verse>
				<verse number="26">Lochelani anna othene ni onula wawéla.</verse>
				<verse number="27">Kinnolupelelani wa Apwiya wi ekarata ela yalakhanyiwe wa anna othene.</verse>
				<verse number="28">Ikharari sa Apwiyahu Yesu Kristu sikhale ni nyuwo. Amen.</verse>
			</chapter>
		</book>
		<book number="53">
			<chapter number="1">
				<verse number="1">Paulo, ni Silvano, ni Timoteo wa muloko wa aTesalonika mwa Muluku Atithihu ni Apwiya Yesu Kristu:</verse>
				<verse number="2">Ikharari wa nyuwo ni murechele wa wa Muluku Atithi ni Apwiya Yesu Kristu.</verse>
				<verse number="3">Ninnamuthamala Muluku mahiku othene ntakhara a nyuwo, anna, ntoko onaphwanelelaya; ntakhara wi nroromelo nanyu ninnannuwasha, nave osivela wa nyuwo othene onnácha, mukina ni mukhwawe;</verse>
				<verse number="4">wawihihá wi hiyo mkhatihu ninnithamalano sa nyuwo m’miloko ya Muluku, ntakhara a ovilela wanyu, ni nroromelo nanyu, muhóshiwa wanyu wothene ni masóso awo munonanyu;</verse>
				<verse number="5">ti olipiherya wothoriha wekhaikhai ya Muluku; wi mwáhalakhanyeryiwa óphwanelela omwene wa Muluku, yowotho munonelanyu masóso;</verse>
				<verse number="6">ntakhara ti wekhaikhai wa Muluku ókokiherya yohósha wa yawo enohóshani,</verse>
				<verse number="7">ni wa nyuwo munona yohósha witchúwa vamoha ni hiyo, vawupululuwa Apwiya Yesu orwela wirimu vamoha ni angelo a ikuru sawe,</verse>
				<verse number="8">mu nikalume na moro, ni wunla ekuhu wa yawo ehinamusuwela Muluku, ni yawo ehiniwelela Mitchaka Yaphama ya Apwiyahu Yesu;</verse>
				<verse number="9">yawo eni‐erwe‐elakiwe, ti opahuwa wohimala wawámwalanya ni ethoi ya Apwiya, ni o nchichimiho na ikuru sawe,</verse>
				<verse number="10">aniriye arwe‐aphiye ochichimihiwa mwa awéla murima awe, ni okhala ótikhiniwa mwa othene yawo enaroromela (ntakhara mwároromela namonáhu a wa nyuwo) mu nihiku nenle.</verse>
				<verse number="11">Mwawihihá ninnovekelelanitho mahiku othene, wi Muluku ahu awereni nyuwo óphwanelela witchaniwa wanyu, ni okhwánya yomurerela yothene, ni muteko wa nroromelo mu ikuru;</verse>
				<verse number="12">wi nsina na Apwiyahu Yesu nchichimihiwe mwa nyuwo, ni nyuwo mwa Yowo, ntoko mwa ikharari sa Muluku ahu ni Apwiya Yesu Kristu.</verse>
			</chapter>
			<chapter number="2">
				<verse number="1">Nave, ninnovekani anna, ntakhara a marwelo awe a Apwiyahu Yesu Kristu, ni othukumana wahu vamoha mwa Yowo;</verse>
				<verse number="2">wi muhákuveke ochikinyeya murima ni oyeha wupuwelela wanyu, nari wopopihiwa, mwa munepa nari mwa masu; nari mwa ekarata, ntoko yeyo erempwe ti hiyo,</verse>
				<verse number="3">wi ntoko nihiku na Apwiya n’rimphiya, Mutchu ahowokeniru, wi hanrwa, nyenya omwaryeya iwo olike ophiya, úpululuwe mutchu óhiléleya,</verse>
				<verse number="4">mwana épahuwelo, yowo onaványa?-?nano, írumiha va sothe sene hiho sineriwa sa Muluku, nari sothamaleya; wawihihá wi ntoko anamkilathi mu’mpa ya Muluku, isoniherya mekhiye wi ti Muluku.</verse>
				<verse number="5">Nna hamunupuwelaru, wi káriaka ni nyuwo, kihákuvale ovinya’vo, káholélani iha?</verse>
				<verse number="6">Nave vano munnasuwela yeyo enamuhíha, wi úpululuwe yowo m’mahiku awe a yowo mekhiye.</verse>
				<verse number="7">Ntakhara yawiphíni yohiléleya yopacheryerya wereya; vavaru vari ómuhíha hihano, ophiyerya amvíhale’vo véri vaya.</verse>
				<verse number="8">Nave vavo onarwa‐upululiwa óhiléleya owo, yowo Apwiya aniriye arwe‐amkokhole ni munepa wa va’wanoni vawe, nave onarwa‐amtolosha ni woneya wa marwelo awe;</verse>
				<verse number="9">ti yawo orwa wawe ori ntoko werano waya wa Satana, mwikuru sothe sene, ni ineneryo ni sotikiniha sawotha;</verse>
				<verse number="10">ni owoka wothene wohikhala wekhaikhai wa alipa‐opahuwáwo, ntakhara osivela weparipari heyákhenle, wi yawo yavulushiwe.</verse>
				<verse number="11">Nave va nthowa nenla Muluku annarumiha wa yawo sawereya sohuweliha, wi eroromele wotha;</verse>
				<verse number="12">wi othene ethorihiwe yawo yahároromenle eparipari, nyenya yámuhakalalano hiho ihikhanle sekhaikhai.</verse>
				<verse number="13">Nyenya hiyo ninnaphwanelela omuthamala Muluku mahiku othene ntakhara a nyuwo, anna ósiveliwa ti Apwiya, wi Muluku áhothanlani nyuwo opacherya vopacherya, mwakhele ovulushiwa mwa méliheryo a Munepa ni nroromelo neparipari;</verse>
				<verse number="14">wiwo mwítchaneliwanyu’wo mwa Mitchaka ahu Yaphama, wi mwakhele nchichimiho na Apwiyahu Yesu Kristu.</verse>
				<verse number="15">Va nthowa nenla nto, anna, mwithipeleni, khapelelashani ikano hiho nohusihalahuni, nari mwa masu, nari mwa ekarata ahu.</verse>
				<verse number="16">Nave Apwiyahu Yesu Kristu, ni Muluku Atithihu yowo ánsivenle anivaha otheya wohimala ni oweheryerya worera mwa ikharari,</verse>
				<verse number="17">tanáhakalalihe mirimányu, ni wokilathihani nyuwo m’muteko wothene ni masu othene aphama.</verse>
			</chapter>
			<chapter number="3">
				<verse number="1">Vokutchula vaya, anna, munivekeleleke, wi masu a Apwiya yakuveyeke, ochichimihiweke, ntoko muneranyuno;</verse>
				<verse number="2">nave wi nákihiwe m’matani mwa atchu óhiphwanelela ni ónanara; ntakhara othene hanono nroromelo.</verse>
				<verse number="3">Nyenya Apwiya tororomeleya yowo ani ókilathiheni nyuwo, anolipelelani omuhíha ónanara owo;</verse>
				<verse number="4">nyenya ninnaroromela mwa Apwiya sa nyuwo, wi munnerano, navetho munarwa‐mwerano hiho n’nolamulelahuni.</verse>
				<verse number="5">Nave Apwiya ahóle phama mirimányu wi evolowe musivela wa Muluku ni mwivilelelo ya Kristu.</verse>
				<verse number="6">Nave ninnolamulelani, anna, mu nsina na Apwiyahu Yesu Kristu, wi mwímwalanye ni munna mukina yowo onecha mohithoriheya, yowo ohinatchara ekano yeyo ákhenliye wa hiyo.</verse>
				<verse number="7">Ntakhara munnasuwela mkhatinyu mummo munaphwanelelanyu ontakiherya hiyo;</verse>
				<verse number="8">ntakhara henári óhithoriheya mwa nyuwo; nari henánlye epau siyo va ntatani na mutchu mukina, nyenya ni wukhuwa ni weteteya, náphanrahu muteko ohiyu ni othana, wi n’námvelihe mukina a nyuwo;</verse>
				<verse number="9">tahi wi hinanono olamulelo, nyenya wi níveléle mekhihu nikhale wa nyuwo yotakiheryányu, wi mwahintakiheryeke hiyo.</verse>
				<verse number="10">Ntakhara náriahu ni nyuwo náholamulelani ela, Mutchu áhikhwelaka ophara muteko, ahilyetho.</verse>
				<verse number="11">Ntakhara ninniwa sa akina mwa nyuwo wi ennecha mohithoriheya, óhiphararu muteko, nyenya taweteteya vakina ni vakina.</verse>
				<verse number="12">Nyenya awihiha ala ninnálamulela ni wáchényerya mwa Apwiya Yesu Kristu, wi ephareke muteko mómála, nave elyeke yólya yawaya‐yawaya.</verse>
				<verse number="13">Nyenya nyuwo, anna, muhivele vawera saphama.</verse>
				<verse number="14">Nyenya mukina áhiwelela masu ahu mwikarata ela, muróreni yowo, wi muhátáneno, wi muru omúle.</verse>
				<verse number="15">Nyenya muhimwere mwichani, nyenya m’mukhovelele ntoko munna.</verse>
				<verse number="16">Nave Apwiya a murecheleru anivahe hiyo murechele mahiku othene, mothe mwene’mmo. Apwiya akhale ni nyuwo othene.</verse>
				<verse number="17">Olochela ni ntata naka Paulo; tiri eneneryo mwikarata sothe sene; ti orepa waka.</verse>
				<verse number="18">Ikharari sa Apwiyahu Yesu Kristu sikhale ni nyuwo othene. Amen.</verse>
			</chapter>
		</book>
		<book number="54">
			<chapter number="1">
				<verse number="1">Paulo murummwa a Kristu Yesu ntoko mwa nlamulo na Muluku Mvulusháhu, nna Kristu Yesu, oweheryerya wahu:</verse>
				<verse number="2">wa Timoteo mwanaka‐nakasha mu nroromelo: Namutchucha, ikharari, murechele sa wa Muluku Atithi ni wa Kristu Yesu Apwiyahu.</verse>
				<verse number="3">Ntoko kóchényenryaka weyo wi wikhaleleru mu Efeso, miyo kiyaka o Makedoniya, kinihihátho, wi wálamulele akina awo wi ehihusihe etchu ekina,</verse>
				<verse number="4">nari ehithokororye miaha yatheru, ni walakhanyerya wohihiyeryerya wa mahimo a makholo, ti yawo enarosha okohana, tahi sa onahota wa Muluku yowo ori mu nroromelo;</verse>
				<verse number="5">nyenya makutchuwelo a malamulo ti osivela worwela m’murima wawéla ni yawupusherya‐ya‐murima yorera ni nroromelo nohiwoka;</verse>
				<verse number="6">hiho, akina vothekela yáhapuwa otchara masu achapuwa;</verse>
				<verse number="7">ekhweleka okhala ahusiha a malamulo nari ehisuwelaka hiho enalochaya, nari hiho enachichimiheryaya iha.</verse>
				<verse number="8">Nyenya munnasuwela wi malamulo taphama, mutchu érano ntoko mwa malamulo,</verse>
				<verse number="9">n’suwelaka ela wi, nlamulo hannapakeliwa mutchu ékhaikhai, nyenya óhiléleya ni óhiwelela malamulo, óhithamalela, ni ótcheka, óhichichimiha ni amuroho, awipha atithi ni awipha amai, awipha akhwaya,</verse>
				<verse number="10">óraruwa, awera sonanara ni alopwana, awiya atchu, awotha, ólipela sawotha, nave wári etchu ekina yoványanano ohusiha wokwasulela;</verse>
				<verse number="11">ntoko mwa Mitchaka Yaphama ya nchichimiho na Muluku nochichimiheya nenlo ákinnyeryenryiye.</verse>
				<verse number="12">Kinnamuthamala Yowo anakivaha miyo ikuru, ti Kristu Yesu.</verse>
				<verse number="13">Apwiyahu, wi ákera óroromeleya, akiyathi wuruméla, nari khalai káriaka ópwalu, ni óhochahocha, ni elomwe; nyenya ákimorela ikharari, ntakhara káherano ni ohisuwela, óhiroromela;</verse>
				<verse number="14">nyenya ikharari sa Apwiyahu sáháchasharu vamoha ni nroromelo ni osivela wiwo ori mwa Kristu Yesu.</verse>
				<verse number="15">Masu ala ari óroromeleya ni óphwanelela tchiri wi yakheliwe, wi Kristu árwa velaponi ya vathi wavulusha alipa‐otcheka; a yala miyo kipwahile;</verse>
				<verse number="16">nyenya mwa ela ákimorela ikharari, wi mwa miyo, opacherya, Yesu Kristu ónihe oleva wawe wothene okhale yotakiherya ya wa yawo enirwe‐emuroromele Yowo muhólo ophiyerya okumi wohimala.</verse>
				<verse number="17">Nave wa Mwene óhikutchuwa, óhúcha, óhoneya, Muluku a vamekhayaru, okhale mahala ni nchichimiho, ophiyerya ilukuluk sa ilukuluku. Amen.</verse>
				<verse number="18">Nlamulo nla kinavelélaka wa weyo mwanaka Timoteo, wi, ntoko sawuluma sóhónlaya weyo khalai, owaneno ekhocho yaphama;</verse>
				<verse number="19">ni okhalano nroromelo ni yawupusherya‐ya‐murima yorera, yeyo akina yákankhaya, nroromelo naya tináriménlaya;</verse>
				<verse number="20">a yawo ti Humenayo ni Alesandro, yawo kávelénlaka wa Satana, wi ehuserye ohuluma sopwalu.</verse>
			</chapter>
			<chapter number="2">
				<verse number="1">Kinnachényerya nto vopacherya vene, wi yeriweke mathamalelo, mavekelo, mépeseryo, ni othamala, ntakhara a atchu othene;</verse>
				<verse number="2">ntakhara a mamwene ni othene yawo enalamulela; wi mukumini mwahu nikhale ómála ni awitchachala vomuchichimiha Muluku, mochichimiheya tchiri.</verse>
				<verse number="3">Vawi ela ti yorera ni yawakheleya va mithoni va Muluku Mvulusháhu:</verse>
				<verse number="4">Yowo anakhwela wi atchu othene evuluwe, wi ephiye voróra eparipari.</verse>
				<verse number="5">Ntakhara vari Muluku mmoha, ni awakiha mmoha véri va Muluku ni atchu, ti mutchu, Kristu Yesu.</verse>
				<verse number="6">Yowo ívelénle mekhiye wi akhale wopola mu nipuroni mwa othene;</verse>
				<verse number="7">namona mwilukuluku aya; yowo kiyátheryiwaka mulipa‐olaleyerya awe ni murummwa (kinalocha eparipari, nkinotharu miyo), muhusiha a amalapo mu nroromelo ni mwiparipari.</verse>
				<verse number="8">Va nthowa nenla kinnakhwela wi alopwana awo evekeleke m’mapuroni mothe mwene, ni oweliha mata awéla, ehina‐khalano esara nari wakhulana.</verse>
				<verse number="9">Mummotho, athiana yiwarihe mekhaya ni yowara yophwanela, ni wuliwa muru, ni wíhíha; tahi ni mihi óvathanyiwa, ni mivira nari ni iracho, nari malaya a esisapo aya yowalamela;</verse>
				<verse number="10">nyenya (yeyo enarerela athiana yawo enemyeryerya omuthamala Muluku), mwa miteko yaphama.</verse>
				<verse number="11">Muthiana ahuserye okhala chú ni wiwelela wothe wene.</verse>
				<verse number="12">Nyenya miyo nkinemya wi muthiana ahusiheke, nari omulamulela mulopwana; nyenya akhaleke chú.</verse>
				<verse number="13">Ntakhara Adamu tápachenrye opachushiwa, vavo nto Hava;</verse>
				<verse number="14">nave Adamu háwokiwe, nyenya muthiana owo áwokiwiye avolowa mu sotcheka;</verse>
				<verse number="15">nyenya anarwa‐avulushiwa voyara mwana, íkhalela mu nroromelo ni osivela ni wéla vamoha ni wíhíha.</verse>
			</chapter>
			<chapter number="3">
				<verse number="1">Masu ala ari óroromeleya, mutchu átchunaka onahota wa wa mulipa‐oweherya, onnakhwela muteko waphama.</verse>
				<verse number="2">Nave onnaphwanelela wi mulipa‐oweherya ahikhaleno murala, mulopwana a muthiana mmoha, awikhapelela, awíhíha, óthoriheya, ósivela ówakhela alecho, ówerya ohusiha;</verse>
				<verse number="3">tahi óhapaliwa, nari amarápwa; nyenya awitchachala, óhikhala marapwa, óhitchunasha muhakhu;</verse>
				<verse number="4">óthoriha phama empáwéne, ókhalano anamwane awe óléleya ni óchichimiheya wothene.</verse>
				<verse number="5">Nyenya mutchu áhisuwela othoriha empáwe, ani akhapelele hai muloko wa Muluku?</verse>
				<verse number="6">Ahikhale óphucha, wi vawirumiha oni ommorele mulachu wa musaserya.</verse>
				<verse number="7">Onnaphwanelelatho wi amalapo awo eweryeke omwerela namona aphama; wi oni ommorele muroho, ni murákho wa musaserya.</verse>
				<verse number="8">Mwawihihátho alipa‐oruméla ekhale óchichimiheya, óhirera mwaha, óhiwuryasha vinyo, óhikhalano nrima notakhala;</verse>
				<verse number="9">ókhalano yawiphíni ya nroromelo mu yawupusherya‐ya‐murima yeparipari.</verse>
				<verse number="10">Nyenya yawotho epacherye wehiwa; vavo nto eruméleke, ehikhalenoru nthowa.</verse>
				<verse number="11">Mwawihihátho athiana ekhale óchichimiheya, óhisasa, awikhapelela, óroromeleya mu sothe sene.</verse>
				<verse number="12">Alipa‐oruméla ekhale mulopwana a muthiana mmoha, awathoriha phama anamwane aya, ni a’mpa mwaya ene.</verse>
				<verse number="13">Ntakhara yawo enaruméla phama ennitothela mekhaya ovuwa waphama, ni wumihasha murima mu nroromelo na mwa Kristu Yesu.</verse>
				<verse number="14">Kinnorepelani iha ni oweheryerya orwa wa weyo vahilekenle,</verse>
				<verse number="15">nyenya kalekela, wi osuwele ophwanelela waya vokhala mu’mpa ya Muluku, ti muloko wa Muluku mukumi, nivacha ni mushéryo weparipari.</verse>
				<verse number="16">Nave vawemyeryerya yawiphíni yomwerela Muluku nchichimiho wi tiri etokotoko; Yowo óneiye m’mwílini, áhériwa ékhaikhai m’munepani, áhoniwa ti angelo, alaleyiwa mwa amalapo, óroromeliwa mwilaponi ya vathi, awakheliwa mu nchichimiho.</verse>
			</chapter>
			<chapter number="4">
				<verse number="1">Nyenya Munepa annalocha molochasha, wi m’mahiku ókutchula akina enarwa‐eriha nroromelo, ni othokororya minepa yohuweliha ni sohusiha sa masololo,</verse>
				<verse number="2">mu woneya wowoka wa yawo enalocha sawotha, óhisiwa mu yawupusherya‐ya‐murima aya ntoko ni muthipo wa moro;</verse>
				<verse number="3">óhíha othela, óhíha sólya sikina, hiho Muluku ápachunshiye wi alipa‐ororomela ni ósuwelasha eparipari yakhele ni mathamalelo.</verse>
				<verse number="4">Ntakhara sopachushiwa sothene sa Muluku ti saphama, nave heyavovo etchu yeyo, enaphwanela oyeheya,</verse>
				<verse number="5">yakheliwaru ni othamala; ntakhara ennélihiwa ni masu a Muluku ni ovekela.</verse>
				<verse number="6">Wawupusheryaru anna itchu iha, onakhalá mulipa‐oruméla aphama a Kristu Yesu, óphuwiwa m’masu yawo a nroromelo, ni mathoriheryo aphama yawo wátchanrá;</verse>
				<verse number="7">nyenya miaha yatheru‐theru ni ya athiana awuluvala okhocheke. Nave olemeyeno wera machichimiheryo:</verse>
				<verse number="8">Ntakhara olemeyano sa mwíli orino yawiphwanyerya ekhani, nyenya machichimiheryo enniphwanyerya sothe sene. Ntakhara ennakhalano nlakano nokumi yola, n’nokumi onórwa owo.</verse>
				<verse number="9">Masu ala tororomeleya ni ophwanelela wakheliwa wothene.</verse>
				<verse number="10">Ntakhara volipelela yeyo ninnapharasha muteko ni wereryasha, ntakhara oweheryerya wahu tinriahuno wa Muluku mukumi, yowo ori Mvulusha a atchu othene, tchiriene a alipa‐ororomela.</verse>
				<verse number="11">Lamulela iha, navetho ohusihe.</verse>
				<verse number="12">Mutchu ahinyemule onamwaneá; nyenya okhale yotakiherya wa yawo enaroromela awo, m’masu, m’makhalelo, musivela, mu nroromelo, mu wéla murima.</verse>
				<verse number="13">Ophiyerya kiniriaka kirwe miyo, othokororyeke walakhanya, okhomáliha, othoriherya.</verse>
				<verse number="14">Ohithanye yamahala yeyo eri mwa weyo, wávahiwá mwa olochela, vamoha ni othateya wa mata a atokwene.</verse>
				<verse number="15">Iha othokororyashe, mwa iha wikhalele; wi wunnuwa wá murima woneye wa othene.</verse>
				<verse number="16">Wiweheryerye mekhá, ni mahusiheryo awo. Wikhalelekeru mu iha; ntakhara oniriá wereke iha onarwa‐wivulusha mekhá ni yawo enawiwa weyo.</verse>
			</chapter>
			<chapter number="5">
				<verse number="1">Mutokwene ohimulopole, nyenya omuchényerye ntoko atithi; amiravo ntoko anna;</verse>
				<verse number="2">athiana atokwene ntoko asamai; athiana akhani ntoko arokora, ni wéla murima wothene.</verse>
				<verse number="3">Wachichimiheke anámukhwele yawo ari anámukhwele tchiriene.</verse>
				<verse number="4">Nyenya námukhwele mukina árinono anamwane nari asuluawe yawo epacherye ohuserya wachichimiha a mu emusi aya, ni wakokiherya yawo yáyanre; ntakhara ela ti yawakheleya va mithoni va Muluku.</verse>
				<verse number="5">Nyenya yowo ori námukhwele tchiriene, ímuhiyiwa mekhiye, anamuroromela Muluku, anikhalelaru m’mathamalelo ni m’mawekelo ohiyu ni othana.</verse>
				<verse number="6">Nyenya yowo onatchara somuhakalaliha ohókhwa, nari ari mukumi.</verse>
				<verse number="7">Nave iha olamulele, wi ehikhaleno murala.</verse>
				<verse number="8">Nyenya mukina áhivakulelaka empáwesha, tchiriene yawo a mu emusi awe yowo takhonchiye nroromelo, nave tanananariye ompwaha yowo ohinaroromela.</verse>
				<verse number="9">Ahalakhanyeryiwe námukhwele ahiphiyenrye miyakha makhumi mathanu na nimoha, akhanle muthiana a mulopwana mmoha,</verse>
				<verse number="10">óvuwa ni miteko yaphama; áphuwale anamwane, ári awahayiha alecho, ávanse manani a awéla murima, ákhavihenrye óhóshiwa, átchanreru miteko yothene yaphama.</verse>
				<verse number="11">Nyenya anámukhwele akhani wakhocheke; ntakhara enapacheryaya omwerela elomwe Kristu tanakhwelaya otheliwa;</verse>
				<verse number="12">ariayano oványa, ntakhara yáriha nroromelo naya nopacherya.</verse>
				<verse number="13">Nave ennahuserya’votho okhala oyere, awecha nílapo; nyenya tahi oyereru, nyenyatho ennalocha itherutheru, enerano sikinako saya, awuluma sohiphwanelela.</verse>
				<verse number="14">Va nthowa nenla kini anámukhwele akhani etheliweke, yayareke anamwane, ethokororyeke empa, óhimvaha ekari mwichani owo yonyemula;</verse>
				<verse number="15">ntakhara akina yápacherya ohapuwa ni omutchara Satana.</verse>
				<verse number="16">Khwino muthiana mukina óroromela árinono anámukhwele, yowo ákhaviheryeke, nave muloko’wo ohihokoliwe; wi wakhaviheryeke yawo ari anámukhwele tchiri.</verse>
				<verse number="17">Atokwene óthoriha phama yeriweke óphwanelela óchichimihiwa waweriwano wili, tchiriene yawo enúkhuwasha m’masu ni muhusiha.</verse>
				<verse number="18">Ntakhara sorempwa sini, Ohinaphuta enyope yeyo enipitcha trigu. Nave, Mulipa‐muteko annaphwanela wakhela wawe.</verse>
				<verse number="19">Ohinákhela yomuhelela mutokwene, nyenya vakhale anamona eli nari araru.</verse>
				<verse number="20">Yawo enatcheka wasameleke va mithoni va othene, wi akinako aya awo yoveke.</verse>
				<verse number="21">Kinnawerela namona va mithoni va Muluku, ni Kristu Yesu, ni angelo óthanliwa, wi okhapelele iha mohithanlela, ohinerano etchu ntoko mwa nthalu.</verse>
				<verse number="22">Ohákuveke wiyathi mata va mutchu, nari ohátáneno sonanara sa anene; wikhapelele mekhá awéla murima.</verse>
				<verse number="23">Ohikhaletho owurya mahiru, nyenya owuryeke vinyo vakhani, ntakhara a m’mirimani mwá ni sokhulumuwa sa hiho inorwela wili wili.</verse>
				<verse number="24">Sotcheka sa atchu akina sohoneya khuluwi, sinnahóla oya o mulachuni; nyenya akinatho sinnátchara.</verse>
				<verse number="25">Mwawihihátho vari miteko yorera yeyo yóneiye khalai; nave mikina yeyo ehikhanle yawihiha henawerya okhuweya.</verse>
			</chapter>
			<chapter number="6">
				<verse number="1">Othene yawo ari akapuro a mu nipisini ewere asápwiya a yawo mekhaya óphwanelela óchichimihiwa wothe wene, wi nsina na Muluku ni mahusiheryo sihereliwe opwalu.</verse>
				<verse number="2">Nave yawo arinono asápwiya óroromela, ehávevule, ntakhara ari anna; nyenya tchiriene yáruméle, ntakhara ari óroromela ni ósiveliwa, awátánano va yorera eyo. Iha wahusiha, nave okhomáliheke.</verse>
				<verse number="3">Mutchu ahusiha sikina, ahinemyeryeryaru masu ókumi awo a Apwiyahu Yesu Kristu, ni mahusiheryo yawo ari ntoko mwa mathamalelo:</verse>
				<verse number="4">yowo ohírumiha, ahisuwelakaru, nyenya onnáluwela murima sokoha ni soványana sa masu, wiwo onarwela nrima, owana, sopwalu, manyiheryo ónanara;</verse>
				<verse number="5">oványana watherutheru wa atchu ópahuwa miruku ni óvíheryiwa ekhaikhai, awera wi mathamalelo tanaphwanyerya etchu.</verse>
				<verse number="6">Nyenya mathamalelo vamoha ni wítchála tanaphwanyeryaya etchu vatokotoko;</verse>
				<verse number="7">ntakhara hinákunshe etchu nivolowaka elapo ya vathi, navetho hannawerya orowano etchu n’navinyahu’vo vava;</verse>
				<verse number="8">nyenya n’nakhalahuno sólya ni sawikhunelano, iha sinikhwáne.</verse>
				<verse number="9">Nyenya yawo enatchuna okhala amuhakhu ennamorela muwehiwa ni m’murákhoni, ni m’minkhela minchipale yolosowa ni yawichela, sawihiha ntoko hiho inanéliha atchu mupahuwa ni m’marimélelo.</verse>
				<verse number="10">Ntakhara mutathári wa sonanara sothe sene ti osivela wa va’charama; wiwo akina yákhalenlaya minkhela, yáhuwela, eriha nroromelo yihoma ni masóso manchipale.</verse>
				<verse number="11">Nyenya weyo, mutchu a Muluku we, tchawa iha; otchare ekhaikhai, mathamalelo, nroromelo, osivela, evilelelo, witchachala.</verse>
				<verse number="12">Wanano ekhocho yaphama ya nroromelo, pharasha okumi wohimala, yowo wítchaneliwá, nave wohemyeryerya wemyeryerya waphama va mithoni va anamona anchipale.</verse>
				<verse number="13">Kinnolamulela va mithoni va Muluku, yowo anavaha itchu sothe sene okumi, ni Kristu Yesu, yowo érenle namona wemyeryerya waphama wa Pontio Pilato;</verse>
				<verse number="14">wi okhapelele nlamulo nlo, nohikhalano nthepa, nohikhalano murala, ophiyerya woneya wa Apwiyahu Yesu Kristu;</verse>
				<verse number="15">nenlo aniriye arwe‐onihe m’mahiku a Yowo mekhiye, yowo ori Mwanene Ikuru óréla ni a va mekhiye, ti Mwene a mamwene ni Pwiya a asápwiya;</verse>
				<verse number="16">Yowo mkhatiye orinono okumi wohimala, yowo anakhala mu omwaléla wohiweryeya opisherya’wo; yowo mutchu ahámonniye, nari hanaweryaru omona; wa Yowo okhale nchichimiho ni ikuru sohimala. Amen.</verse>
				<verse number="17">Wálamulele yawo ari amuhakhu m’mahiku yala a vathi vano, wi ehirumiheke, nari ehiweheryeryeke muhakhu wohisuwanyeya okhala waya, nyenya Muluku, yowo ananivaha hiyo sothe sene mwawáchasha, wi nihakalalekeno;</verse>
				<verse number="18">wi yereke saphama, yáche ni miteko yaphama, ehakalaleke wakawela akina, nave yátáneke;</verse>
				<verse number="19">yithukumanyerye mkhataya mathipelo órera a mahiku enórwa awo, wi epharashe okumi‐kumi owo.</verse>
				<verse number="20">Timoteo we, weherya wánnyeryeryiwá eyo, ni osepa miaha yatherutharu ni soványana sa ela eneriwa miruku mowoka;</verse>
				<verse number="21">yeyo akina yémyeryenryaya tiyátchenkaya ni oriha nroromelo. Ikharari sikhale ni weyo. Amen.</verse>
			</chapter>
		</book>
		<book number="55">
			<chapter number="1">
				<verse number="1">Paulo murummwa a Kristu Yesu mwa okhwela wa Muluku, ntoko mwa nlakano nokumi wa m’Kristu Yesu,</verse>
				<verse number="2">wa Timoteo, mwanaka ósiveliwa: Namutchucha, ikharari, murechele wa wa Muluku Atithi ni Kristu Yesu Apwiyahu.</verse>
				<verse number="3">Kinnamuthamala Muluku, yowo kinamurumélaka opacherya makhalelo aka, ni yawupusherya‐ya‐murima yawéla, wi kinnawupuwela weyo mohihiyeryerya m’mavekelo mwaka,</verse>
				<verse number="4">votchunasha ohiyu ni othana owona weyo, ni wupuwela mithoriá, wi kisaryeyeno otheya;</verse>
				<verse number="5">kinupuwelaka nroromelo nohiwoka nenlo n’ri mwa weyo, nenlo nápachenrye okhala mwa amunná Loisi, ni mwa amaiá Yunike, nave, kóleketcheya murima, mwa weyotho.</verse>
				<verse number="6">Vava kinawupushaka weyo wi wiséle yamahala ya Muluku, yeyo eri mwa weyo mwa wiyathi wa matáka.</verse>
				<verse number="7">Ntakhara Muluku hánivahile Munepa wawóva; nyenya wa ikuru ni osivela ni wíhíha.</verse>
				<verse number="8">Vawihihá muru ohiwúleru va namona a Apwiyahu, nari va miyo amukariposo awe; nyenya wone sohósha ni Mitchaka Yaphama, ntoko mwa ikuru sa Muluku;</verse>
				<verse number="9">yowo ánivulunshe hiyo, anitchana hiyo ni witchana wawéla, tahi ntoko mwa miteko ahu, nyenya ntoko mwa otiteleliha murima wa Yowo mekhiye, ni ikharari, sovahiwa wa hiyo mwa Kristu Yesu sihipachenrye ilukuluku sohipacherya,</verse>
				<verse number="10">nyenya sohonihiwa hihano ni woneya wa Mvulusháhu Kristu Yesu, yowosha ávelihale okhwa, óniha vokokoleya okumi ni ohúcha mwa Mitchaka Yaphama,</verse>
				<verse number="11">yowo kithanleliwaka okhala mulipa‐olaleyerya, ni murummwa ni muhusiha awe.</verse>
				<verse number="12">Ntakhara a yela káhona masóso ala; nyenya muru honakúla; ntakhara kinnamusivela Yowo kinamuroromelaka, nave kinnaleketcheya murima wi ori a ikuru solipelelano yeyo ákinnyeryenryiye eyo ophiyerya nihiku nenlo.</verse>
				<verse number="13">Phara yotakiherya ya masu ókumi, yawo wíwalá wa miyo, mwa nroromelo ni osivela wiwo ori mwa Kristu Yesu.</verse>
				<verse number="14">Yawunnyeryeryiwa yorera eyo olipeleleke mwa Munepa Wawéla yowo anítchála mwa hiyo.</verse>
				<verse number="15">Ela onnasuwela, wi othene a mu Asiya yákóka omwalana ni miyo; a yawo ti Fugelo ni Hermogene.</verse>
				<verse number="16">Apwiya amorele ikharari emusi ya Onesiforo; ntakhara ákihihimula miyo wili wili, nave muru hewáwúnle ni onyoro aka;</verse>
				<verse number="17">nyenya áríye m’Roma ákavyavya miyo ni nthiti, akiphwanya.</verse>
				<verse number="18">(Apwiya amvahe yowo wi aphwanye ikharari ni Apwiya nihiku nenlo); ni vavale ákiruménliye mu itchu sinchipale mu Efeso, weyo onnasuwela phama.</verse>
			</chapter>
			<chapter number="2">
				<verse number="1">Nave weyo, mwanaka, lipiha mwikharari sa m’Kristu Yesu.</verse>
				<verse number="2">Nave hiho wíwalá wa miyo mwa anamona anchipale, hiho owunnyererye atchu óroromeleya, yawo eni ewerye wahusiha akinatho.</verse>
				<verse number="3">Wone masóso vamoha ni miyo ntoko musurutato aphama a Kristu Yesu.</verse>
				<verse number="4">Musurutato hanaweyiwa ni miteko phyakala, wi ahimutheihe yowo ámurempe osurutato.</verse>
				<verse number="5">Nyenya mukina éryeryanano muchapha wa othata, hanawarihiwa koroa áhéreryanano ntoko ávánenliye.</verse>
				<verse number="6">Mulipa‐emacha yowo anapharasha muteko tanaphwanela okhala ópacherya wakhela sawima iho.</verse>
				<verse number="7">Anyiherya yeyo kinalochaka; ntakhara Apwiya anarwa‐óvaha osuwelasha mu sothe sene.</verse>
				<verse number="8">Mupuwele Yesu Kristu, yowo ávinnye wukhwani, árwele owo mwipyo ya Davide, ntoko mwa Mitchaka Yaphama;</verse>
				<verse number="9">mummo kinonaka masóso ophiyerya makwekweso, ntoko mulipa‐otcheka; nyenya masu a Muluku henamakeya.</verse>
				<verse number="10">Hihá kinnavilelano sothe sene, ntakhara a óthanliwa, wi yawotho yahiphwanye ovulushiwa iwo wa mwa Kristu Yesu, vamoha ni nchichimiho nohimala.</verse>
				<verse number="11">Masu ala tororomeleya: ntakhara nakhwa mwa Yowo, n’narwa‐nikhalatho akumi ni Yowo:</verse>
				<verse number="12">navilela, n’narwa‐nlamulatho vamoha ni Yowo: namukhócha Yowo, Yowotho anarwa‐anikhócha hiyo:</verse>
				<verse number="13">nakhala óhiroromeleya, Yowo taríye óroromeleya; ntakhara hanawerya wikhócha mekhiye.</verse>
				<verse number="14">Owupushe iha, ni owerela namona va mithoni va Apwiya, wi ehiványeke ni masu óhiphwanyeryano etchu, nyenya yawo enawuwiha alipa‐wiwa’wo.</verse>
				<verse number="15">Okhaleno mvai wisoneiha óthoriheya wa Muluku, mulipa‐muteko óhikhalano nthowa nomúliha muru, óluluwelano phama masu éparipari.</verse>
				<verse number="16">Nyenya sepa miaha yatherutheru; ntakhara sinarwa‐sipwaherya otchara ohithamalela,</verse>
				<verse number="17">nave masu aya enarwa?-?etathareya okhala namukosho; a yawo ti Humenayo ni Fileto;</verse>
				<verse number="18">ti yawo yáhuwenle vohilocha eparipari, yálochaya wi ovinya wukhwani wohereya khalai, epahula nroromelo na akina.</verse>
				<verse number="19">Nyenya tchiriene mathipelo a Muluku ahemeshiwa votikitheryeya, ni okhalano eneneryo ela, Apwiya annáróra yawo ari awawe; nave, Ithanle va yohikhala ekhaikhai yowo onaromola nsina na Apwiya.</verse>
				<verse number="20">Nyenya mu’mpa etokotoko hamuri sokusherya sa mivira ni sa prataru, nyenyatho sa miri ni sa’tchaya; nave sikina sochichimiheya, nyenya sikina sohichichimiheya.</verse>
				<verse number="21">Vava nto mutchu íséliha mekhiye va iha, onarwa‐akhala yokusherya yochichimiheya, yothanliwa, yophareli?-?washa muteko ti pwiyáya, yoryeheryela miteko yothene yorera.</verse>
				<verse number="22">Nyenya tchawa minkhela yomiravo, otchare ekhaikhai, nroromelo, osivela, murechele, vamoha ni yawo enítchana Apwiya ni mirima yawéla.</verse>
				<verse number="23">Nyenya osepe sokoha solosowa ni sohisuwanyeya, osuwelaka wi sinnarúha marápwa.</verse>
				<verse number="24">Nave kapuro a Apwiya hanaphwanela okhala marápwa, nyenya akhale óphwanelela, épewe wa othene, ósuwela ohusiha, óleva,</verse>
				<verse number="25">awathoriherya yawo enaványana mwawitchachala; wi akhweya Muluku ávahe yawo matcharuwelo wi yahisuweleno eparipari,</verse>
				<verse number="26">nave yahívulushe o murakhoni wa musaserya, yowo onaphara ni olakelela wawe.</verse>
			</chapter>
			<chapter number="3">
				<verse number="1">Nyenya róra ela, wi m’mahiku ókutchula sinarwa‐siphiya ilukuluku sohósha.</verse>
				<verse number="2">Ntakhara atchu enarwa‐ekhala awisivela mkhataya, ósivela icharama, awithamala, awirumiha, ópwalu, óhiwiwelela yawo yáyanre, óhithamala, óhéla murima,</verse>
				<verse number="3">óhikhalano osivela wophachuwano, óhátányiheya, ósasa, óhiwerya wíhíha, óshimwa, óhásivela aphama,</verse>
				<verse number="4">amakhuche, ókakamela, awúra, awirumiha murima, ósivela hiho sinatheiha mutchu, óhikhala ómusivela Muluku;</verse>
				<verse number="5">óhikhalano woneya wa mathamalelo, nyenya ikuru saya tiyákhonchaya; wa yawotho withanle.</verse>
				<verse number="6">Ntakhara mwa yawo muri alipa‐witela ipa, enaphara athiana, yawo eníreya mirichi ya sonanara saya, ókushiwa ni minkhela ya miloko miloko;</verse>
				<verse number="7">óhuserya mahiku othene, nyenya henaweryaru ophiya o miruku yeparipari.</verse>
				<verse number="8">Nave ntoko Yane ni Yambre yáványannayano Mose, hihatho yawo ennaványanano eparipari; ti atchu awúchasha murima, óhithoriheya va nroromelo.</verse>
				<verse number="9">Nyenya herwa‐epwaha’vo; ntakhara olosowa waya onarwa‐woneya wa othene, ntoko olosowa wa yale.</verse>
				<verse number="10">Nyenya weyo tutchanretchanre ohusiha waka, makhalelo, otiteleliha murima, nroromelo, oleva, osivela, evilelelo,</verse>
				<verse number="11">sohósha, wona masóso; sawihiha ntoko kéreliwaka mu Antiokeya, mu Ikoniya, m’Lustro, sohósha sawihiha ntoko kónnaka; nave mu sothe sene iha Apwiya tákákihaliye’mo.</verse>
				<verse number="12">Nave othene yawo enakhwela okhala óthamalela mukumini mwa Kristu Yesu enarwa‐yona sohósha.</verse>
				<verse number="13">Nyenya atchu ónanara ni ówoka, enarwa‐yimunanararu okhala wokhala, óhuweliha ni óhuwelihiwa.</verse>
				<verse number="14">Nyenya weyo wikhaleleru mwíha hiho ohusenryá, nave witikitheryeno murima, omusuwelaka yowo óhusihale;</verse>
				<verse number="15">ni wi opacherya ori nikwiya wosuwela sorempwa sawéla, sowerya wóvaha miruku ophiyerya ovulushiwa, mwa nroromelo na mwa Kristu Yesu.</verse>
				<verse number="16">Sorempwa sothene sávereliwe ti Muluku, nave sinnaphwanyerya etchu vohusiha, oványa, maryeheryo, mathoriheryo a wikhaikhai:</verse>
				<verse number="17">wi mutchu a Muluku akhale óphwanelela, óryeheryeya werano miteko yothene yaphama.</verse>
			</chapter>
			<chapter number="4">
				<verse number="1">Kinnawerela namona va mithoni va Muluku ni Kristu Yesu, yowo ani arwe‐athorihe akumi ni alipa‐okhwa, ni va woneya wawe ni omwene awe;</verse>
				<verse number="2">laleyerya masu; erano velukuluku aya, vahinakhala elukuluku aya; ványa, samela, lopola, ni oleva wothene ni ohusiha.</verse>
				<verse number="3">Ntakhara enarwa‐ephiya mahiku vavo eniriaya ehemyeryerye ohusiha worérela; nyenya vónéniwa o’waruni enarwa‐yithukumanyerya alipa‐ohusiha ntoko mwa minkhela ya yawo mekhaya:</verse>
				<verse number="4">nave enarwa‐yikuphyiha mwaíni veparipari, nave enarwa?-?ehapuwa otchara ithale satherutheru.</verse>
				<verse number="5">Nyenya weyo, onaka mu sothe sene, onaka masóso, phara muteko wa mulipa‐olaleyerya a Mitchaka Yaphama, khwaniheryaka oruméla wá.</verse>
				<verse number="6">Ntakhara kinamuheliwa ephepa hihano, nave mahiku ótháma waka áphiya.</verse>
				<verse number="7">Kówana ekhocho yaphama, kóveliha ephiro eyo, kókhapelela nroromelo:</verse>
				<verse number="8">Vano ókivithela koroa ékhaikhai, yowo Apwiya, óthoriha ékhaikhai, aniriye arwe‐akinnye nihiku nenlo: nave tahi wa miyo mkhatakaru, nyenyatho wa othene yawo yásivenle woneya wawe.</verse>
				<verse number="9">Nkereryasha wákuva orwa wa miyo: Ntakhara Dema ókihiya, asivela elapo ela ya vathi, arowa o Tesalonika;</verse>
				<verse number="10">Kresike o Galatiya, Tito o Dalimatiya.</verse>
				<verse number="11">Lukaru tari vamoha ni miyo. Omukushe Marko, arwe vamoha ni yowe; ntakhara onnaphwanela okiruméla.</verse>
				<verse number="12">Nyenya Tukiko kimurummaka o Efeso.</verse>
				<verse number="13">Yawikhunélano ele káhiyalaka o Trowa wa Karpo, orweno oniriá orweke, ni alivro, tchiriene ishapala sorempwa ihe.</verse>
				<verse number="14">Alesandro muli‐pa‐ohana enyachu ákerela sonanara sinchipale: Apwiya anarwa‐amukókiherya ntoko mwa miteko awe;</verse>
				<verse number="15">yowo weyotho owaráleno; ntakhara áványanano masu ahu.</verse>
				<verse number="16">Vawírúha vaka vopacherya havovo mmoha nari ákikhavihenrye, nyenya othene yákihiya; yeyo ehalakhanyeryiwe ntoko yawáványa.</verse>
				<verse number="17">Nyenya Apwiya áhémela vamoha ni miyo akivaha ikuru; wi mwa miyo olaleyerya ovuwe mothe mwene, nave amalapo othene yiwe; nave káhákihi‐wa mwano mwa mwacho.</verse>
				<verse number="18">Apwiya anarwa‐akákiha o mitekoni yothene yonanara, akivulusha miyo ovolowa omwene awe wa wiri‐mu; wa Yowo okhale nchichimiho ilukuluku sa ilukuluku. Amen.</verse>
				<verse number="19">Lochela Priska ni Akula, ni emusi ya Onesiforo.</verse>
				<verse number="20">Erasto áhíkhalelaru m’Korinto; nyenya Trofimo kimuhiyale arikimwi‐cheliwa o Mileto.</verse>
				<verse number="21">Nkereryasha orwa ehákuvale ophiya mahiku a nakhutu. Annolochela weyo Eubulo, ni Pude, ni Lino, ni Klaudiya, ni anna othene.</verse>
				<verse number="22">Apwiya akhale ni munepá. Ikharari sikhale ni weyo. Amen.</verse>
			</chapter>
		</book>
		<book number="56">
			<chapter number="1">
				<verse number="1">Paulo, kapuro a Muluku, ni murummwa a Yesu Kristu, ntoko mwa nroromelo na alipa‐othanliwa a Muluku, ni marórela épari‐pari yawo ari ntoko mwa mathamalelo,</verse>
				<verse number="2">muweheryerya wa okumi wohimala, yowo Muluku ahinótha owo, ávánenliye sihakuvale opacherya ilukuluku sohipacherya;</verse>
				<verse number="3">nyenya va mahiku a Yowo mekhiye áhoniha masu awe mulaleyerya wiwo ákinnyeryenryiye miyo, ntoko mwa nlamulo na Mvulushahu Muluku:</verse>
				<verse number="4">wa Tito mwanaka‐nakasha ntoko mwa nroromelo na hiyo othene: Ikharari ni murechele sa wa Muluku Atithi ni Kristu Yesu Mvulushahu.</verse>
				<verse number="5">Va nthowa nla kóhiyenryaka m’Krete, wi wahithorihe hiho sinayeleka, nave othanlele atokwene m’michetcheni yothene, ntoko kólamulenlaka;</verse>
				<verse number="6">mukina ári óhikhalano murala, mulopwana a mwariye mmoha, yowo orinono anamwane óroromela, óhipahula sawawe, nari yowo ohinakhócha wiwelela masu.</verse>
				<verse number="7">Ntakhara mulipa‐oweherya onaphwanela wi ahikhaleno murala, ntoko nahota a Muluku; óhikhala awúra, óhákuva onanariwa, óhikhala a nlala, óhikhala a marapwa, óhikhala a nrima notakhala;</verse>
				<verse number="8">nyenya ókhovelela wahayiha alecho, ókhovelela saphama, awithoriha, ékhaikhai, awéla murima, awíhíha;</verse>
				<verse number="9">awákélela masu óroromeleya ntoko mwa mahusiheryo, wi aweryeke olopola m’mahusiheryo órérela, ni wáványa yawo enamvanya.</verse>
				<verse number="10">Ntakhara ákhala anchipale yawo ehinaroromela masu, awuluma satherutheru, ni owoka, tchirieme yawo ari a alipa‐othikiliwa, yawo enaphwanela omálihiwa;</verse>
				<verse number="11">yawo enapahula imusi sothene, ni ohusiha sohiphwanelela ntakhara a okhalela nrima wotakhala.</verse>
				<verse number="12">Mukina a mwa yawo, ti mulipa‐miririmo awaya, áriye, AKrete talipa‐wotha okhala wokhala, inama sonanara, ólova, óyere.</verse>
				<verse number="13">Namona ola ori awotha.</verse>
				<verse number="14">Mwa yela walopole moshimwa, wi ekhaleke órérela mu nroromelo, óhithokororya ithale satherutheru sa aYuda, ni malamulo a atchu ómwaryeya omwalanano eparipari.</verse>
				<verse number="15">Sothe sene sinnéla wa yawo enéla murima; nyenya wa yawo ari órípihiwa ni óhiroromela hiwawowo etchu yawéla; nyenya miruku aya yórípihiwa ni yawupusheryáyéne‐ya‐murima.</verse>
				<verse number="16">Ennemyeryerya wi ennamusuwela Muluku, nyenya ni miteko aya ennamukhócha Yowo, ntakhara ari ótakhalasha, ni óhiwelela, ni va miteko yothene yaphama óhithoriheya.</verse>
			</chapter>
			<chapter number="2">
				<verse number="1">Nyenya weyo, uluma hiho sinaphwanelela mahusiheryo órérela:</verse>
				<verse number="2">Asimahumu ekhale awikhapelela, óchichimiheya, awíhíha, óthoriheya mu nroromelo, musivela, mwivilelelo.</verse>
				<verse number="3">Mwawihihátho asimahano ekhaleno makhalelo awaphwanelela atchu awéla, óhisasa, óhiheyiwano osivela wa vinyo, óhusiha sorera;</verse>
				<verse number="4">wi yathoriheryeke athiana akhani wi esiveleke asíyaya, yasivele anamwane aya, ekhale awíhíha, ómála,</verse>
				<verse number="5">ókhapelela ipa saya, ówiwelela asíyaya a yawo mkhataya, wi masu a Muluku enereliwe opwalu.</verse>
				<verse number="6">Mwawihihátho amiravo wachenyerye ekhale awíhíha;</verse>
				<verse number="7">mu sothe sene wisoneihe mekhá yotakiherya ya miteko yaphama;</verse>
				<verse number="8">m’mahusiheryoá woniheke yohúcha, óchichimiheya, masu órérela óhiványiwa; wi yowo onaványa uliwe muru, ahikhalakano etchu yonanara yonihelela hiyo.</verse>
				<verse number="9">Akapuro ewiweleleke asapwiyáya a yawo mkhataya, yatheiheke mu sothe sene; óhikhocha masu aya;</verse>
				<verse number="10">óhihavula itchu saya, nyenya yoniheke ororomeleya wothene waphama; wi yahirerihe mahusiheryo a Mvulushahu Muluku mwitchu sothe sene.</verse>
				<verse number="11">Ntakhara sohoneya ikharari sa Muluku, sawavulusha atchu othene,</verse>
				<verse number="12">ni onihusiha hiyo wi, vokhocha makhalelo óhithamalela ni minkhela yelapo ya vathi, nikhale akumi mwilaponi yela awíhíha, ni ékhaikhai, ni óthamamalela;</verse>
				<verse number="13">óweha oweheryerya worela, ni woneya wa nchichimiho na Muluku mutokwene ni Mvulushahu Yesu Kristu;</verse>
				<verse number="14">yowo ívelénle mehkiye mu nipuroni mwa hiyo, wi ahinopole hiyo wa sonanara sothene, nave íséliherye mekhiye atchu wi ekhale awawesha, amvai va miteko yorera.</verse>
				<verse number="15">Iha uluma, nave olopole, osame ni olamulelo wothene. Mutchu ahonyemule.</verse>
			</chapter>
			<chapter number="3">
				<verse number="1">Owupusherye yawo yalapeke atokwene, ni alipa‐olamula, ekhaleke awiwelela, óryeheryeya va miteko yothene yaphama;</verse>
				<verse number="2">ehimwereleke mutchu opwalu, ehikhaleke amarapwa, ekhaleke amahala, yoniheke witchachala wothene wa atchu othene.</verse>
				<verse number="3">Ntakhara khalai hiyotho nári ólosowa, óhiwelela, ókhalela okapuro minkhela ni sohakalaliha sa milokomiloko, ókhala mu nlala ni mu nrima, awichiwa, awichana mukina ni mukhwawe.</verse>
				<verse number="4">Nyenya epewe, ni osivela wa wa atchu, wa Mvulushahu Muluku sóneiyaya,</verse>
				<verse number="5">tahi sorwela m’mitekoni yekhaikhai, yeyo hiyo náphanrahu, nyenya ntoko mwa ikharari sawe tánivulunshiye, mwa ovasa woyariwatho ni maryeheryo a Munepa Wawéla,</verse>
				<verse number="6">yowo ánimínenle hiyo mwawachasha, mwa Yesu Kristu Mvulushahu;</verse>
				<verse number="7">wi vaweriwa ékhaikhai ni ikharari sa Yowosha, naheriwe mikelampa ntoko mwa oweheryerya wa okumi wohimala.</verse>
				<verse number="8">Óroromeleya masu ala, nave sa iha kinakhwelaka wi olipiherye masu, wi yawo enamuroromela Muluku yiweheryerye wi ekhaleru aholi a miteko yaphama. Iha ti sorera ni sawaphwanyerya atchu etchu aya;</verse>
				<verse number="9">nyenya sepa sokoha solosowa, ni walakhanyerya wa mahimo, ni marapwa, ni ovanyana wa va malamulo; ntakhara hasinaphwanyerya etchu, nave siri etherutheru.</verse>
				<verse number="10">Mutchu óhiya nroromelo, omuloponle omoha nari wili,</verse>
				<verse number="11">omukumihe’mo, osuwelaka wi awihiha owo óthatuwa tchiri, atcheka, akhala awiványa mekhiye.</verse>
				<verse number="12">Kamuruma Artema wa weyo, nari Tukiko, wakuve orwa wa miyo o Nikopoli: ntakhara kotiteleliha murima orupasa’wo mahiku a nakhutu.</verse>
				<verse number="13">Zena, ng’wope a milachu, ni Apolo wakuve waryeheryela sa mukwaha, wi ehithoiwe.</verse>
				<verse number="14">Nave atchu ahu ehu?-?seryetho wi ekhapelele miteko yaphama yokhweleya, wi ehíkhaleleru óhíma sawima.</verse>
				<verse number="15">Ennolochela weyo othene yawo enakhala vamoha ni miyo. Lochela yawo enansivela awo mu nroromelo. Ikharari sikhale ni nyuwo othene.</verse>
			</chapter>
		</book>
		<book number="57">
			<chapter number="1">
				<verse number="1">Paulo amukariposo a Kristu Yesu, ni Timoteo munna owo, wa Filemoni ósiveliwa owo ni mulípa‐muteko mukhwihu,</verse>
				<verse number="2">ni wa Apiya murokora owo, ni Arkipo musurutato mukhwihu, ni wa muloko yowo ori m’pa mwá:</verse>
				<verse number="3">Ikharari wa nyuwo ni murechele wa wa Muluku Atithihu ni Apwiya Yesu Kristu.</verse>
				<verse number="4">Kinnamuthamala Muluku aka mahiku othene, ni owupuwela weyo m’mavekeloni mwaka,</verse>
				<verse number="5">kiniwaka sa osivela wá ni nroromelo nenlo oriáno nolakelela wa Apwiya Yesu, ni wa awéla murima othene;</verse>
				<verse number="6">wi eyátáno ya nroromelo ná yahikhale ya ’kuru vosuwela yaphama yeyo eri mwa nyuwo, ya wa Kristu.</verse>
				<verse number="7">Ntakhara kákhalano otheya otokotoko ni ohakalala ntakhara osivela wá, ntakhara mirima ya awéla murima tihihimuwalaya mwa weyo munna.</verse>
				<verse number="8">Mummo, nari kiriakano onyesererya otokotoko mwa Kristu wolamulela yeyo enaphwanelela,</verse>
				<verse number="9">nyenya tchiriene, kinnachenya mosivela, kiriaka hiha Paulo mwamuhumu, nave hihano amukariposotho a Kristu Yesu;</verse>
				<verse number="10">kinnochenyerya ntakhara a mwanaka, yowo kimuyanraka mukariposo, Onesimo,</verse>
				<verse number="11">yowo khalai ahóphwa‐phwanyenrye etchu, nyenya vano óniphwanyerya etchu morera weyo ni miyo;</verse>
				<verse number="12">ti yowotho kókokihenryaka, ti murimasha wa yomi.</verse>
				<verse number="13">Yowo nkanakhwela omuwehiha wi akhale ni miyo, wi mu nipuroni mwá akákiruméla miyo m’kariposo sa Mitchaka Yaphama:</verse>
				<verse number="14">nyenya kihisuwenle murimá nkinakhwela wera etchu; wi epewá ehikhale ntoko mwawakeleliha nyenya mwa mahala.</verse>
				<verse number="15">Ntakhara akhweya amwalanyiwe ni weyo va mahiku aya ntakhara a ela, ni wi werekemkhalanoru mahiku othene;</verse>
				<verse number="16">vanotho tahi ntoko kapuro, nyenya ómpwaha kapuro, munna ósiveliwa, tchiriene ti yomi, nyenya mopwahashatho ti yowe, m’mwílini, navetho mwa Apwiya.</verse>
				<verse number="17">Wákéraka nto okhovelelana ni weyo omwakhele yowo ntoko yomi mkhataka.</verse>
				<verse number="18">Nyenya khwino árimotchekela etchu, kahi ápoleya etchu, okalakhanyerye miyo yeyo;</verse>
				<verse number="19">yomi Paulo kinarepa ni ntata naka, kinarwa‐kikokiherya; wi kihiloche ni weyo wi weyo wa mulipa‐okipoleya aka.</verse>
				<verse number="20">Ahe, munna, kihakalale ni weyo mwa Apwiya: ohihimule murimáka mwa Kristu.</verse>
				<verse number="21">Kinaroromelaka wiwelela wá kinnorepela weyo, kinasuwelaka wi onarwa‐weranotho opwahiha momu kinalochelaka ’mu.</verse>
				<verse number="22">Nyenya okiryeheryeletho vokona’vo; ntakhara kinnaweheryerya wi mwa mavekelo anyu kinarwa‐kivahiwa wa nyuwo.</verse>
				<verse number="23">Epafra amukariposo mukhwaka mwa Kristu Yesu annolochela weyo;</verse>
				<verse number="24">aneranotho hiha, Marko, Aristarko, Dema, Luka alipa‐muteko akhwaka.</verse>
				<verse number="25">Ikharari sa Apwiyahu Yesu Kristu sikhale vamoha ni munepanyu. Amen.</verse>
			</chapter>
		</book>
		<book number="58">
			<chapter number="1">
				<verse number="1">Khalai Muluku áhuluma ni makholo mwa alipa‐miririmo vakhani vakhani, ni olocha wamiloko miloko,</verse>
				<verse number="2">nyenya vokutchuwa vaya va mahiku yala áhuluma ni hiyo ni Mwana yowo ámuthanliliye okhala mukelampa a sothe sene, mwa Yowotho tápachunshiye ilapo ni sa wirimu sene;</verse>
				<verse number="3">yowo, oriye warya wa nchichimiho nawe, ni eneneryosha ya makhalelo awe, atesha sothe sene ni masu a ikuru sawe, vavo élihaliye sonanara, akilathi va ntatani nolopwana na Otokwene wirimu,</verse>
				<verse number="4">akhanle awapwaha angelo, ntoko ámorenliye mikelampa ni nsina nawapwaha yawo.</verse>
				<verse number="5">Ntakhara wa mungelo tani álonchiyeno okhala wokhala, Weyo wa Mwanaka, Olelo Miyo kihoyara Weyo? navetho, Miyo kinarwa‐kikhala wa Yowo Atithi, Nave Yowo anarwa‐akhala wa Miyo Mwana?</verse>
				<verse number="6">Nave anakushiyetho ópacherya oyariwa ovolowano mwilaponi, tanalochiye, Nave emukokhorele Yowo angelo othene a Muluku.</verse>
				<verse number="7">Nave sa angelo tanalochiye, Yowo anawera angelo awe minepa, Nave yawo enamuruméla ekhale nikalume na moro;</verse>
				<verse number="8">Nyenya analochiye sa Mwana, ani, Munyukhu womwene anyu, Muluku, onnikhalelaru okhala wokhala; Nave echikopa yomwene yawokowa ti echikopa yomwene anyu.</verse>
				<verse number="9">Mosivela ekhaikhai, mwichanano yonanara; Mwa ela Muluku, ti Muluku anyu, ówóchihani Makhurwa a ohakalala wenesha wapwaha akhwinyu.</verse>
				<verse number="10">Nave, Nyuwo, Apwiya, vopacherya vene mwáhiyathi mathipelo aya a elapo, Nave erimu ti muteko wa matányu;</verse>
				<verse number="11">Yeyo enarwa‐eriméla; nyenya Nyuwo munnik?-?halelaru; Nave iho sothe sene sinarwa‐sukuluwa ntoko malaya;</verse>
				<verse number="12">Nave ntoko yawikhunelano munarwa‐mwapánya Ntoko malaya, nave sinarwa‐sithatuwa; Nyenya Nyuwo mwá Yowosha, Nave miyakhányu herwa‐emala.</verse>
				<verse number="13">Nyenya sa mungelo tani álonchiyeno okhala wokhala, Khala va ntatani naka nolopwana, Ophiyerya kiwiyanthe amwichaniá okhala munyukhu wa mananiá?</verse>
				<verse number="14">Yothene tahi mineparu yoruméla, yorummwa wi eruméleke yawo eni erwe‐evoshiwe mikelampa ya ovulushiwa?</verse>
			</chapter>
			<chapter number="2">
				<verse number="1">Mwa ela ninnaphwanela othokororyasha hiho níwalahu iha wi akhweya nni neremkushiwa ni omwalanano.</verse>
				<verse number="2">Ntakhara masu yawo yálochiwe ti angelo yári ókilatheya, nave sotchekela sothene ni sohiléleya sákhela phatamari ékhaikhai,</verse>
				<verse number="3">nni nrwe‐nivuluwe hai hiyo, nahithokororya ovulushiwa otokotoko wawihihá? wiwo Apwiya álikaliye olocha, nave yawo yíwale awo yánchichimiheryela hiyo;</verse>
				<verse number="4">vawerano namona vamoha Mulukutho ni ineneryo, ni sotikiniha ni ikuru sa miloko miloko ni sokawela sa Munepa Wawéla, ntoko ni okhwela wawe.</verse>
				<verse number="5">Ntakhara hálapihenrye angelo elapo enorwa eyo, yeyo n’nalochahu ela.</verse>
				<verse number="6">Nyenya mukina áherela namona vakina, ii, Mutchu ti sheni wi munamupuwela? Akhweya mwana a mutchu wi munareryano?</verse>
				<verse number="7">Mwámuyeviha vakhani opwaha angelo, Mwámuwariha yowo koroa a nchichimiho ni mahala, Nave mwámwiyathi yowo oweherya miteko ya matányu;</verse>
				<verse number="8">Mwálapiha sothe sene vathi va manani awe. Vawi vavale ámulapihenryiye sothe sene, háhiyaletho etchu yohimulapa Yowo. Nyenya hihano hannona sothe sene simulapaka.</verse>
				<verse number="9">Nyenya ninnamona Yowo ámuyevihale vakhani opwaha angelo, ti Yesu, ntakhara a masóso a okhwa, ówara koroa a nchichimiho ni mahala, wi ni ikharari sa Muluku alawihe okhwa mu nipuroni mwa mutchu phyakala.</verse>
				<verse number="10">Ntakhara wámphwanelela Yowo sothe sene enakhalelaya ntakhara a Yowo, ni sothe sene mwa Yowo, vawakusha anamwane anchipale evolowe mu nchichimiho, omuryeherya murutchu ene muhóli ópacherya awavulusha waya mwa masóso.</verse>
				<verse number="11">Ntakhara Yowo anéliha ni yawo enélihiwa othene enarwela mwa mmoha;</verse>
				<verse number="12">va nthowa nenla muru honamúla owéra yawo anna, ni wi, Kinarwa‐kivuwiha nsina nanyu wa annaka, Véri va muloko kinarwa‐kiwipelani.</verse>
				<verse number="13">Navetho, Kinarwa‐kimuroromela Yowo. Navetho, Nkonani, miyo ni anamwane yawo Muluku ákivahiliye.</verse>
				<verse number="14">Vawona nto wi anamwane ti anikhami ni ethai, Yowotho mwawihihá álawihano makhalelo yawo wi mwa okhwa ampahule yowo árinono ikuru sa okhwa, ti musaserya;</verse>
				<verse number="15">átaphule othene yawo, ntakhara a wova okhwa, mukumini mwaya mothene tiyámakiwaya okhala akapuro.</verse>
				<verse number="16">Ntakhara tchiriene hanákhela angelo, nyenya anákhela epyo ya Abrahamu,</verse>
				<verse number="17">Mwawihihá wámphwanelela ophwanaphwana ni anna mu sothe sene, wi ahikhale Mutokwene a ephepa aikharari ni óroromeleya mwitchu sa wa Muluku, wi aveléle oliva wa sonanara sa atchu.</verse>
				<verse number="18">Ntakhara ónniye masóso, éhiwe mkhatiye, annawerya wakhaviherya yawo enéhiwa.</verse>
			</chapter>
			<chapter number="3">
				<verse number="1">Mwawihihá, anna awéla murima, awakhelano vamoha witchaniwa wa wirimu, anyiheryani sa Murummwa ni Mutokwene a alipa‐ephepa a wemyeryerya wahu, Yesu;</verse>
				<verse number="2">Yowo ári óroromeleya wa Yowo ámuthanlile owo, wi ntoko, Mose m’pa mwawe mothe mwene.</verse>
				<verse number="3">Ntakhara Yowo oheriwa óphwanelela ochichimihiwa wompwaha Mose, wi ntoko yowo átenke empa oriyeno ochichimihiwa wopwaha empa eyo.</verse>
				<verse number="4">Ntakhara empa yokhalano mulipa‐otekáya; nyenya oteka sothe sene ti Muluku.</verse>
				<verse number="5">Nave Mose ári óroromeleya m’pa mwawe mothe mwene, ntoko mmiravo, wi akhalele namona hiho sini sirwe?-?silochiwe iho;</verse>
				<verse number="6">nyenya Kristu ntoko mwana, ókhapelela empa awe; empa awe ti yehu, nakhalashano omaka murima ni withamalelela oweheryerya iwo weranoru ophiyerya makutchuwelo.</verse>
				<verse number="7">Hihá, ntoko Munepa Wawéla analocheliye, Olelo mwíwa masu awe,</verse>
				<verse number="8">Muhúmihe mirimányu, ntoko moshimwiha, Ntoko mu nihiku nawehiwa nle mu’takhwani,</verse>
				<verse number="9">Wiwo makholo anyu yákéhilayano, Ekiróra, Yona miteko aka miyakha makhumi masheshe.</verse>
				<verse number="10">Hihá káshimwano nloko nenlo, Nave káriye, Mahiku othene tinahuwelaya m’murimani; Nyenya heyárónrashe iphiro saka yala;</verse>
				<verse number="11">Ntoko kálipenlaka mwisaráka, Mano enarwa‐evolowa vawitchuwela vaka.</verse>
				<verse number="12">Nkamwisoveni, anna, wi onirimkhala mwa mukina a nyuwo murima wonanara wohiroromela, womwalanano Muluku mukumi;</verse>
				<verse number="13">nyenya muchenyeryaneke mkhatinyu nihiku n’nihiku, vaneriwaya, Olelo; wi anirimkukumalihiwa mukina a nyuwo ni ophyaka wa sotcheka;</verse>
				<verse number="14">ntakhara hiyo na awakhelano vamoha Kristu, nakélelaru mapacheryeryo a ororomela wahu opharasharu ophiyerya makutchuwelo;</verse>
				<verse number="15">vava tivanalochiwaya, Olelo mwíwa masu awe, Muhúmihe mirimányu, ntoko moshimwiha.</verse>
				<verse number="16">Ntakhara tani, yawo yíwale, yárúhale esara? Tahi othene yala yákhumale mu Aigupto ni Mose?</verse>
				<verse number="17">Nyenya áshimwale náni miyakha makhumi masheshe? Tahi ni yawo yátchenke awo, yawo míli aya yámonre mu’takhwani?</verse>
				<verse number="18">Nave álipenle ani wi ehivolowe vawitchuwela vawe?</verse>
				<verse number="19">Tahi óhiléleya awo? Nave n’nona wi heyáwenrye ovolowa ntakhara ohiroromela.</verse>
			</chapter>
			<chapter number="4">
				<verse number="1">Ntakhara yela nóve wi akhweya nahala nlakano novolowa vawitchuwela vawe, mukina a nyuwo anoneye ntoko áyeléla.</verse>
				<verse number="2">Ntakhara wa hiyotho wolaleyiwa Mitchaka Yaphama, ntokotho wa yawo; nyenya yala heyáphwanyenryeno etchu masu ólokohiwa awo, ntakhara heyákanyeryeiye ni nroromelo mwa yawo yíwale.</verse>
				<verse number="3">Ntakhara hiyo yehu nroromenle ninnavolowa vawitchuwela’vo, ntoko válochiwaya, Ntoko kilipenlaka mwisaráka, Mano enarwa‐evolowa vawitchuwela vaka: nari miteko eyo yákutchuliwe opacherya othipeliwa waya welapo ya vathi.</verse>
				<verse number="4">Ntakhara ólocha vakina sa nihiku nanethanu n’nawili, wi, Nave Muluku áhítchúwa nihiku nanethanu n’nawili, ohiya miteko awe yothene.</verse>
				<verse number="5">Nave mummotho, Mano enarwa‐evolowa vawitchuwela vaka.</verse>
				<verse number="6">Vava nto vahanle wi akina enavolowa’mo, ni wa yawo Mitchaka Yaphama yálokohiwaya heyávoloiye’mo ntakhara ohiwelela,</verse>
				<verse number="7">annathoriheryatho nihiku nikina, ni olocha mwa Davide, valekenlevosha, ntoko olochiwaya khalai, Olelo mwíwa masu awe, muhúmihe mirimányu.</verse>
				<verse number="8">Ntakhara Yosua áwítchúwihale, hakalonche muhólo mwaya’mmo sa nihiku natheru.</verse>
				<verse number="9">Vava tivanahalaya witchuwa wa Sabata wa atchu a Muluku.</verse>
				<verse number="10">Ntakhara yowo ávoloiye vawitchuwela vawe, áhítchúwatho mwanenáwe va miteko awe, ntokotho Muluku va sawawe sa Yowo.</verse>
				<verse number="11">Va nthowa nenla, nikhaleno mvai wovolowela vawitchuwela’vo wi mukina anamorele mu yotakiherya yeyo yohiwelela.</verse>
				<verse number="12">Ntakhara masu a Muluku ari makumi, ni awupa, ni awétha opwaha nlema nawétha wu ni wu, enathorola ophiyerya omwalanya okumi ni munepa, ni mashikha ni makhurwa a m’makhuvani, arórihasha sawanyiherya ni sawupuwelela sa murima.</verse>
				<verse number="13">Nave hiyavovo yopachushiwa yohoneya va mithoni vawe, nyenya sothe sene sinakhala sepwitikiri ni sokhunuliwa va mithoni vawe va Yowo n’nerahuno.</verse>
				<verse number="14">Vava nriahuno Mutokwene a alipa‐ephepa mtokotoko, ópwaha erimu, Yesu Mwana a Muluku, nákélelashe wemyeryerya wahu.</verse>
				<verse number="15">Ntakhara hinanono Mutokwene a alipa‐ephepa óhiwerya omorela ikharari sokhulumuwa sahu; nyenya áhéhiwa mu sothe sene wi ntoko yehu, nyenya óhitchekaru.</verse>
				<verse number="16">Vawihihá numihe murima nachamele munyukhu womwene wa ikharari, wi nakhele ikharari ni ophwanya namutchucha ónikhaviherya mwilukuluku yothoiwa.</verse>
			</chapter>
			<chapter number="5">
				<verse number="1">Vawi Mutokwene mukina a alipa‐ephepa, ókushiwa mwa mutchu, annathanleliwa ntakhara a atchu mwitchu sa wa Muluku, wi aveléle samahala, navetho iphepa, ntakhara sotcheka:</verse>
				<verse number="2">akhale ówerya othananela óhísuwela ni ótcheka, ntakhara yowo mkhatiye annahuruweliwa ni okhulumuwa;</verse>
				<verse number="3">nave va nthowa nenla annaphwanelela, ntoko mu nipuroni mwa atchu awo, hihátho mu nipuroni mwa yowo mkhatiye, oveléla ephepa ntakhara sotcheka.</verse>
				<verse number="4">Nave havovo mutchu anikusherya nchichimiho nlo mwanene, nyenya yowo ítchaniwe ti Muluku, ntoko ákhaleliye Aroni.</verse>
				<verse number="5">Mwawihihátho Kristu híchichimihale mekhiye wi ti Mutokwene a alipa‐ephepa, nyenya Yowo áloncheno, Mwanaka ti Yowe, Olelo Miyo kihoyara Weyo;</verse>
				<verse number="6">Ntoko analochiyetho vakina, Weyo wa mulipa‐ephepa a mahiku othene Ntoko mwa mathoriheryo a Melikizedeke.</verse>
				<verse number="7">Yowo, m’mahiku a mwíli awe áveléla mavekelo ni mathamalelo vamoha ni wunla otokotoko ni mithori wa Yowo áwenrye omvulusha Yowo wukhwani, nave áhíwiwa ntakhara ámova Muluku,</verse>
				<verse number="8">nari áríye Mwana, ahuserya wiwelela ni iha ónniyeno masóso;</verse>
				<verse number="9">nave áryeheryiwiye mpurukumene akhala wa othene ómwiwelela Yowo ntakhara ovulusha wohikutchuwa:</verse>
				<verse number="10">ótchuwiwa ti Muluku Mutokwene a alipa‐ephepa ntoko mwa mathoriheryo a Melikizedeke.</verse>
				<verse number="11">Sa Yowo nokhalano masu manchipale n’naháwelahu olocha, ni ónivaha votaphulela, ntakhara mochiyana owaruni.</verse>
				<verse number="12">Ntakhara nari m’phwanelenlanyu okhala alipa‐ohusiha ntakhara a mahiku yala, mokhalanotho othoiwa wi mukina óhusiheni nyuwo sopacherya samapacheryeryo sa solocha sa Muluku; nave mukhale ntoko ótchuna mapele, tahi yólya yeyo enakhúriwa.</verse>
				<verse number="13">Ntakhara yowo onalya mapele hanakhovelela masu ékhaikhai; ntakhara ori nikwiya.</verse>
				<verse number="14">Nyenya yólya yeyo enakhúriwa ti yátchu atokwene, yawo vaweranosha yákhoveleliha masuwelelo aya ohiyaniha yaphama ni yonanara.</verse>
			</chapter>
			<chapter number="6">
				<verse number="1">Mwa ela, nimwalanakano masu a mapacheryeryo a Kristu, n’tcharekeru otokwene, óhiyathitho mathipelo ótcharuwa murima omwalanano miteko yokhwa, ni a nroromelo na va Muluku,</verse>
				<verse number="2">a mahusiheryo óbatiso, a wiyathi mata, óvinya wukhwani, ni a mathoriheryo óhimala.</verse>
				<verse number="3">Nave ela n’narwa‐nerano, Muluku anemyererya.</verse>
				<verse number="4">Ntakhara honaweryeya waryeheryatho, etcharuwe m’murima, yawo yámwaléliwe velukuluku aya, elawiha yamahala ya wirimu, ekhala awakhelano Munepa Wawéla,</verse>
				<verse number="5">elawiha masu órera a Muluku, ni ikuru selukuluku enorwa eyo,</verse>
				<verse number="6">nyenya yamorela mwirimélelo; ntakhara enníthomeyela mekhaya Mwana a Muluku, emúliha muru vokokoleya.</verse>
				<verse number="7">Vawi etchaya yeyo enawurya epula yeyo enarupela’vo wili wili, ennavaha makukhu awaphwanelela yawo yálimme, tinákhelaya oréliha worwela wa Muluku:</verse>
				<verse number="8">nyenya yameliha miwa ni marula, ennanyemuliwa; nave enahala vakhani wulumeliwa; makutchuwelo aya ti weyeliwa.</verse>
				<verse number="9">Nyenya, ósiveliwa, noleketcheya murima wi sawinyu siri sopwaha itchu hiho sinaphitana ni ovulusha, nari n’nalochahu hihá;</verse>
				<verse number="10">ntakhara Muluku hari óhikhalano ekhaikhai wi anachiwala muteko anyu, ni osivela iwo mónihalanyu va nsina nawe, mwénranyuno waruméla awéla murima ni warumélaru.</verse>
				<verse number="11">Nyenya ninnatchunasha wi mukina ni mukina a nyuwo ónihe mvai yola woya wuweheryerya wokhwánela ophiyerya makutchuwelo;</verse>
				<verse number="12">wi muhikhale óyere, nyenya awátchara yawo enákhela malakano mwa nroromelo ni ovilela.</verse>
				<verse number="13">Ntakhara Muluku álakanniyeno Abrahamu, ntakhara hárinono mutokwene ópwaha ómulipelela, ílupenle Yowo mkhatiye,</verse>
				<verse number="14">ii, Tchiri oréliha kinarwa‐kóréliha weyo, nave tchiri orelana kinarwa‐kórelanya weyo.</verse>
				<verse number="15">Nave mwawihihá avilenle áhákhela malakano yawo.</verse>
				<verse number="16">Vawi atchu enamulupelela mutokwene; nave muványa waya wothene olipela tunakutchula ochichimiherya.</verse>
				<verse number="17">Mwawihihá Muluku, ákhwenliye woniha mwawachasha wa mikelampa ya malakano wi okhwela wawe honákakhanyeya, ávolowa véri ni olipela;</verse>
				<verse number="18">wi mwa itchu pili sohákakhanyeya, mummo Muluku ahinaweryiye wotha, nikhaleno yonlopola yolipa, hiyo yehu nátchaiye ophara oweheryerya wawiyathiwa va mithoni vahu;</verse>
				<verse number="19">yeyo nriahuno ntoko ankora ókumi, yotikitheryeya ni yolipatho, ni yovolowa mpuwapu?-?washa mwa yawikitcha;</verse>
				<verse number="20">mummo Yesu mulipa‐ohóla ávolowiliye’mo ntakhara a hiyo, akhanle Mutokwene a alipa‐ephepa a mahiku óhikutchuwa ntoko mwa mathoriheryo a Melikizedeke.</verse>
			</chapter>
			<chapter number="7">
				<verse number="1">Vawi Melikizedeke yola, Mwene a Salemu, mulipa‐ephepa a Muluku Mtokotokosha, yowo ópanne ni Abrahamu, akókaka áwiphaliye mamwene ale, amuréliha,</verse>
				<verse number="2">yowotho Abrahamu ámukawenliye nimoha na mapatusho khumi na sothe sene (ti votaphuleya, vopacherya, ori Mwene ékhaikhai, vavotho Mwene a Salemu, ti wi, Mwene a murechele;</verse>
				<verse number="3">óhikhalano atithinnya, óhikhalano walakhanyerya wa oyariwa wawe, óhikhalano mapacheryeryo a mahiku awe nari makutchuwelo a okumi awe, óphwanaphwa‐nihiwa ni Mwana a Muluku), yowo tari mulipa‐ephepa mohikutchuwa.</verse>
				<verse number="4">Nyenya nkonani otokwene awe wa yola, yowo Abrahamu, nikholo ntokotoko, ámvahiliye nimoha na mapatusho khumi na sothanliwa sókhochoni.</verse>
				<verse number="5">Nave yawo mwa anamwane a Levi awákhela muteko wohela ephepa tárinono nlamulo nawi ekusheke nimoha na mapatusho khumi wa atchu ntoko mwa malamulo, ti wa annaya, nari yákhummaya muyununi mwa Abrahamu;</verse>
				<verse number="6">nyenya yowo walakhanyeryiwa wa oyariwa wawe ohinarwelaya wa yawo, tákunshiye nimoha na mapatusho khumi wa Abrahamu, amuréliha yowo árinono malakano.</verse>
				<verse number="7">Nave vohiványeyaru mukhani tanárélihiwe ti mutokwene.</verse>
				<verse number="8">Nave vava atchu yawo enokhwa tanákhelaya nimoha na mapatusho khumi, nyenya vavo yowo, támwerenliye namona wi ti mukumi.</verse>
				<verse number="9">Nave vari ntoko olocha, Mwa Abrahamu Levitho yowo anákhela nimoha na mapatusho khumi ávelélatho nimoha na mapatusho khumi;</verse>
				<verse number="10">ntakhara vavale ári muyununi mwa atithinnya, vava Melikizedeke ópanniyeno.</verse>
				<verse number="11">Nave vákhanle’vo ophameya mwa ohela ephepa wa aLevi (ntakhara mummo atchu tiyákhenlaya’mo malamulo), vakákhala’vo oyeleka wawihai wi avinye mulipa‐ephepa mukina ntoko mwa mathoriheryo a Melikizedeke, aweriwa ntoko mwa mathoriheryo a Aroni?</verse>
				<verse number="12">Ntakhara vawakakhanyeya mahelelo éphepa, vannakhweleyatho wi malamulo yakakhanyiwe.</verse>
				<verse number="13">Ntakhara Yowo iha sinalochiwaya sa Yowo, anakhala a nihimo nikina, a nenla havovo mutchu áruménleru eyupo yephepa.</verse>
				<verse number="14">Ntakhara wosuwanyeyasha wi Apwiyahu ákhumale mwa Yuda; sa nihimo nla Mose hálonche etchu sa ephepa.</verse>
				<verse number="15">Nave wosuwanyeyasha wopwaha tchiri, arikiavinye mulipa‐ephepa mukina ntoko mophwanaphwana ni Melikizedeke,</verse>
				<verse number="16">yowo ori tahi ntoko mwa nlamulo nolamuleliwa wa wa mwíli, nyenya ntoko mwa ikuru sókumi wohipahuwa;</verse>
				<verse number="17">ntakhara tanamwerelaya namona, Weyo wa mulipa‐ephepa a mahiku óhikutchuwa Ntoko mwa mathoriheryo a Melikizedeke.</verse>
				<verse number="18">Ntakhara tivákhanlaya’vo oriméla wa nlamulo nárúle khali nlo, ntakhara a ochetcheya waya, ni ohiphwanyerya etchu waya,</verse>
				<verse number="19">(ntakhara malamulo hayérihale etchu okhala yophameya), nyenya varivo ovolowano oweheryerya wopwaha, wiwo n’náchamelahuno wa Muluku.</verse>
				<verse number="20">Nave ntoko wahéreiyaya vahikhanlevo olipela;</verse>
				<verse number="21">(ntakhara yawo tiyeriwaya alipa‐ephepa vahikhanlevo olipela; nyenya Yowo ni olipela mwa Yowo tálonchiyeno, Álipela Apwiya nave harwa‐atcharuwa, Weyo wa mulipa‐ephepa a mahiku óhikutchuwa).</verse>
				<verse number="22">Mwawihihátho Yesu tákhanliye Mulipa‐wurya a nlakano nopwaha.</verse>
				<verse number="23">Nave yawo tanchiene yawo yári alipa‐ephepa, ntakhara okhwa tiwáhíhale wi ehíkhaleleru;</verse>
				<verse number="24">nyenya Yowo ntakhara annikhalelaru okhala wokhala okhalano mahelelo ephepa óhakakhanyeya,</verse>
				<verse number="25">orwela vava annawerya wavulusha mothe mwene yawo enáchamela wa Muluku mwa Yowo, ntakhara Yowo ókhalanoru okumi awe okhala wokhala wowepeseryano yawo.</verse>
				<verse number="26">Ntakhara Mutokwene a alipa‐ephepa awihiha tániphwanelenliye hiyo, awéla murima, óhikhalanoru yonanara, óhirípihiwa, óhiyana nalipa‐otcheka, awikhalelaru ópwaha erimu;</verse>
				<verse number="27">yowo ahinono nthowa nohelela ephepa nihiku n’nihiku ntoko atokwene a alipa‐ephepa, yopacherya ni nthowa na sonanara sa yawo mkhataya, ekina eyo ntakhara a sonanara sátchu; ntakhara yela ténriyeno omoha, khwana, ívelénliye mekhiye.</verse>
				<verse number="28">Ntakhara malamulo tanathanla atokwene ahu a alipa‐ephepa, yawo arinono okhulumuwa; nyenya masu a olipela iwo, yawo yárúle malamulo elamuliwe, tanamuthanla Mwana, aweriwa óhikhalano murala okhala wokhala.</verse>
			</chapter>
			<chapter number="8">
				<verse number="1">Nyenya etchu aya nlochenlahu iha tíla: Nókhalano Mutokwene a alipa‐ephepa awihiha, yowo ori va ntatani nolopwana na munyukhu womwene wa Otokwene wirimu,</verse>
				<verse number="2">Mulipa‐oruméla a nipuro nawéla, ni a tabernákulo éparipari, yowo Apwiya átenkiye, tahi mutchu hoe.</verse>
				<verse number="3">Vawi mutokwene a alipa‐ephepa anathanliwa wi aveléleke samahala, navetho ephepa; vawihiha vannakhweleya wi yowo akhalenotho etchu yoveléla.</verse>
				<verse number="4">Nave Yowo ákhanle velaponi, hakakhanleru mulipa‐ephepa, ntakhara vokhala akina yawo enaveléla samahala ntoko mwa nlamulo;</verse>
				<verse number="5">yawo enaruméla yophwaniherya ni muruli wa sawirimu iho ntoko áthoriheryiwiye Mose ákhweliye oteka tabernákulo: vawi, Onasha, tálonchiye, wereno sothe sene ntoko mwa yotakiherya eyo wonihiwá mwakoni.</verse>
				<verse number="6">Nyenya vano Yowo tákhenliye marumélelo óvuwa ópwaha, mummotho taríye Mulipawurya a nlakano naphama nopwaha, nenlo n’natikitheryeya va malakano ópwaha.</verse>
				<verse number="7">Ntakhara nopacherya nle nahákhanleno murala hinakatchuniwe nipuro na nanawili nlo.</verse>
				<verse number="8">Ntakhara vawaphwanyerya nthowa, tanalochiye, Nkonani, mahiku annorwa, Apwiya tanalochiye, Nave kinarwa‐kivánela nlakano nahihano ni empa ya Israyeli, ni empa ya Yuda,</verse>
				<verse number="9">Tahi ntoko nlakano kávánenlaka ni makholo aya, Va nihiku nenlo káphanraka ntata wáhóla wi ekhume mwilaponi ya Aigupto; Wi yawo heyákhanleru mu nlakano naka. Nave Miyo nkáthokoronrye yawo, Apwiya tanalochiye.</verse>
				<verse number="10">Ntakhara nla ti nlakano kiniriaka kivánele ni empa ya Israyeli, Ekutchuwale mahiku yawo, Apwiya tanalochiye; Kinarwa‐kivaha malamulo aka okeriha m’miruku mwaya, Nave va murimani vaya kinarwa‐kirepela’vo. Nave kinarwa‐kikhala wa yawo Muluku, Nave yawo enarwa‐ekhala wa Miyo atchu:</verse>
				<verse number="11">Nave mukina harwa‐amuhusiha musuweli awe, Nave mukina munneni, ni wi, Omusuwelashe Apwiya. Ntakhara othene enarwa‐ekisuwela Miyo, Opacherya mukhani ophiyerya mutokwene a yawo.</verse>
				<verse number="12">Wi kinarwa‐kimorela ikharari óhikhala ékhaikhai, Nave sonanara saya nkirwa‐kupuwelatho.</verse>
				<verse number="13">Yowo analochiye, Nahihano, nopacherya nlo áhísáliha. Nyenya yeyo enúsála ni othuluwa ennachamela oriméla.</verse>
			</chapter>
			<chapter number="9">
				<verse number="1">Nave tchiri nlakano nopacherya nlo tinákhanlayano solamuleliwa sa olapa, n’nipuro nawéla na velaponi ya vathi.</verse>
				<verse number="2">Ntakhara tabernákulo átekiwe, ópacherya ole, mummo mwári yawiyathi’vo onyari, ni ehasari, ni epau yotheteya; vavale veriwa Nipuro Nawéla:</verse>
				<verse number="3">Nyenya mpuwa mwa yotherya yanawili, tabernákulo aweriwa Nipuro Nawélasha;</verse>
				<verse number="4">nokhala’mo eparatho ya sotchuwiha ya mivira ni ekasha ya nlakano, yohuruweliwa yothenéyo ni mivira, mummo mwári mwapu wa mivira mokhapelela’mo mana ni echikopa ya Aroni yáphuwaléle, ni ihasari sa nlakano;</verse>
				<verse number="5">ni vasulu vaya akerubi a nchichimiho órúha muruli va yawakiherya’vo; sa iha vano hannawerya olocha va mekhaya’vo.</verse>
				<verse number="6">Nave iha siryeheryiwe mwawihihá, alipa‐ephepa yánavolowa mu tabernákulo ópacherya mahiku othene, enerano olapa iwo;</verse>
				<verse number="7">nyenya ovolowa mwanawili, mutokwene a alipa‐ephepa omoha va muyakhani, tahi ahikhanleno nikhami, nenlo áveléliye ntakhara a mwanene mekhiye, ni sotcheka sa atchu;</verse>
				<verse number="8">Munepa Wawéla éyeryaka’vo eneneryo, wi mphiro wovolowano o nipuroni nawéla wári ohákuvale wonihiwa, tabernákulo ópacherya owo arimwemelaru hihá;</verse>
				<verse number="9">ti yoshipela ya mahiku yala, vava samahala ni iphepatho sáveléliwaya sihinawerya omwera óphameya mulipa‐olapa owo, n’nalochahu sa yawupusherya‐ya‐murima.</verse>
				<verse number="10">Ntakhara taríye sawiyathiwa sa mwíliru (ni sólya, ni sowurya, ni orapa wa miloko miloko), sawiyatheryiwa ophiyerya mahiku óryeheryatho.</verse>
				<verse number="11">Nyenya aphiyale Kristu Mutokwene a alipa‐ephepa a itchu sorera sinorwa iho, mwa tabernákulo mtokotoko ni óphameya ópwaha, óhitekiwa ni mata, ti olocha wi, tahi a mapachusheryo yala,</verse>
				<verse number="12">nari mwa nikhami na’puri ni asána a’nyope, nyenya mwa nikhami na Yowo mkhatiye távoloiyiye omoha, o nipuroni nawéla, akhanle’vo wopola wohimala.</verse>
				<verse number="13">Ntakhara nikhami na’puri n’na’nyope selopwana, ni makhala a’nyope yethiana hiho sámisiwamisiwa yawo yári órípihiwa, nánéliha ophiyerya méliheryo a mwíli;</verse>
				<verse number="14">wopwaha wawihai nki nikhami na Kristu yowo ílemve mekhiye óhikhalano murala wa Muluku mwa Munepa wawikhalelaru, n’narwa‐néliha yawupusheryányu‐ya‐murima omwalanya ni miteko yokhwa, ni omuruméla Muluku mukumi?</verse>
				<verse number="15">Nave mwa ela ori Mulipa‐wurya a nlakano nahihano, wawihihá wi, ntakhara vakhanle’vo okhwa wawopola sotcheka sa va nlakano nopacherya, alipa‐witchaniwáwo yakhele ovánela wa mikelampa yawikhalelaru.</verse>
				<verse number="16">Ntakhara vavo vari yoryeheryela khuluwi vanakhweleya vaphiye toko okhwa wa mulipa‐oryeheryela khuluwi owo.</verse>
				<verse number="17">Ntakhara yoryeheryela khuluwi enóna ikuru mwanene owo akhwile; tiwi hiyanono ikuru nariru mulipa‐oryeheryela khuluwi owo oríye mukumi;</verse>
				<verse number="18">mwawihiha yopacherya eyotho hiyáryeheryiwe ehikhanleno nikhami.</verse>
				<verse number="19">Vawi Mose álonchiye wa atchu othene nlamulo nikina ntoko mwa malamulo, tákushiye nikhami na asána a’nyope n’napuri, vamoha ni mahi ni mapururu órumála ni hisope, amiserya livro owo, ni atchu othene,</verse>
				<verse number="20">alocha wi, Nla ti nikhami na nlakano Muluku ólamulenliyeni.</verse>
				<verse number="21">Navetho tabernákulo ni sokusherya sothe sene sa marumélelo ámiseryatho n’nikhami nlo.</verse>
				<verse number="22">Nave ntoko mwa malamulo sinahala itchu vakhani sohélihiwa n’nikhami, nave vahikhanle’vo ochonyiha nikhami otaphuwatho hiwavovo.</verse>
				<verse number="23">Vavo vanakhweleya wi sophwaniherya sa itchu sa wirimu sélihiwe ni iha; nyenya sawirimu senesha sélihiwe ni iphepa sopwaha iha.</verse>
				<verse number="24">Ntakhara Kristu hávoloiye mu nipuroni nawéla notekiwa ni mata, notakiherya neparipari nlo; nyenya nto wirimu mkhataya, woneya hihano va mithoni va Muluku ntakhara a hiyo;</verse>
				<verse number="25">tahi wi íveléle mekhiye wili wili; ntoko Mutokwene a alipa‐ephepa ávolowiye mu nipuroni nawéla muyakha ni muyakha n’nikhami nohikhala nawawe;</verse>
				<verse number="26">yéreya hihá, okáphwanelela wona masóso wili wili opacherya othipeliwa wothipeliwa elapo ya vathi; nyenya vano omoharu va makutchuwelo a mahiku aya tóneiyiye ovíha’vo sotcheka mwa ephepa ya Yowo mkhatiye.</verse>
				<verse number="27">Nave wáryeheryiwaya wa atchu wi ekhwéke omoha, nave akhwile, othorihiwa nto;</verse>
				<verse number="28">mwawihihá Kristutho aveléliwe ephepa omoha ni wireya sotcheka sa anchipale, anarwa‐oneya vanawili vaya, ahikhanleno sotcheka, wa yawo enamlipelela, ophiyerya ovulushiwa.</verse>
			</chapter>
			<chapter number="10">
				<verse number="1">Ntakhara malamulo, ariayano muruli wa itchu sorera sinorwa iho, óhikhala yophwaniheryasha ya itchu iho, hanaweryaru, ni iphepa hiha muyakha ni muyakha, hiho sinaveléliwa mohihiya, owéra óphameya yawo enáchamela.</verse>
				<verse number="2">Vahákhanle hihá, hekáveléla hiho, ntakhara alipa‐oruméláwo heyakakhanleno yawupusherya‐ya‐murima ya sotcheka, ntakhara yáhélihiwa omoha?</verse>
				<verse number="3">Nyenya mwa iha mokhala’mo wupuwelela wa sotcheka muyakha ni muyakha.</verse>
				<verse number="4">Ntakhara honaweryeya wi nikhami na’nyope selopwana, nnapuri nivíhe’vo sotcheka.</verse>
				<verse number="5">Mwa ela anavolowiye mwilaponi ya vathi, tanalochiye, Ephepa ni yoveléla ti muhinatchunanyu, Nyenya mwíli mwákiryeheryenlanyu Miyo.</verse>
				<verse number="6">Iphepa sopahiwa mpurukumene sa sotcheka ti mwáhihakalanlanyuno;</verse>
				<verse number="7">Vavo káriye, Nkonani, kórwa, (Va muru vaya va livro tivarempwaya sa Miyo), Wi kereno okhwela wanyu, Muluku.</verse>
				<verse number="8">Vanalochiwaya vasulu va, wi, Iphepa ni soveléla ni iphepa sopahiwa mpurukumene sa sotcheka wi himwákhwenle, nari otheyano (hiho sinaveléliwa ntoko mwa nlamulo),</verse>
				<verse number="9">vavo talonchiye, Nkonani, kirúle werano okhwela wanyu. Anavíha’vo yopacheryéyo, wi atikitherye yanawilíyo.</verse>
				<verse number="10">Ni okhwela wiwo nélihiwahu ni oveléliwa wa mwíli wa Yesu Kristu, omoha, pothe.</verse>
				<verse number="11">Nave mulipa‐ephepa mukina ni mukina tanémeliye nihiku n’nihiku, anaruméla, anaveléla iphepa hiha wili wili, hiho sihinaweryaru ovíha’vo sotcheka;</verse>
				<verse number="12">nyenya Yowo, ávelénliye ephepa emoha ntakhara sotcheka, áhíkhalelaru okhala wokhala va ntatani nolopwana na Muluku;</verse>
				<verse number="13">opacherya vavo tanaweheryiye, ophiyerya amwichani awe eniriaya yiyathiwe ekhale munyukhu wa manani awe.</verse>
				<verse number="14">Ntakhara ni oveléla omoha áwériha óphameya okhala wokhala yawo ari awélihiwa.</verse>
				<verse number="15">Nyenya Munepa Wawélatho annanerela namona; ntakhara tálonchiye,</verse>
				<verse number="16">Nla ti nlakano kiniriaka kirwe‐kilakaneno, Evinre mahiku yawo, Apwiya tanalochiye; Kinarwa‐kiveléla malamulo aka ekhale va murima vaya; Nave va miruku aya kinarwa‐kirepela’vo;</verse>
				<verse number="17">Nave sotcheka saya ni ohiléleya waya nkirwa‐kupuwelatho.</verse>
				<verse number="18">Nyenya vavo nroromelo na sotcheka nriaya’vo hivavovotho yoveléla ya sotcheka.</verse>
				<verse number="19">Nave nriahuno, anna, wumiha murima wovolowano mu nipuroni nawéla, n’nikhami na Yesu,</verse>
				<verse number="20">va’phironi yahihano ni yokumi, yeyo ánryeheryenliye, mwa yawikitcha, tiri mwíli awe;</verse>
				<verse number="21">nave nriahuno mulipa‐ephepa mtokotoko yowo anakhapelela empa ya Muluku;</verse>
				<verse number="22">náchamele ni murima weparipari mu nroromelo nokhwánela, ni mirimáhu yomisiwa ovíherya’vo yawupusherya yonanara‐ya‐murima, ni míli ahu yorapihiwa ni mahi awéla;</verse>
				<verse number="23">nákélelashe wemyeryerya wohichikinyeya wa oweheryerya wahu, ntakhara mulipa‐ovánela owo ori óroromeleya;</verse>
				<verse number="24">nave nanyiheryane mukina ni mukhwawe wi nákuvihaneke o masivelelo ni o mitekoni yaphama,</verse>
				<verse number="25">nihihiyeke othukumana wahu vamoha, ntoko akina enéraya, nyenya nchenyeryane, nave mopwahasha munonanyu nihiku nrikimwachamela.</verse>
				<verse number="26">Ntakhara hiyo mkhatihu natcheka, nákhenle masuwelelo éparipari, henahalatho ephepa ya sotcheka,</verse>
				<verse number="27">nyenya oweheryerya okina wawopiha wa othorihiwa, ni weyela waya wa moro wotolosha yawo enaványanano.</verse>
				<verse number="28">Mutchu yowo ányemula malamulo a Mose, ámókhwa va anamona eli nari araru:</verse>
				<verse number="29">nave munihai, olaka wopwaha wawihai nki aniriye arwe‐eriwe óphwanelela yowo ámunyikalenle Mwana a Muluku, éra nikhami na nlakano nenlo élihiwiyeno, etheru ene, aroha Munepa wa ikharari;</verse>
				<verse number="30">ntakhara ninnamusuwela Yowo áriye, Wunla ekuhu ti waka, Miyo kinarwa‐kikokiherya. Navetho Apwiya anarwa‐athoriha atchu awe.</verse>
				<verse number="31">Omorela m’matani mwa Muluku mukumi ti wawopiha.</verse>
				<verse number="32">Nyenya nkamupushanani mahiku akhalai, mummo mwámwaleiwanyu’mo mwávilelano ekhocho etokotoko ya masóso;</verse>
				<verse number="33">vakina mwériwanyu etchu yawoneleliwa mwa onyemuliwa ni sohósha; vakinatho mwátánányuno yawo yereliwa sawihiha.</verse>
				<verse number="34">Vawi mwáhámorela ikharari yawo yári mu kariposo, nave mwáhémya mohakalala wakhiwa muhakhu anyu, musuwelaka wi mokhalano nyuwo mkhatinyu muhakhu wopwaha wawikhalelaru.</verse>
				<verse number="35">Mwawihihá muhirihe onyesererya wanyu, wiwo orinono okokiherya otokotoko wa phatamari.</verse>
				<verse number="36">Ntakhara munnathowiwa ovilela, wi mwenreno okhwela wa Muluku, mwákhele nlakano.</verse>
				<verse number="37">Ntakhara ehanle elukuluku ekhanikhani, Nave mulipa‐orwa owo anarwa‐aphiya, ahisheleliwaru.</verse>
				<verse number="38">Nyenya ékhaikhai aka owo anarwa‐akhala mukumi orwela mu nroromelo: Nave akókela ochuli, okumi aka horwa‐ohakalalano.</verse>
				<verse number="39">Nyenya hiyo tahi a yawo enakókela muchuli ni ovolowa marimélelo; nyenya a yawo enaroromela mavulushelo a okumi.</verse>
			</chapter>
			<chapter number="11">
				<verse number="1">Nyenya nroromelo ti ochichimiherya wa itchu hiho sinawe‐heryeryiwa, malipelelelo a itchu hiho sihinoneya.</verse>
				<verse number="2">Ntakhara mwawihiha atokwene tiyéreliwaya namona.</verse>
				<verse number="3">Ni nroromelo ti n’narórahu wi ilapo ni sa wirimu sene ti sáryeheryiwaya ni masu a Muluku, mwawihihá wi itchu sawoneya hesápachushiwe orwela mwa sawoneya iho.</verse>
				<verse number="4">Ni nroromelo Abeli távelénliye wa Muluku ephepa yopwaha ya Kaini, yeyo éreliwiyeno namona wi ári ékhaikhai; Muluku erelaka namona samahala sawe; nave mwawihiha yowo, nari ákhwiliye onnalocharu.</verse>
				<verse number="5">Ni nroromelo Enoke tákushiwiye wi ahone okhwa; nave háphwanyiwe, ntakhara Muluku ámukusha: ntakhara ahákuvale omkusha, téreliwiye namona wi onamuhakalaliha Muluku;</verse>
				<verse number="6">nyenya vahikhanle’vo nroromelo hevanaweryeya omuhakalaliha; ntakhara yowo onarwa wa Muluku onaphwanelela ororomela wi ókhala, ni wi ori ókókiherya phatamari yawo enamukhwela Yowo.</verse>
				<verse number="7">Ni nroromelo Nowa, álopoliwiye ti Muluku sa itchu hiho sahákuvale woneya, nave óvaka, támutenkiye mwacheya mtokotoko awavulusherya’mo yawo yári a’mpa mwawe; ni yeyo ávánnyiyeno elapo ya vathi, akhala mukelampa a ekhaikhai yeyo eri ntoko mwa nroromelo.</verse>
				<verse number="8">Ni nroromelo Abrahamu, ítchaniwiye, tíwelenliye okhuma oya o nipuroni nenlo aniriye arwe ákhele ntoko mikelampa; nave ákhuma ahisuwelaka wiwo áyiye’wo.</verse>
				<verse number="9">Ni nroromelo tákhanliye mulecho mwilaponi ya nlakano, yeyo yahári yawawe, anakhala mwipa sa’kuwo vamoha ni Isake ni Yakobo, mikelampa mikhwawe ya nlakano nenlo;</verse>
				<verse number="10">ntakhara táweheryeryiye muchetche wokhalano mathipelo, khachiri aya ni mulipa‐otekáya ti Muluku.</verse>
				<verse number="11">Ni nroromelo Sara yowo ákhenle ikuru sawi arupaleno, mahiku awe epwahile ntakhara támwenriye óroromeleya Yowo ávánenleno owo;</verse>
				<verse number="12">mwa elatho tiwárwenlaya wa mmoha, tiwi ntoko ókhwéne, anchiene ntoko itheneri sa wirimu, nave ntoko eháva yeyo eri mu’shereshere mwa’nia, óhálakhanyeya.</verse>
				<verse number="13">Othene yawo yákhwa mu nroromelo, ehákhelaru malakano, nyenya yáhóna ni wulumano vachaichai, yemyeryerya wi ti alecho ni óhaya velaponi.</verse>
				<verse number="14">Ntakhara yawo enalocha sawihiha tanonihaya wi enakhwela elapo ekhale yawaya.</verse>
				<verse number="15">Nave yúpuwelenleru yele yákhumalaya’mo ele ekahóna mphiro wokókelano’wo.</verse>
				<verse number="16">Nyenya vano enatchunasha ekina yopwaha, ti yawirimu; mwa ela Muluku hanúliwano muru aneriwiye Muluku aya; ntakhara aháryeheryela muchetche.</verse>
				<verse number="17">Ni nroromelo Abrahamu, éhiwiye, támvelénliye ephepa Isake, nave yowo ákhenle malakano ámveléla mwanawe mmoharu;</verse>
				<verse number="18">sa yowo sálochiwaya, wi, Mwa Isake epyoá tiniriaya erwe‐yitchaniwe:</verse>
				<verse number="19">ónaka yowo wi Muluku tanawerya wávíha, nari wukhwani; orwela wiwo, voshipela, ámwákhelatho.</verse>
				<verse number="20">Ni nroromelo Isake tárélihaliye Yakobo ni Esau, nari va itchu hiho inórwa.</verse>
				<verse number="21">Ni nroromelo Yakobo, ahawelaka okhwa, tárélihaliye anamwane ópíli a Yosefe; athamala ahámenle vasulu va echikopáwe.</verse>
				<verse number="22">Ni nroromelo, Yosefe, akhwaka, táromonliye sa okhuma waya wa anamwane a Israyeli; alamulela sa makhuváwe.</verse>
				<verse number="23">Ni nroromelo Mose, ayariwe, távithiwiye mieri miraru talipa‐omuyara, yónnaya wi ti mwana órera; nave hayómve nlamulo na mwene.</verse>
				<verse number="24">Ni nroromelo Mose, annuwale tákhonchiye weriwa mwanawe a mwana mwamuthiana a Fareo;</verse>
				<verse number="25">athanla wereliwa sonanara vamoha ni atchu a Muluku, ahikhwelaru sohakalaliha sa sonanara nari vakhani mano;</verse>
				<verse number="26">álakhanyerya munyemu wa Kristu wi muhakhu wopwaha marérelo a Aigupto; ntakhara áweheryerya yokokiherya ya phatamari.</verse>
				<verse number="27">Ni nroromelo távinnyiye’mo mu Aigupto, ahóvaru esara ya mwene; ntakhara távilenliye wopwaha, ntoko ámmona mulipa‐ohoneya owo.</verse>
				<verse number="28">Ni nroromelo ténriyeno Paskha, ni omisa wa nikhami, wi awátolosha anamwane ómwali ahátannye yawo.</verse>
				<verse number="29">Ni nroromelo tiyálapuiyaya Emaka Yosherya evira ntoko va mokoni: tiwi a Aigupto yérenryayatho yánéla.</verse>
				<verse number="30">Ni nroromelo ishiri sa Yeriko tisákumuwalaya sirukuryeryiwe mahiku mathanu na meli.</verse>
				<verse number="31">Ni nroromelo Rahabi chapaheya ole tahátolo?-?sheryiwiye vamoha nalipa‐ohiroromeláwo, ntakhara áwákhela alipa‐ohocha mwa murechele.</verse>
				<verse number="32">Nave kiloche shenitho? ntakhara nkóna elukuluku yawi kithorihe sa Gideoni, Baraki, ni Samueli ni alipa‐miririmo;</verse>
				<verse number="33">yawo mwa nroromelo yálapihale omwene, yénreno ekhaikhai, yákhenle malakano, yámanke iyano sa amwacho,</verse>
				<verse number="34">eshipiha ikuru sa moro, evuluwe nlema nawetha, yawo yálipihiwe yáriaya ókhulumuwa, yákhala ikuru o’khochoni, yáhíkara miloko ya’khocho ya anawóthe.</verse>
				<verse number="35">Athiana yáwákhela alipa‐okhwáya evíhiwe wukhwani; nave akina yáwashuliwa, ehemyaru wopoliwa; wi yákhele ovinya wopwaha;</verse>
				<verse number="36">nyenya akina yáthorihiwa monyemuliwa ni iwáshushu, navetho makwekweso, ni owaleliwa mu kariposo;</verse>
				<verse number="37">yávonyiwa maluku, yákwasanyiwa eriyari, yáhéhiwa, yáhiphiwa ni nlema, yáhéchécha ewaraka ishapala sa ipuchepuche, ni ishapala sa’puri, ekhala óthoiwa, óhóshiwa, awereliwa sonanara,</verse>
				<verse number="38">(yawo elapo ya vathi yaháphwanelelaya): óhuwela mu’takhwani, ni m’miakoni, ni m’makhukuni, ni m’malichini a elapo.</verse>
				<verse number="39">Nave othene yawo yéreliwe namona mwa nroromelo, heyákhenleru nlakano nlo,</verse>
				<verse number="40">ntakhara Muluku tánryeheryenliye hiyo etchu yopwaha, wi yawo ehériwe ómalela hiyo nihikhanle’vo.</verse>
			</chapter>
			<chapter number="12">
				<verse number="1">Va nthowa nenla hiyotho, nónaka wi nohuruweliwano neku ntokotoko nawihiha na namona, nrihe yeyo eri yohokola, ni yotcheka yeyo enanivirela, nave ntchimake ni evilelelo wupuwa wiwo nivahiwahu,</verse>
				<verse number="2">nimvareryakaru ópachererya ni ókiserya a nroromelo nahu, Yesu, yowo, ntakhara otheya ávahiwiye va mithoni vawe, távilenliyeno mwikimanyo, aroha wuliwa muru, akhala va ntatani nolopwana na munyukhu womwene wa Muluku.</verse>
				<verse number="3">Vano nkamupuweleleni Yowo ávilenleno alipa‐otcheka óványanano mwawihiha, wi muhivele ni oshupha múkumini mwanyu.</verse>
				<verse number="4">Hamukhónche ophiyerya okhwa, muwanakano sotcheka;</verse>
				<verse number="5">nave mochiwala okhomaliha wiwo onalocha ni nyuwo ntoko ni anamwane, Mwanaka, ohinyemule olaka wa Apwiya, Nari ohituthuwe anósameliye;</verse>
				<verse number="6">Ntakhara yowo Apwiya anamusiveliye tanamula?-?kiye, Amuwashula mwana yowo anamwákheliye.</verse>
				<verse number="7">Mwavilela ophiyerya olakiwa Muluku anokhalihani nyuwo wi ntoko anamwane; ntakhara mwana tani yowo atithinnya ahinamulakiye?</verse>
				<verse number="8">Nyenya mwakhala óhilakiwa, wiwo othene yereliwaya, vavá nyuwo mwa óraruiwa, tahi anamwane hoe.</verse>
				<verse number="9">Nyenyatho, nákhalano asitithi a mwíli ahu yawo yánlaka, nave nánáchichi?-?miha; nki hanrwa‐nlapa Atithi a minepa mopwaha wi nikhale akumi?</verse>
				<verse number="10">Ntakhara yawo nto yánlaka va mahiku awalakhanyeya ntoko wárérelaya; nyenya Yowo taneriyeno hihá wi aniphwanyeryihe etchu, wi nákheleno vamoha va wéla wawe.</verse>
				<verse number="11">Olaka wothene, oneriwaya, hononeya wohakalaliha, nyenya wawichela; nyenya omanle, onnavaha yawima yamurechele, wa yawo ekhovelenleno, ti wekhaikhai.</verse>
				<verse number="12">Va ela lipihani mata ókhoropowa, ni makutha óchétcheya;</verse>
				<verse number="13">nave ereryanyani arampha awokowa mummo muni munecha’mo manani anyu, wi yorakala eyo ehikakhiwe’mo m’phironi’mmo, nyenya epenushiwe.</verse>
				<verse number="14">Tcharani murechele ni atchu othene, ni wéla, wiwo, wáhikhala’vo, havovo mmoha ani arwe‐amone Apwiya;</verse>
				<verse number="15">ni wiwehererya wi ani akhale’vo mukina óyeléla ikharari sa Muluku, wi mutathari mukina wowáwa ophuwale oni owukhulekeni nyuwo, nave anchiene enírípihiweno;</verse>
				<verse number="16">wi vanákhale mulipa‐oraruwa, nari a munyemu, ntoko Esau, yowo átumihale otokwene awe woyariwano ni mvikiri mmoha wa sólya.</verse>
				<verse number="17">Ntakhara munnasuwela wi yowotho áháweliye ovolowa muréliha iwo, ákhóchiwa (ntakhara háphwannye epuro yotcharuwela), nari átchunniyesha ni mithori.</verse>
				<verse number="18">Ntakhara hamwáchamenle mwako wotannyeya, ni wovarela moro, nari vorípa’vo phii, ni epiphi, ni etcheku etokotoko,</verse>
				<verse number="19">ni oruma wa nipeka, ni olocha wa masu, olocha wiwo yawo yíwáwo yávenkaya wi eháchereryiwetho masu atheru; ntakhara heyáwenrye ovilelano yálamuliwéyo.</verse>
				<verse number="20">Nari enama yatannya mwakówo, enarwa‐evonyiwa maluku;</verse>
				<verse number="21">nave woneya iwo wári wawopihasha, wi Mose álocha wi, Kinnova tchiri ni othukumela.</verse>
				<verse number="22">Nyenya mwáchamenlanyu mwako wa Ziyoni, ni muchetche wa Muluku mukumi, Yerusalemu a wirimu,</verse>
				<verse number="23">ni wa muloko wawácha wa angelo, ni o nikhucheni na othene, ni muloko wa anamwane ómwali órempwa wirimu ni wa Muluku Kalapa a othene, ni wa minepa ya atchu ékhaikhai aweriwa óphameya,</verse>
				<verse number="24">ni wa Yesu Mulipa‐wurya a nlakano nahihano, ni wa nikhami nomisiwa nawuluma yorera yopwaha nikhami na Abeli.</verse>
				<verse number="25">Móne wi muhimukhóche yowo anuluma owo. Ntakhara yala yahávuluiyaya, yámukhonchaya yowo áloponle velaponi, tchiriene hiyo hanrwa‐nivuluwa, yehu n’nithanla wa awirimu owo;</verse>
				<verse number="26">yowo masu awe yáchikinnye elapo vavo; nyenya vano távánenliye, ni wi, Omohatho kiniriaka kirwe‐kichikinye, tahi elaporu, nyenyatho wirimu.</verse>
				<verse number="27">Nave ela, yawi omohatho, enoníha osuseya waya wa itchu hiho inachikinyeya, ntoko sa itchu sopachushiwa, wi itchu hiho ihinachikinyeya síkhalele.</verse>
				<verse number="28">Vavá n’nákhelahu omwene wohichikinyeya, nikhaleno ikharari, hiho n’niriahu nimurumélekeno Muluku momuhakalaliha, ni omuchichimiha ni omova.</verse>
				<verse number="29">Ntakhara Muluku ahu ti moro wonyewa.</verse>
			</chapter>
			<chapter number="13">
				<verse number="1">Osivela wa va anna wikhaleleru. Muhichiwale wahayiha alecho;</verse>
				<verse number="2">ntakhara vawerano hiho akina yáháhayiha angelo mohisuwela.</verse>
				<verse number="3">Mwawupuwelani amukariposo, ntoko ómakiwano vamoha; awereliwa sonanara, ntoko ti nyuwo mekhinyutho m’mwílini.</verse>
				<verse number="4">Othela ochichimihiweke ti othene, ni vava vanako?-?niwa’vo vakhale vohirípihiwa; ntakhara achapaheya ni alipa‐oraruwa Muluku anarwa‐áthoriha.</verse>
				<verse number="5">Murimányu okhale wohisivela muhakhu, hiho murianyuno sokhwánelekeni; ntakhara Yowo tálonchiye, Nkirwa‐kohiyaru nari, nari woriha, nkirwa‐koriha tchiri.</verse>
				<verse number="6">Mwawihiha nlocheke mwawumiha murima, Mulipa‐okikhaviheryaka ti Apwiya; nkirwa‐kóva; Mutchu ani arwe‐akerele sheni?</verse>
				<verse number="7">Mwawupuwelani ahóli anyu, yawo yálonche ni nyuwo masu a Muluku; nave mwanyiheryaka makutchuwelo a mechelo aya mutakiheryeke nroromelo naya.</verse>
				<verse number="8">Yesu Kristu ti yowo osilo, ni olelo ni mahiku othene,</verse>
				<verse number="9">muhikushiweke ni ohusiha wa miloko miloko, ni wohisuwanyeya; ntakhara ti worera wi murima otikitheryeye ni ikharari; tahi ni sólya, hiho yawo yátchanre yaháphuchunlayano etchu.</verse>
				<verse number="10">Nókhalano eyupo yephepa, yeyo yawo enaruméla tabernákulo ehikhanlayano olamulelo wolya’mo.</verse>
				<verse number="11">Ntakhara míli ya’nama hiho nikhami naya nákushiwa ti mutokwene a alipa‐ephepa ovolowano mu nipuroni nawéla, ntakhara sonanara, tinéyeliwaya vate va mukotcha.</verse>
				<verse number="12">Vavá Yesutho, wi awélihe atchu awo n’nikhami na Yowo mkhatiye tónniye masóso vate va mukhora.</verse>
				<verse number="13">Hihá nikhume oya wa Yowo vate va mukotcha níreiye munyemu awe.</verse>
				<verse number="14">Ntakhara vava hinanono muchetche wolekelaru, nyenya n’natchu?-?natchuna onórwa owo.</verse>
				<verse number="15">Vawihiha, mwa Yowo, nivelélekeru ephepa yomuthamalano Muluku, ti yawima ya minuphi yawemyeryerya nsina nawe.</verse>
				<verse number="16">Nyenya muhichiwaleke werela sorera ni wakawela akina; ntakhara iphepa sawihiha Muluku tanahakalaliyeno.</verse>
				<verse number="17">Mwawiwelelani ahóli anyu, nave mwáchichimiheke; ntakhara tanaweherya okumi anyu, ntoko óthoriha; wi yereno ni otheya, tahi mothanana; ntakhara yela henophuchulihani etchu.</verse>
				<verse number="18">Munivekeleleke hiyo; ntakhara nóleketcheya murima wi nókhalano yawupusherya‐ya‐murima yorera, n’nakhwelahu okhalano makhalelo aphama.</verse>
				<verse number="19">Nave kinnochenyeryani mopwaha wi mwerekeno yela, wi okókela waka wa nyuwo wakuvihiwe.</verse>
				<verse number="20">Nyenya Muluku a murechele yowo árúleno ókhuma mukhwani mukukhula mtokotoko a ipuchepuche n’nikhami na nlakano nohimala, ti Apwiyahu Yesu,</verse>
				<verse number="21">awereni nyuwo óhikhalano murala mu itchu sothe sene sorera, wi mwerekeno okhwela wawe; ni werano mwa hiyo yomuhakalaliha va mithoni vawe, mwa Yesu Kristu; wa Yowo okhale nchichimiho mahiku othene. Amen.</verse>
				<verse number="22">Nyenya kinnochenyeryani nyuwo, anna, mwémyáni masu óchenyerya; ntakhara kórepenlakani mokhuveiha.</verse>
				<verse number="23">Suwelashani wi munnihu Timoteo ótaphuliwa; vamoha ni yowo, ákuvaru orwa, kinarwa‐kiwonani nyuwo.</verse>
				<verse number="24">Lochelani ahóli anyu othene, ni awéla murima othene. A o Italiya ennolochelani.</verse>
				<verse number="25">Ikharari sikhale ni nyuwo othene. Amen.</verse>
			</chapter>
		</book>
		<book number="59">
			<chapter number="1">
				<verse number="1">Yakobo, kapuro a Muluku ni a Apwiya Yesu Kristu, wa maloko khumi na meli yawo yámwalamwanle: kinnolochelani.</verse>
				<verse number="2">Mwére wi ti otheya, annaka, munamorelanyu mu sawehiwa sa miloko miloko;</verse>
				<verse number="3">musuwelaka wi wehiwa wa nroromelo nanyu onarúha ovilela.</verse>
				<verse number="4">Nyenya ovilela okhaleno muteko aya wophameya, wi mukhale óphameya ni óhikhalano murala, óhithoiwaru etchu.</verse>
				<verse number="5">Nyenya mukina a nyuwo athoiwa miruku, aveke wa Muluku, yowo anavaha othene ni muriméne, ni óhókotchela; nave anarwa‐amvaha.</verse>
				<verse number="6">Nyenya aveke ni nroromelo, óhikhwaru minikwa; ntakhara yowo onakhwa minikwa onaphwanaphwana ni ntchumusha na mu’nia nenlo n’nakushiwa ni etcheku ni opirikishiwa.</verse>
				<verse number="7">Ntakhara ahányiherye mutchu yola wi anarwa‐akhela etchu wa Apwiya;</verse>
				<verse number="8">mutchu a mirima mili onakhala ókhwa minikwa va iphiro sawe sothe sene.</verse>
				<verse number="9">Nyenya munna óhasuwa íthamalele ni otokwene awe;</verse>
				<verse number="10">ni mulipa‐muhakhu va yeyo onahasuwiyeno; ntakhara onarwa‐avira ntoko ethutu ya nnashi.</verse>
				<verse number="11">Vawi nsuwa nókhuma ni oviha waya, nave nohumiha nnashi; nave ethutu aya ennashophowa, ni orera wa woneya waya onnapahuwa; mwawihihátho mulipa‐muhakhu onarwa‐anyála m’mechelo awe.</verse>
				<verse number="12">Óréla ti mutchu yowo onavilela vawehiwa; ntakhara éhiwe, onarwa‐akhela koroa ókumi, yowo Apwiya álakanenliye yawo enamusivela Yowo.</verse>
				<verse number="13">Mutchu onéhiwiye, ahiloche, Kinehiwa ti Muluku; ntakhara Muluku hanawerya wehiwa ni sonanara, nave Yowo mwanene hanamweha mutchu:</verse>
				<verse number="14">nyenya mutchu onéhiwa vava minkhela ya mwanene owo enamurérelaya, emuwoka.</verse>
				<verse number="15">Vavo minkhela eyo esaseiye, ennarúha sonanara; nave sotcheka, sinnuwale, sinnarúha okhwa.</verse>
				<verse number="16">Muhiwokiwe, annaka ósiveliwa.</verse>
				<verse number="17">Yamahala yaphama, ni phatamari óphameya sinarwela wirimu sinakhuruwa wa Atithi a omwalela, yowo ahinathatuwa, nari okhalano muruli wa marukunuwelo.</verse>
				<verse number="18">Ni okhwela wawe mwanene tániyanriye hiyo ni masu éparipari, wi hiyo nikhale ntoko sawima solipula sa sopachushiwa sawe.</verse>
				<verse number="19">Munnasuwela, annaka ósiveliwa. Nyenya mutchu akhaleke ówirianasha, awitchálela olocha, óhákuva onanariwa.</verse>
				<verse number="20">Ntakhara esara ya mutchu henerano ekhaikhai ya Muluku.</verse>
				<verse number="21">Mwa ela, murunle yotakhala yothene ni oyeheryeya wa sonanara, akhelani ni wítchachala masu yawo yáliwe mwa nyuwo, yawo enawerya ovulusha okumi anyu.</verse>
				<verse number="22">Khalani awerano masu, tahi awiwaru, ni wiwoka mekhinyu.</verse>
				<verse number="23">Ntakhara mutchu akhala awiwa masu, ahikhala awerano, yowo onaphwanaphwana ni mutchu awiweherya ethoi awe yoyariwano veweheryo;</verse>
				<verse number="24">ntakhara onniweherya mekhiye, avinya’vo, achiwala vavá wi ári awihai.</verse>
				<verse number="25">Nyenya yowo onaweha mu nlamulo nophameya nonéthi, ítchálasha mummo, yowo, ohikhanliye mulipa‐wiwa óchiwala, nyenya awerano muteko, onarwa‐akhala óréla mu werano wawe.</verse>
				<verse number="26">Mukina yowo oniséra wi tomulapa Muluku, ahinamaka nlumi nawe, nyenya oniwoka m’murimani mwawe, omulapa waya Muluku wa mutchu’la ti watherutheru.</verse>
				<verse number="27">Omulapa Muluku wawéla ni wohirípihiwa va mithoni va Muluku ni Atithi ti wu, warerya ni ikwásuni, ni anámukhwele muhawa waya, ni wikhapelela mwanene óhirwelihiwa mathepa ni elapo ya vathi.</verse>
			</chapter>
			<chapter number="2">
				<verse number="1">Annaka, muhikhaleno nroromelo na Apwiyahu Yesu Kristu, Apwiya a nchichimiho ni othokororya sothanyana.</verse>
				<verse number="2">Ntakhara avolowa mothukumanela mwanyu mutchu owarela munela wa mivira, ni yowara yorerasha, nave avolowatho mutchu óhawa ni yowara yotakhala;</verse>
				<verse number="3">nave munnamuthanla yowo owanre yowara yorerasha, mulochano, Nyuwo mukilathi vaphama va; nave munnalocha ni óhawa owo, Weyo, emela iwo, nari, kilathi vathi va munyukhu wa manani aka;</verse>
				<verse number="4">ham’mwalannye va mwa nyuwo mekhinyu, ni okhala alipa‐othoriha awupuwelela sonanara?</verse>
				<verse number="5">Nkiwani, annaka ósiveliwa; Muluku háthanlile óhawa a elapo ya vathi wi ekhale óréla ni nroromelo, ni mikelampa yomwene yowo álakanenliye yawo enamusivela Yowo?</verse>
				<verse number="6">Nyenya nyuwo munnamunyemula mutchu óhawa. Alipa‐muhakhu tahi yawo enohóshani, enopururyelani o makhuchani a milachu?</verse>
				<verse number="7">Tahi yawo enerela opwalu nsina norera nla munitchaniwanyuno?</verse>
				<verse number="8">Nyenya mwákhwányaka nlamulo nomwene nlo, ntoko mwa sorempwa, Omusiveleke mukhwá ntoko onisivelelá mekhá, munnerano phama:</verse>
				<verse number="9">nyenya mwárino nthalu, munnatcheka, nave munnaványiwa ni malamulo ntoko alipa‐otcheka.</verse>
				<verse number="10">Ntakhara yowo onakhapelela malamulo othene, nyenya akwachuliwa va nimoha, yowo tatchekenliye othene.</verse>
				<verse number="11">Ntakhara Yowo áriye, Ohinararuwa, táriyetho, Ohinipha. Nave wáhiraruwa, nyenya wipha, turiá ótchekela nlamulo.</verse>
				<verse number="12">Ulumakani mwawihihá, nave erakannoni mwawihihá, wi ntoko atchu yawo eni erwe‐ethorihiwe ni nlamulo nonéthi.</verse>
				<verse number="13">Ntakhara mathoriheryo hanamorela ikharari yowo ohinamorela ikharari; ikharari sinníthamala oványanano mathoriheryo.</verse>
				<verse number="14">Yophuchula aya ti sheni, annaka, mutchu alocha, Kókhalano nroromelo, nyenya ahikhalano miteko?</verse>
				<verse number="15">Mano nroromelo nlo ninnawerya omvulusha? Munna nari murokora atháleliwa, anathoiwa yólya ya va nihiku naya,</verse>
				<verse number="16">nave mukina a nyuwo alochano, Hawekeni ni murechele, mwikhunéle ni ovona; ahávahileru sa va mwílini hiho sináthowa; yophuchula aya ti sheni?</verse>
				<verse number="17">Mwawihihátho nroromelo, náhikha?-?lanoru miteko, n’nakhala nokhwa nene mpuwa mwaya’mmo.</verse>
				<verse number="18">Nyenya mukina alocha wi, Weyo wókhalano nroromelo, nave miyo kókhalano miteko; okónihe miyo nroromelo ná nóhikhalano mitekoá, nave miyo kinawoniha weyo nroromelo naka norwela m’mitekoni mwaka.</verse>
				<verse number="19">Weyo onnaroromela wi Muluku ti mmoha; onnerano phama; masololo ennaroromelatho, nave ennathukumela.</verse>
				<verse number="20">Nyenya onnakhwela osuwelasha, mutchu atherutheru we, wi nroromelo nóhikhalano miteko n’ri etheru ene?</verse>
				<verse number="21">Abrahamu nikholo nahu, vale hériwe ékhaikhai ni miteko, vavale ámvelénliye ephepa mwanawe Isake va’yuponi yephepa?</verse>
				<verse number="22">Onnonasha wi nroromelo náherano vamoha ni miteko awe, nave orwela mwa miteko nroromelo ti nériwaya nophameya;</verse>
				<verse number="23">nave sákhwannaya sorempwa sálochiwe iho, Nave Abrahamu ámuroromela Muluku, nave wáhalakhanyeryiwa wa yowo ekhaikhai; nave áheriwa nthamwene a Muluku.</verse>
				<verse number="24">Munnona wi mutchu oneriwa ékhaikhai ni miteko awe, tahi ni nroromeloru.</verse>
				<verse number="25">Nave mwawihihá tahi éreliwiye ékhaikhai Rahabi chapaheya ole ni miteko, ákhenliye mitchaka, akumiha wi evire mphiro mukina?</verse>
				<verse number="26">Vawi ntoko mwíli wóhikhalano munepa oriaya wokhwa, mwawihihátho nroromelo nóhikhalano miteko n’ri nokhwa nene.</verse>
			</chapter>
			<chapter number="3">
				<verse number="1">Annaka, othene nyu muhikhale ahusiha, n’suwelaka wi n’narwa‐nthorihiwa wopwaha.</verse>
				<verse number="2">Ntakhara tinnakwachuliwahu othene hi va itchu sinchipale. Mutchu áhikwachuliwa va masu, yowo tari mutchu óphameya, owerya otchukanya mwíli wothene.</verse>
				<verse number="3">Nyenya n’niyatheryahu akavaro sawaphara owanoni waya, wi eniweleleke, nave ninnarukunushatho mwíli aya wothene.</verse>
				<verse number="4">Nkonani, anaviotho, nari ariaya atokotoko, enakakhiwa ni etcheku etokotoko, enarukunushiwa ni yawokolela ekhanikhani, wothe wene wiwo mulipa‐wokolela anatchuniye’wo.</verse>
				<verse number="5">Nari nlumitho n’ri yam’mwílini ekhani, nave ninnírumiha ni itchu sitokotoko. Nkonani, mwamoro mukhani onneyela ikhuni sinchipale!</verse>
				<verse number="6">Nave nlumi ti moro; ntoko elapo yohikhalano ekhaikhai mwa sam’mwílini sahu ti okhala waya wa nlumi, tin’ri noripiha mwíli wothene, n’neyela makhalelo óphachuwano, nave tinneyeliwaya ti gehena.</verse>
				<verse number="7">Ntakhara miloko yothene ya’nama, ni ya’palametho, ya sawapasa, ni ya sa mu’nia, sinnakhovelelihiwa, nave sokhovelelihiwa tátchu;</verse>
				<verse number="8">nyenya nlumi havovo mutchu anawerya okhoveleliha; n’ri yonanara yohikhala epuro, nosareya mihokhoroko yawipha.</verse>
				<verse number="9">Ni nenlo ninnathamalano Apwiya ni Atithi; ni nenlotho ninnulumelano atchu, yawo apachushiwe ophwanaphwana ni Muluku;</verse>
				<verse number="10">orwela mwano mmohamoha mummo munnakhuma oréliha ni wulumela.</verse>
				<verse number="11">Annaka, iha hasinaphwanela wereya mwawihihá. Mano nápilupilu onnakhuma va mwithe mmohamoha yowo mahi ósiva ni ówáwa?</verse>
				<verse number="12">Mano mukúkhu onnawerya wima azitona, annaka, nari mpesa wima makúkhu? Mwawihihá mahi amwapa hewerya okumiha ósiva.</verse>
				<verse number="13">Taní ori miruku, ni airacha mwa nyuwo? Ónihe ni makhalelo awe aphama miteko awe m’miruku yawítchachala.</verse>
				<verse number="14">Nyenya mwakhalano nrima nowáwa, ni wakhulana m’murima mwanyu, muhíthamaleke, nave muhotheke munaványihananyuno eparipari.</verse>
				<verse number="15">Miruku ela, heri yokhuruwa wirimu, nyenya eri ya velaponi, ya otchuna wophachuwano, ya masololo.</verse>
				<verse number="16">Ntakhara vavo nrima ni wakhulana siriaya’vo, vavotho ti vari wakanyeryeya ni werano sonanara sothe sene.</verse>
				<verse number="17">Nyenya miruku yorwela wirimu enapacherya okhala yawéla, enakhalatho ya murechele, yamahala, yawiwelela phama, yosareya ikharari ni sawima saphama, yohikhalano nthalu, yohiwoka.</verse>
				<verse number="18">Nave yawima yekhaikhai enamisiwa m’murecheleni wa yawo enera murechele.</verse>
			</chapter>
			<chapter number="4">
				<verse number="1">Ikhocho sinarwela wowi? wakhulana onarwela wowi mwa nyuwo? Hasinarwela m’minkhela anyu yeyo enawana mu sam’mwílini sanyu?</verse>
				<verse number="2">Munnakhalela minkhela, nave sinnothowani; munnipha, munakakamela, nave hamunawerya ophwanya; munnákhulana, munawana; himwanono etchu, ntakhara hamunaveka.</verse>
				<verse number="3">Munnaveka, nave hamunákhela, ntakhara munnaveka monanara, ntakhara munnakuphya muneranyu sawotheihani.</verse>
				<verse number="4">Athiana amararuwo nyuwo, nna hamunasuwela wi onthamwene welapo ya vathi ori wawichiwa ti Muluku? Hihá, yowo onakhwela okhala nthamwene élapo ya vathi onnisera wi ichiweke ti Muluku.</verse>
				<verse number="5">Akhweya munera wi sorempwa sinalocha etherutheru? Mano Munepa owo wátikitheryiwe mwa hiyo onnakhalela minkhela sa’hache?</verse>
				<verse number="6">Nyenya onnavaha ikharari sopwaha. Hihá sorempwa tinalochaya, Muluku annahíha awoséla, nyenya annavaha ikharari wa awihasula.</verse>
				<verse number="7">Mwawihihá mwiweleleni Muluku; nyenya muhíheni musaserya, nave anarwa‐otchawani nyuwo.</verse>
				<verse number="8">Mwachameleni Muluku, nave anarwa‐awachamelani nyuwo. Nyawani, ótcheka nyuwo; clihani mirima, a mirima mili nyuwo.</verse>
				<verse number="9">Khalani óhóshiwa, mwanláni, mwanláni mithori; otheya wanyu othatuwe wunla, ni otchapela wanyu othatuwe othanana.</verse>
				<verse number="10">Mwihasuléni va mithoni va Apwiya, nave anarwa‐owelihani.</verse>
				<verse number="11">Muhihelelaneke, anna, Yowo onamuhelela munna, nari yowo onamuthoriha munneni, onahelela nlamulo, athoriha nlamulo, nyenya wathoriha nlamulo, hori awera nlamulo, nyenya óthoriha.</verse>
				<verse number="12">Mulipa‐ovaha nlamulo ni óthoriha ti mmoha, ti yowo anawerya ovulusha ni opahula; nyenya weyo onamuthoriha munná wáni?</verse>
				<verse number="13">Vava nto, nyenyu munalocha, Olelo akhweya omelo n’narowa navolowe m’muchetche waneshe, nave n’narupasa’wo ni wesiha marocha, ni ophwanyeryano;</verse>
				<verse number="14">nyenyu muhinasuwela yeyo eni ephachuwe omelo. Okumi anyu ori wawihai? Ntakhara mwa mwishi, wawoneya velukuluku ekhani, nave vavo onnúkuluwa.</verse>
				<verse number="15">Mano mwálonche, Muluku émyeryerya, nave nakhala akumi, n’nera yaneshe yaneshe.</verse>
				<verse number="16">Nyenya vano munnithamala ni wirumiha wanyu; withamalela wothene wawihihá ti wonanara.</verse>
				<verse number="17">Va nthowa nenla yowo onasuwela werano phama, ahinerano, wa yowo ti otcheka.</verse>
			</chapter>
			<chapter number="5">
				<verse number="1">Vava nto, alipa‐muhakhu nyuwo, mwanláni ni wéwula ntakhara sohósha sanyu sinorwelani.</verse>
				<verse number="2">Muhakhu anyu wohúcha nave sowara sanyu solyiwa asocholo.</verse>
				<verse number="3">Mivira anyu ni prata anyu sónya murawa, nave murawáya tunerelaya namona awohelelani nyuwo, nave sinarwa‐sikhúra ethai anyu si moro. Mohithukumanyerya muhakhu mahiku ókutchula.</verse>
				<verse number="4">Nkonani, phatamari a alipa‐muteko awo yawo yáhama imacha sanyu, ókhapeleliwa ti nyuwo mwáwokanyu, annakhuwela; nave okhuwela wa alipa‐ohamáwo wáya o’waruni wa Apwiya a maloko.</verse>
				<verse number="5">Mohítchála velaponi, nave mohera sawotheihani; movakulela mirimányu ntoko nihiku nawipha.</verse>
				<verse number="6">Mwámványa, m’mwipha ékhaikhai owo; nave hanóhíhani.</verse>
				<verse number="7">Mwawihihá, vilelani, anna, ophiyerya orwa wawe wa Apwiya. Nkonani, mulipa‐olima emacha onnaweherya yawima yophwanelela yelapo, ni ovilelano ophiyerya yakhenle muluku‐mutchulo ni mahiku óhacha.</verse>
				<verse number="8">Vilelani nyuwotho, umihani mirimányu; ntakhara orwa wawe wa Apwiya onnáchamela.</verse>
				<verse number="9">Muhinanariweke, mukina ni mukhwawe, anna, wi muni muthorihiwe. Nkonani, mulipa‐othoriha onémela va milakoni.</verse>
				<verse number="10">Kushani anna, yotakiherya yawona masóso ni ovilela, ya alipa‐miririmo yawo yúlumme mu nsina na Apwiya.</verse>
				<verse number="11">Nkonani, n’nawéra wi tóréla alipa‐ovileláwo; mwáhiwa sa evilelelo ya Yobu, nave mohona makutchuwelo a Apwiya, wi Apwiya tosareya osivela, ni aikharari.</verse>
				<verse number="12">Nyenya tchiriene, annaka, muhilipeleke, nari oromola wirimu nari elapo, nari olipela okina waya; nyenya ahe anyu akhale ahe, ni hoe anyu akhale hoe; wi munimmorele muthorihiwani.</verse>
				<verse number="13">Mukina a nyuwo onnóna masóso? Tavekele.</verse>
				<verse number="14">Mukina onnatheya, Típe. Ókhala mukina yowo onicheliwa mwa nyuwo? Títchane atokwene a muloko, nave emvekelele, emóchihale makhurwa mu nsina na Apwiya;</verse>
				<verse number="15">nave nivekelo na nroromelo n’narwa‐nimvulusha awicheliwa owo, nave Apwiya anarwa‐amvíha; nave khwino orimtcheka onarwa‐akhurumuweliwa.</verse>
				<verse number="16">Vavá mwemyeryeryaneke wa mukina ni mukhwawe sotcheka sanyu, nave mvekele?-?laneke mukina ni mukhwawe wi mpenushiwe. Nivekelo na mutchu ékhaikhai ninnawerya vatokotoko werano waya.</verse>
				<verse number="17">Eliya ári awóna ntoko hiha n’nonahu iha, nave ávekela motitelela wi epula ehirupe; nave epula heyárumperu velaponi miyakha miraru ni mieri mithanu na mmoha.</verse>
				<verse number="18">Nave ávekelatho; nave wirimu wárwa’wo epula, nave elapo yáhima sawima saya.</verse>
				<verse number="19">Annaka, mukina a nyuwo ahuwela omwalanano eparipari, nave mukhwawe onnamutcharusha;</verse>
				<verse number="20">asuwelashe, wi yowo onamutcharusha mulipa‐otcheka m’phironi mwawe mohuwela’mmo onarwa‐amvulusha mutchu wukhwani, nave onarwa‐akhunéla sotcheka sinchi sene.</verse>
			</chapter>
		</book>
		<book number="60">
			<chapter number="1">
				<verse number="1">Petro, murummwa a Yesu Kristu, wa óthanliwa yawo ari alecho ómwalamwala ó Ponto, Galatiya, Kapadokiya, Asiya, ni Bituniya,</verse>
				<verse number="2">ntoko ni osuwelela khuluwi wa Muluku Atithi, ni wéliha wa Munepa, waweriha wiwelela, ni omisa wa nikhami na Yesu Kristu: Ikharari, ni murechele siwacheleni nyuwo.</verse>
				<verse number="3">Órélihiwa ti Muluku ti Atithi a Apwiyahu Yesu Kristu, Yowo, ntoko mwa ikharari sawe sitokotoko, tániyanriyetho muweheryerya wokumi, mwa ovinya wukhwani wa Yesu Kristu;</verse>
				<verse number="4">wi nákhele mikelampa yohúcha ni yohirípiha ni yohinyála, yeyo mukhapelele?-?liwanyu wirimu,</verse>
				<verse number="5">nyenyu munakhapeleliwa ni ikuru sa Muluku mwa nroromelo, ophiyerya ovulushiwa woryeheryiwa wi wupululiwe mahiku ókutchula.</verse>
				<verse number="6">Mummo timunahakalalanyu’mo, nari hihano velukuluku tonto, wári wophwanela, muthananihiwe ni saweha samiloko miloko,</verse>
				<verse number="7">wi saweha sa nroromelo nanyu, sa esisapo aya yopwaha ya mivira yeyo enamuyeheya, nari sereryiwe ni moro, sinaphwanyiwa sokhalano mathamalelo, ni nchichimiho ni mahala va wupululuwa wa Yesu Kristu;</verse>
				<verse number="8">yowo nari muhimonne munnamusivela; yowo nari muhimvaryaka hihano, munaroromelanyu, munnahakalalano ni otheya wohoneya ni wa nchichimiho:</verse>
				<verse number="9">ni wakhela makutchuwelo a nroromelo nanyu, ti ovulushiwa wa okumi anyu.</verse>
				<verse number="10">Volocha sa ovulusha wu alipa‐miririmo yáhávyavya yalikhela, yálochaya sa ikharari hiho sinorwelani;</verse>
				<verse number="11">ni walikhela elukuluku evi, nari elukuluku tani Munepa wa Kristu yowo onakhala mwa yawo wálénlaya, werenlaya namona a sohósha sa Kristu, ni nchichimiho nenlo nátchánanano.</verse>
				<verse number="12">Wa yawo wáhupululeliwa, wi hayíruménle mkhataya, nyenya nyuwo, ni itchu iha, hiho muléliwanyu hihano, mwa yawo tiyálaleliwaya Mitchaka Yaphama mwa Munepa Wawéla, worummwa orwela wirimu; itchu iha angelo yátchunasha ovaryerya.</verse>
				<verse number="13">Mwa ela, mwímanke mu’yununi mwa murimányu, mukhale awíhíha, nave muweheryeryeke wothe wene ikharari hiho munirianyu mukusheryiwe va wupululuwa wa Yesu Kristu;</verse>
				<verse number="14">ntoko anamwane awiwelela muhíphwaniheryetho ni minkhela yakhalai, mwéranyu muhisuwelelaka;</verse>
				<verse number="15">nyenya ntoko Yowo anawitchanani nyuwo oríye awéla murima nyuwotho khalani awéla murima m’makhalelo anyu othene;</verse>
				<verse number="16">ntakhara turempwaya, Khalani awéla murima, ntakhara Miyo ka awéla murima.</verse>
				<verse number="17">Nave mwítchana Atithi, Yawo anathoriha ntoko mwa miteko ya mutchu, óhikhalano nthalu, móváni va mahiku anyu ókhala alecho;</verse>
				<verse number="18">musuwelaka wi hamópoliwe ni itchu sawúcha, si mivira ni prata, omwalanano makhalelo anyu atherutheru órwela wa makholo anyu;</verse>
				<verse number="19">nyenya n’nikhami na esisapo aya yowalamela ntoko ya mwana épuchepuche óhikhalano murala, ni óhikhalano nthepa, ti nikhami nto na Kristu;</verse>
				<verse number="20">yowo áthanleliwe khluwi elapo ya vathi ehákuvale okhala, nyenya áhonihiwa va makutchuwelo a elukuluku,</verse>
				<verse number="21">ntakhara a nyuwo nyenyu mwa Yowo munamuroromela Muluku yowo ámvíhale wukhwani, ni omvaha Yowo nchichimiho, mwawihihá wi nroromelo nanyu ni oweheryerya wanyu okhale va Muluku.</verse>
				<verse number="22">Ntakhara mohéliha okumi anyu muniwelelanyu eparipari wi mwásiveleke anna ni osivela wohiwoka, musivelaneke tchiri ni muriméne:</verse>
				<verse number="23">nyenyu mwáyariwetho, tahi ni mmiso wawúchéne, nyenya wohúcha, mwa masu makumi ni awikhalelaru a Muluku.</verse>
				<verse number="24">Ntakhara, Atchu othene antoko manashi, Ni nchichimiho naya nothene ntoko ethutu ya nnashi. Manashi awo annanyála, nave ethutu ennamora;</verse>
				<verse number="25">Nyenya masu a Muluku ennikhalelaru okhala wokhala. Nave masu yawo enalaleyiwa wa nyuwo pi yawo.</verse>
			</chapter>
			<chapter number="2">
				<verse number="1">Hihá murihale sonanara sothe sene, ni owoka wothene ni mukhalo wowoka, ni nrima, ni ohelelana wothene,</verse>
				<verse number="2">mwanlelani ntoko makwiya ahihano, mapele óphwanela, óhikhalano owoka, wi munnuweno ophiyerya ovulushiwa;</verse>
				<verse number="3">khwino mwálawihale wi Apwiya tépewe;</verse>
				<verse number="4">wa Yowo mwaya’wo, nluku nokumi, nenlo nákhochiwe tátchu, nyenya ni Muluku nothanliwa,</verse>
				<verse number="5">nochichimihiwa, nyuwotho wi maluku ókumi munnamakiwa empa yamunepa, wi mukhale alipa‐ephepa awéla murima, óveléla iphepa samunepa, sawakheliwa ti Muluku mwa Yesu Kristu.</verse>
				<verse number="6">Ntakhara turempwaya mu yorempwa, Nkona, kinniyathi m’Ziyoni nluku nokutchula na va muthokoni, nothanliwa, nesisapo aya; Nave yowo ani anamuroromela Yowo harwa‐alamwa.</verse>
				<verse number="7">Wa nyuwo nto alipa‐ororomela, taríye ésisapo aya; nyenya wa yawo ehinaroromela, Nluku nenlo óteka empa yákhochilaya, Nenlo náheriwa muru wa va muthokoni;</verse>
				<verse number="8">nave, Nluku nokwachuliwano, ni mwala wokhumula; wa yawo enakwachuliwa ni masu, ariaya óhiwelela, yáthanleliwa wiwotho.</verse>
				<verse number="9">Nyenya nyuwo mwá nloko nothanliwa, alipa‐ephepa omwene, nihimo nawéla murima, anakinnya, mwawihihá wi mwahilaleye sopwaha iho sa Yowo áwítchanneni wi mukhume mwipiphini, mvolowe omwalela wawe wotikiniha;</verse>
				<verse number="10">nyenyu khalai mwahári atchu, nyenya vano mwa atchu a Muluku; nyenyu khalai mwahákhenle ikharari, nyenya vano mohakhela ikharari.</verse>
				<verse number="11">Ósiveliwa, kinnochenyeryani si alecho ni awecha mwíhíherye minkhela ya mwíli yeyo enawana ekhocho ni okumi;</verse>
				<verse number="12">nave mukhalo anyu mwa amalapo okhale worera, wi, enopelelihaya mwaha sa nyuwo si awera sonanara, emuchichimiheke Muluku eniriaya yoneke miteko anyu yaphama, mu nihiku nolipelela.</verse>
				<verse number="13">Mwalapani solamuleliwa sothe sene sa atchu, ntakhara a Apwiya; nari wa mwene, si muru wa othene;</verse>
				<verse number="14">nari wa achamasowa, si órummwa ti yowo wálaka yawo enera sonanara, nyenya wathamala yawo enera saphama.</verse>
				<verse number="15">Ntakhara okhwela wa Muluku onihiha, wi ni wera saphama m’málihe ohísuwela wa atúte;</verse>
				<verse number="16">ntoko anethi, nyenya óhikhalano onethi ntoko wokhuwano sonanara, nyenya si akapuro a Muluku.</verse>
				<verse number="17">Mwáchichimihani atchu othene. Mwásivelani anna, mwamóvani Muluku, Mwamuchichimihani mwene.</verse>
				<verse number="18">Anamiravo nyuwo, mwálapani asipwiyanyu ni wova wothene, tahi wa aphama ni amahalaru pothe, nyenyatho wa ówali.</verse>
				<verse number="19">Ntakhara iha ti ikharari khwino mutchu, ntakhara a yawupusherya‐ya‐murima ya wa Muluku onemyiye sothanana, anona masóso óhimphwanelela.</verse>
				<verse number="20">Ntakhara ovuwa waphama wawihai, mwavilelano owotopoliwa munatchekanyu? Nyenya nto, muneranyu saphama, m’vilela munonanyu’vo masóso, vavá ti ikharari ni Muluku.</verse>
				<verse number="21">Ntakhara mwitchaneliwe werano ela; ntakhara nari Kristu áhóna masóso mu nipuroni mwa nyuwo, óhiyeryani yotakiherya wi mutcharetchare manani awe;</verse>
				<verse number="22">yowo ahátchenkeru, nave mwano mwaháphwanyiweru owoka;</verse>
				<verse number="23">yowo ányemuliwiye hákókihenryeru munyemu; áhóshiwiye, háchechemunryeru, nyenya áveléla mulachu wa Yowo anathoriha mwekhaikhai;</verse>
				<verse number="24">yowo íreiye sotcheka sahu mkhatiye m’mwílini mwawe va mwikimanyo, wi hiyo, nikhwile mu sotcheka, nikhaletho akumi votchara ekhaikhai; yowo mititiri awe ti mwápenushiwanyuno.</verse>
				<verse number="25">Ntakhara mwámuhuwela si ipuchepuche; nyenya vano mokókela wa Mukukhula ni Mulipa‐oweherya okumi anyu.</verse>
			</chapter>
			<chapter number="3">
				<verse number="1">Hihátho athiana nyu, mwawiwelelani asíyanyu a nyuwo mkhatinyu; wi, akinatho yáhiwelelaka masu, yahileketchiwe ehikhanleno masu ni mukhalo wa athiana;</verse>
				<verse number="2">eniriaya yoneke mukhalo anyu wawéla ni wova wanyu.</verse>
				<verse number="3">Nyenyu wírériha wanyu oniriaya ohikhale wa vateru, ovathanya mihi ni owara sa mivira, nari owarela yowara;</verse>
				<verse number="4">nyenya vakhale mutchu ókhuweya a murima, mu yowara yohúcha ya munepa wawitchachala ni womála, turi wesisapo aya yowalamela va mithoni va Muluku.</verse>
				<verse number="5">Ntakhara mwawihihátho khalai athiana awéla murima, ómuweheryerya Muluku, tiyírerihaya mekhaya, enawiwelela asíyaya a yawo mkhataya;</verse>
				<verse number="6">ntoko Sara ámwiweleliye Abrahamu, anamwera apwiya; muni mukhale anamwane a yowo munirianyu mwerekeno phama, óhóvaru yawopiha ekina.</verse>
				<verse number="7">Hihátho alopwana nyu, mukhalekeno ntoko mwawisuwelela, ni omuchichimiha muthiana, ntoko yokusherya yoyeléla ikuru, wi ntoko mukelampa vamoha ni nyuwo aikharari sokumi; wi mavekelo anyu eníhíhiwe.</verse>
				<verse number="8">Vokutchula vaya, khalani othene a murima mmoha, ómorelana ikharari, ósivelana ni anna, óthanana, awíhasula;</verse>
				<verse number="9">óhinla ekuhu va yonanara, nari elomwe velomwe, nyenya vakinatho oréliha; ntakhara mwítchaniwele otchara ela, wi mwakhele oréla. Ntakhara,</verse>
				<verse number="10">Yowo onakhwela osivela okumi, Ni wona mahiku manchipale, Ahíhe nlumi nawe nihiloche yonanara, Ni minuphi awe ehulume yowoka;</verse>
				<verse number="11">Nave ahapuwele yonanara, anera saphama; Avye murechele ni otchararu.</verse>
				<verse number="12">Ntakhara mitho a Apwiya ari valipa‐ekhaikhai, Nave maru awe enniwa mavekelo aya; Nyenya ethoi ya Apwiya eri va awera sonanara.</verse>
				<verse number="13">Nave tani yowo ani awereleni yonanara, munakhalelanyu mvai etchu yaphama?</verse>
				<verse number="14">Nyenya nto móna masóso ntakhara ekhaikhai, nyuwo mwa óréla; nave muhóveke wopiha waya, nari muhipeke murima;</verse>
				<verse number="15">nyenya m’mwélihe Apwiya Kristu m’mirima mwanyu; awiryeheryela khuluwi mahiku othene wírúha wa mutchu yowo onokohani nyuwo nthowa na oweheryerya wiwo ori mwa nyuwo, nyenya nto ni witchachala ni wova;</verse>
				<verse number="16">ni okhalano yawupusherya‐yaphama‐ya‐murima, wi yeyo enohelelayani, yawo enahelela mwawotha mukhalo anyu waphama mwa Kristu, muru owúleke.</verse>
				<verse number="17">Ntakhara, wona masóso onerá saphama, ni wona masóso onerá sonanara, ti waphama wona masóso onerá saphama, okhwela wa Muluku onípakelaya hiha.</verse>
				<verse number="18">Vawi Kristutho áhóna masóso omoha, ntakhara sotcheka, ékhaikhai mu nipuroni mwa óhikhala ékhaikhai, wi anipishe wa Muluku; awiphiwa m’mwílini, nyenya óvahiwa okumi mwa munepa;</verse>
				<verse number="19">mummotho távinriye’mo, alaleyerya minepa yeyo yári mu kariposo,</verse>
				<verse number="20">yeyo yári yohiléleya khalai, vava Muluku oleva wawe wáwehaya, m’mahiku a Nowa, mwacheya arikimryeheryiwa, mummo awalakhanyeya, tákumi athanu nararu, yávulushiwe wa mahi;</verse>
				<verse number="21">yophwaniherya yawihihátho tinovulushani hihano, ti obatiso, tahi oriha wa nikhurumela naya na mwíli, nyenya wakhula waya wa yawupusherya‐yaphama‐ya‐murima ya wa Muluku, muvinya wa Yesu Kristu;</verse>
				<verse number="22">yowo anakhala va ntatani nolopwana na Muluku, avoloiye wirimu; wiwo angelo ni olamulelo, ni ikuru sinamulapaya.</verse>
			</chapter>
			<chapter number="4">
				<verse number="1">Hihá Kristu ónniye masóso m’mwílini, mwiryeheryele murima yowo; ntakhara yowo ónne masóso m’mwílini ómwalanano otcheka;</verse>
				<verse number="2">wi elukuluku ehanléyo muhikhaletho akumi m’mwílini otchara minkhela ya atchu, nyenya okhwela wa Muluku.</verse>
				<verse number="3">Ntakhara mahiku evinre ale yánikhwanela wera okhwela wa amalapo, néchechahu nikhwelaka sotakhala, minkhela, owuryasha, olyólya, owuryawurya, ni othamalela sophwaniherya mohemyiwaru;</verse>
				<verse number="4">mummo taneraya yotikiniha wi hamunatchimakano ophiyerya oyeheryeya wiwo wa marimélelo, enawerelani opwalu;</verse>
				<verse number="5">yawo eni erwe‐emuthoriherye yowo ori awiryeheryela khuluwi wathoriha akumi ni alipa‐okhwa.</verse>
				<verse number="6">Ntakhara va nthowa nenla Mitchaka Yaphama tilokoheryiwaya wa yawotho yákhwile, wi yahithorihiwe ntoko mwa atchu m’mwílini, nyenya yahikhale akumi ntoko mwa Muluku m’munepani.</verse>
				<verse number="7">Nyenya makutchuwelo a itchu sothe sene ari vakhiviru; va nthowa nenla khalani amiruku, nave mwaweheryani m’mavekelo;</verse>
				<verse number="8">opwaha sothe sene mukhaleno osivela weparipari mwa nyuwo mkhatinyu; ntakhara osivela onuhéla wachasha wa sonanara;</verse>
				<verse number="9">muhayihaneke mukina ni mukhwawe, óhichenyaru:</verse>
				<verse number="10">ntoko mutchu ákhelenliye yamahala, murumélanekeno, ntoko anahota órera a ikharari sa miloko miloko sa Muluku;</verse>
				<verse number="11">mukina árumélaka ereno ntoko mwa ikuru hiho Muluku anamvahiye, wi mu sothe sene Muluku achichimihiwe mwa Yesu Kristu, yowo orinono nchichimiho ni ikuru mahiku othene. Amen.</verse>
				<verse number="12">Ósiveliwa, muhitikhine ni wehiwa wa moro wóphachuwenleni nyuwo wi okhale wowereryani, ntoko etchu yotikiniha erimweriwa ti nyuwo:</verse>
				<verse number="13">nyenya ntakhara munnalawihano Kristu masóso awe, theyani; wi vawupululuwa wa nchichimiho nawe mwahihakalale otokotoko.</verse>
				<verse number="14">Mwarohiwa va nsina na Kristu, mwa óréla; ntakhara Munepa wa nchichimiho, ni Munepa wa Muluku onitchúwa va nyuwo.</verse>
				<verse number="15">Ntakhara ahone masóso mukina a nyuwo ntoko mulipa‐wipha, nari mulipa‐wiya, nari awera sonanara, nari ntoko awúra;</verse>
				<verse number="16">nyenya óna masóso ntoko mKristu muru ohimúleru; nyenya amuchichimihe Muluku mu nsina nla.</verse>
				<verse number="17">Ntakhara elukuluku yophiya wi mathoriheryo epacherye va’mpa ya Muluku; nyenya yapacherya ni hiyo, makutchuwelo a yawo ehiniwelela Mitchaka Yaphama ya Muluku eníkhale yawihai?</verse>
				<verse number="18">Nave mutchu ékhaikhai avuluwa ni weryeryaru, mutchu óhithamala ni ótcheka ani oneye wowi?</verse>
				<verse number="19">Hihátho yawo enona masóso ntoko ni okhwela wa Muluku yinnyererye okumi aya ni wera saphama, m’matani mwa Mulipa‐opachusha óroromeleya.</verse>
			</chapter>
			<chapter number="5">
				<verse number="1">Atokwene nto mwa nyuwo kinnachenyerya, miyo mutokwene mukhwinyu n’namona a masóso a Kristu, ni yomitho ólawihano nchichimiho nenlo nni nupululuwe nlo;</verse>
				<verse number="2">Lyihani muloko wa Muluku yowo ori mwa nyuwo, ni oweherya, tahi mwawakuviha, nyenya ni onethi, wa Muluku; óhitchara yawiphwanyerya yotakhala, nyenya mwa mvai;</verse>
				<verse number="3">tahi ntoko awalamulela yawo ari a otokwene anyu, nyenya okhala yotakiherya ya mulokówo.</verse>
				<verse number="4">Nave aniriye oneye Mukukhula mtokotoko, munarwa‐mwakhela koroa a nchichimiho, óhinyála. Hihátho, anamiravo nyuwo, mwawiwelelani atokwene.</verse>
				<verse number="5">Nyenya othene nyu muware wiyeviha wi murumélane; ntakhara Muluku annahíha awírumiha, nyenya annavaha ikharari wa awiyeviha.</verse>
				<verse number="6">Hihá mwiyeviheni vathi va ntata na’kuru na Muluku, wi velukuluku aya órumiheni;</verse>
				<verse number="7">ni oriha wa yowo wipa murima wanyu wothene, ntakhara Yowo tano?-?thokororyiyeni nyuwo.</verse>
				<verse number="8">Khalani awikhapelela, weheryani; mwichani anyu musaserya, ntoko mwacho awunla, annechécha ni omwavyavya mukina wi ammirye:</verse>
				<verse number="9">yowo m’mukhoche ókilatheya mu nroromelo, musuwelaka wi masóso yawo ahulána mwa anninyu yawo ari velaponi.</verse>
				<verse number="10">Nave Muluku mwa ikharari sothe sene, yowo áwitchanneni wi m’volowe nchichimiho nawe nohimala mwa Kristu, mónne masóso elukuluku tonto, anopishani nyuwo óhikhalano murala, mwanenáwe, anotikitharyani, anokhomálihani.</verse>
				<verse number="11">Wa Yowo okhale ikuru mahiku othene. Amen.</verse>
				<verse number="12">Mwa Silvano, munnihu óroromeleya ntoko kinamweraka, kihorepelani nyuwo mokhuveiha, ni ochenyerya, ni werela namona, ni ikharari separipari sa Muluku ti hiha; mu iha mwemele’mo.</verse>
				<verse number="13">Ó Babulo owo óthanliwa vamoha ni nyuwo annolochelani; anihonotho Marko mwanaka.</verse>
				<verse number="14">Lochelanani ni onula wa osivela. Murechele okhale ni nyenyu othene muri mwa Kristu. Amen.</verse>
			</chapter>
		</book>
		<book number="61">
			<chapter number="1">
				<verse number="1">Simoni Petro, kapuro ni murummwa a Yesu Kristu, wa yawo yákhenle nroromelo na esisapo aya emohamoha yeyo ni hiyo, mwikhaikhai ya Muluku ahu ni Mvulusha Yesu Kristu:</verse>
				<verse number="2">Ikharari wa nyuwo ni murechele sacheryeryiwe musuwelasha wa Muluku ni Yesu Apwiyahu.</verse>
				<verse number="3">Ntoko ikuru sa omuluku awe sánivahilaya hiyo sothe sene sa vokumini ni othamalela, músuwelasha wa Yowo ánitchanne hiyo ni nchichimiho ni epewe awe ya Yowo mkhatiye;</verse>
				<verse number="4">mwa iha tánivahiliye malakano aesisapo aya ni matokotokosha; wi mwa iha mukhale awátánano omuluku awe, m’vuluwale o’yucheni yeyo eri velaponi ya vathi m’minkhela.</verse>
				<verse number="5">Nave nílatho, munakhalanyunotho mvai wothene, munnacheryerya epewe va nroromelo nanyu, nave vepewe osuwelasha;</verse>
				<verse number="6">nave vosuwelasha wíhíha, nave vawíhíha evilelelo; nave vevilelelo mathamalelo;</verse>
				<verse number="7">nave va mathamalelo okhovelelana womunna, nave vokhovelelana womunna osivela.</verse>
				<verse number="8">Ntakhara iha sakhala ni nyuwo, nave sácha, sinarwa‐serano wi muhikhala óyere nari óhikhalano sawima vosuwelasha wa Apwiyahu Yesu Kristu.</verse>
				<verse number="9">Ntakhara yowo ohinono iha ori évasi, ni óhísuwela, óchiwala ovasiwa wawe woriha sonanara sawe sakhalai.</verse>
				<verse number="10">Hihá anna, acheryeryani mvai otikitherya witchaniwa ni othanliwa wanyu; ntakhara mwerano iha, hamurwa‐mukwachuliwaru okhala wokhala;</verse>
				<verse number="11">ntakhara vawihihá onarwa‐wacheryeryiwa wa nyuwo móréla mulako wovolowano omwene wohimala wa Apwiyahu ni Mvulusha Yesu Kristu.</verse>
				<verse number="12">Mwa ela nkihiya owupusheryani nyuwo mahiku othene sa iha, nari musuwelakano nave mwitikither?-?yaka mwiparipari yeyo eri mwa nyuwo.</verse>
				<verse number="13">Nave kinnera ti yorera, kiriaka miyo m’mukotcha yola, wovíhani ni owupusheryani;</verse>
				<verse number="14">kisuwelaka wi ovinya’mo wa m’mukotchani mwaka onnáchamela, ntoko ákiléleliye Apwiyahu Yesu Kristu.</verse>
				<verse number="15">Nyenya kinarwa‐kikhalatho ni mvai mohihiya wi kivinnye’vo miyo, munaweryaka wupuwelela iha.</verse>
				<verse number="16">Ntakhara han’tchanre ikano satherutheru, nólénlahuni ikuru ni woneya wa Apwiyahu Yesu Kristu, nyenya nárimona mitho ni mitho otokwene awe.</verse>
				<verse number="17">Vawi áhákhela wa Muluku Atithi mahala ni nchichimiho, yámurwenlaya masu awihiha órwela o nchichimiho ntokotoko, Ola ti Mwanaka ósiveliwa, yowo Miyo kinahakalalakano;</verse>
				<verse number="18">nave masu yala yárwele wirimu hiyo náhiwa, náriahu vamoha ni Yowo va mwakoni wawéla yowo.</verse>
				<verse number="19">Nave nókhalano masu awulummwa ótikitheryeya wopwaha; yawo mwáthokororyaka munnerano phama, ntoko onyari womwaleya mu nipuroni mwepiphi, ophiyerya vashile’vo, nave nivorosha atchówa va mirimányu;</verse>
				<verse number="20">Musuwelaka ela vopacherya, wi hiyavovo yolochiwa ya yorempwa yeyo enataphuleliwa va mekhaya,</verse>
				<verse number="21">ntakhara nari khalai olocha hewárúle ni okhwela wa mutchu; nyenya atchu a Muluku, yawo yáphariwe ti Munepa Wawéla, ti yálocha.</verse>
			</chapter>
			<chapter number="2">
				<verse number="1">Nyenya véri va atchu awo vákhalatho alipa‐miririmo awotha, ntoko vaniriaya varwe‐vakhaletho ahusiha awotha, véri va nyuwo, yawo eni erwe‐evoloweno wiphini omwaryeya woriméliha, emukhocha Apwiya yowo áthumme, yikusherya mekhaya oriméla wawakuva orwa.</verse>
				<verse number="2">Nave anchipale enarwa‐etchara sotakhala saya; ntakhara yawo ephiro yeparipari enarwa‐elocheliwa sopwalu.</verse>
				<verse number="3">Nave ni okhalela nrima enarwa‐ewesihani marocha ni masu awotha; yawo mathoriheryo aya ehinasheleliwaru okhala wokhala, nave oriméla waya honoséla ikhove.</verse>
				<verse number="4">Ntakhara Muluku ahálemviye angelo yátchenke awo, nyenya áhávonya mu kariposo awiyathi m’malichini epiphi vawi ekhapeleliwe ni orwa‐othorihiwa;</verse>
				<verse number="5">nave hálemve elapo ya vathi yakhalai, nyenya ámukhapelenle Nowa mulipa‐olaleya ékhaikhai ni akhwawe athanu neli, áruhenryiye elapo ya alipa‐ohithamalela mahi;</verse>
				<verse number="6">nave átatunshiye makhala michetche ya Sodoma ni Gomora áványa yeyo ápahunliye, énre yeyo yotakiherya ya wa yawo yákhala óhithamalela;</verse>
				<verse number="7">nave ámvulunshe Loti ékhaikhai owo, awukhuwa m’murima ni mukhalo wotakhala wa alipa‐onanara ale;</verse>
				<verse number="8">(ntakhara ékhaikhai owo ákhanliye véri vaya, ni wona ni wiwa sawaya sahósha okumi wekhaikhai nihiku n’nihiku ni miteko aya yohithoriheya).</verse>
				<verse number="9">Apwiya annasuwela wavulusha alipa‐othamalela enehiwaya, ni wakhapelela óhikhalano ekhaikhai ophiyerya nihiku nothoriha wi yahilakiwe;</verse>
				<verse number="10">nyenya tchiriene yawo enatchara sa mwíli, m’minkhela ya sorípiha, enaroha olamulelo; óhóvaru etchu, ótchara okhwela wa yawo anene, henathukumelaru owerela atokwene opwalu;</verse>
				<verse number="11">ntakhara angelo, nari enapwahaya wupasha mwikuru, henahelela wa Apwiya mulachu wawera opwalu.</verse>
				<verse number="12">Nyenya yawo, ntoko ikumi sohikhala miruku, inama sopachushiwa wi siheyiweke ni opahuliwa, enerelaya opwalu sa itchu hiho ehinasuwelaya, enarwa‐epahuliwa mupahuliwa waya,</verse>
				<verse number="13">awereliwa sonanara oliva ohikhala waya ékhaikhai; atchu yawo anera yawahakalaliha otchekela othana; tariaya mathepa ni mirala, ótchekela mulyólya wa sawasivela, analyaya vamoha ni nyuwo;</verse>
				<verse number="14">ókhalano mitho ósareya mararuwo, óhiweryaru ohiya otcheka, wawoka yawo ari ni okumi wohitikitheryeya; ókhalano murima wokhovelela okhalela nrima; anamwane awulumeliwa;</verse>
				<verse number="15">yawo ahiyale ephiro yothoriheya, ehuwela, enatchara ephiro ya Balamu mwana a Beori, yowo ásivenle phatamari óhikhalano ekhaikhai;</verse>
				<verse number="16">nyenya ásameliwa átchenkiye mwanene; puru óhilocha, alochaka ni masu a mutchu, áhíha olamwa wa mulipa‐miririmówo.</verse>
				<verse number="17">Yawo ti anapilupilu óhikhalano mahi, mutcharapo wokakhiwa ni etcheku; yawo epiphi yorípa phii enákhapelelayaru.</verse>
				<verse number="18">Ntakhara enulumaya masu awithamalela atherutheru, enawokela minkhela ya mwíli, ni sotakhala, yawo yápachenrye ovuluwa wa amechelo ótchekáwo;</verse>
				<verse number="19">ni wávánelela yawo onethi, yawo mkhataya ariaya akapuro a’yuche; ntakhara yowo mutchu onamulapihiye, yowotho tanakhala kapuro awe.</verse>
				<verse number="20">Vawi khwino, yátchawilaya sorípiha selapo ya vathi vosuwelasha wa Apwiya ni Mvulusha Yesu Kristu, yáheyiwanotho, elapihiwa, makutchuwelo aya enarwa‐enanara opwaha mapacheryeryo aya.</verse>
				<verse number="21">Ntakhara vakahárérela yíkhalenleru óhisuwela ephiro yekhaikhai, opwaha wi, esuwenle, ekoka ni oriha nlamulo nawéla nenlo yávahiwaya.</verse>
				<verse number="22">Yáháphwanelela yawo ekano yeparipari, Mwanapwa ókokela o marapheyo awe, nave ekupa yárampéyo yokokela wupuruwa mu nchokwini.</verse>
			</chapter>
			<chapter number="3">
				<verse number="1">Ósiveliwa, ela ti ekarata yanawili kinorepelakani hihano; mwa sopili kinnavíha murimányu weparipari ni owupushani;</verse>
				<verse number="2">mwa sopili kinnavíha murimányu weparipari ni owupushani; wi mupuwele masu yawo yálochiwe khalai ti alipa‐miririmo awéla, ni nlamulo na Apwiya ni Mvulusha, mwa arummwa anyu;</verse>
				<verse number="3">ni opacherya orórasha ela wi m’mahiku ókutchula enarwa‐erwa óroha ni awera soroha, awecha ntoko mwa minkhela ya yawo anene,</verse>
				<verse number="4">ni olocha, N’ri wowi nlakano norwa wawe? ntakhara opacherya wopacherya makholo yákhwilaya, sothe sene sinnikhalelaru ntoko sápachenryaya opachushiwa.</verse>
				<verse number="5">Ntakhara ela enachiwala mwaini, wi erimu yápachushiwe khalai, nave elapo yáhupiwa ni mahi ni mwa mahi, ti masu a Muluku;</verse>
				<verse number="6">mwa iha elapo ya vathi ya mahiku yale, yámiryiwaya ti mahi, yápahuwa; nyenya erimu ni elapo ya mahiku yala,</verse>
				<verse number="7">ni masu yawo síyathiwe o mororni, sinámkhapeleliwa ophiyerya nihiku nothoriha n’nopahuwa wa atchu óhithamalela.</verse>
				<verse number="8">Nyenya emoha ela muhichiwale, ósiveliwa nyuwo, wi nihiku nimoha n’nakhala wa Apwiya ntoko miyakha masanaru khumi, ni miyakha masanaru khumi ntoko nihiku nimoha.</verse>
				<verse number="9">Apwiya hanavirikanya nlakano nawe, ntoko akina aniriaya wi ti óvirikanya; nyenya anamolevani, ahinakhwela wi akina etholowe, nyenya wi othene ephiye wutcharuwani.</verse>
				<verse number="10">Nyenya nihiku na Apwiya n’ni n’rwe‐niphiye wi mulipa‐wiya; erimu eniriaya erwe evire ni oruma otokotoko, nave sawirimu sinarwa‐sitothowa ni oviha otokotoko, nave elapo ni miteko yeyo eri mummo sinarwa‐seyeliwa.</verse>
				<verse number="11">Sothe sene iha nto siniriaya sirwe‐sukuluwe mwawihihá, nyuwo munaphwanela okhala atchu awihai nki, m’makhalelo awéla ni m’mathamalelo,</verse>
				<verse number="12">muweheryeryaka ni wakuvola orwa waya wa nihiku na Muluku, mummo erimu eniriaya yeyeliwe, enarwa‐yukuluwa; nave sawirimu sinarwa‐sitothowa ni oviha otokotoko.</verse>
				<verse number="13">Nyenya ntoko mwa nlakano nawe ninnaweheryerya erimu yahihano ni elapo yahihano mummo munitchála’mo ekhaikhai.</verse>
				<verse number="14">Mummo, ósiveliwa, munaweheryeryanyu iha, khalani amvai wi mphwanyiwe ti Yowo m’murecheleni, óhikhalano nthepa ni óhikhalano murala.</verse>
				<verse number="15">Nave mwerani oleva wa Apwiyahu wi ti ovulusha; ntoko munnihu ósiveliwa Paulo, ntoko mwa miruku ávahiwiye, órepenliyeni;</verse>
				<verse number="16">ntoko mwikarata sawe sothe sene atchu othene enopelelihaya mwaha sa iha; mummo mokhala’mo sikina sovila osuwelasha, hiho atchu óhihuserya ni óhitikitheryeya enakhoromanyaya, ntoko enerayanotho sorempwa sikina, enipahulano anene.</verse>
				<verse number="17">Nyuwo, nto, ósiveliwa, munasuwelanyu iha, mwisuweleleke, wi munakushiwanyu ni otcheka wa alipa‐ohiléleya, muni múwe ohiya otikitheryeya wanyu.</verse>
				<verse number="18">Nyenya munnuwe mwikharari ni osuwelasha wa Apwiyahu ni Mvulusha Yesu Kristu; wa Yowo okhale nchichimiho, hihano ni ilukuluku sothene. Amen.</verse>
			</chapter>
		</book>
		<book number="62">
			<chapter number="1">
				<verse number="1">Yeyo yárivovo opacherya vopacherya, yeyo níwalahu, yeyo nónnahu ni mitho ahu, yeyo návarenryahu, nave matáhu yáphara ya Masu ókumi,</verse>
				<verse number="2">(nave okumi owo wáhoneya, nave náhona, nave ninnerela namona, nave ninnolaleyeryani okumi wohimala owo, yowo wári wa Atithi, woneya wa hiyo);</verse>
				<verse number="3">yeyo nónnahu, nave níwalahu, tinnolaleyeryahuni nyuwotho, wi nyuwotho mwátáne vamoha ni hiyo; nave eyátáno ahu eritho ni Atithi, nave ni Mwanawe Yesu Kristu;</verse>
				<verse number="4">nave hiyo ninnarepa iha, wi otheya wahu okhwáne.</verse>
				<verse number="5">Nave ela ti Mitchaka níwalahu wa Yowo, nave ninnalaleya wa nyuwo, wi Muluku ti omwalela, nave mwa Yowo mothe mwene himwamomo epiphi.</verse>
				<verse number="6">Néra wi ninnátánano Yowo, nave n’necha mwipiphini, ninnotha, nave hannera eparipari;</verse>
				<verse number="7">nyenya necha mumwalela, ntoko Yowo oríye mumwalela, ninnátána mukina ni mukhwawe, nave nikhami na Yesu Mwanawe ninnanivasa onivíherya sotcheka sothe sene.</verse>
				<verse number="8">Néra wi hinanono sotcheka, ninníwoka mkhatihu, nave mwa hiyo himwamomo eparipari.</verse>
				<verse number="9">Némyeryerya sotcheka sahu, ori óroromeleya ni ékhaikhai Yowo, wi anikhurumuwele sotcheka sahu, ni onrapiha onivíherya sothe sene sohikhala sekhaikhai.</verse>
				<verse number="10">Néra wi hanitchenke, n’namwera Yowo mulipa‐wotha, nave masu awe henakhala mwa hiyo.</verse>
			</chapter>
			<chapter number="2">
				<verse number="1">Asanamwanáka, kinnorepelani iha, wi muhitcheke. Nave mukina atcheka, Mulipa‐wurya nókhalano wa Atithi, ti Yesu Kristu ékhaikhai;</verse>
				<verse number="2">nave Yowo ti yawopola ya sotcheka sahu; nyenya tahi sauhuru, nyenyatho selapo yothene ya vathi.</verse>
				<verse number="3">Nave mummo ninnasuwela wi nómuróra Yowo, nakhapelelaru malamulo awe.</verse>
				<verse number="4">Yowo onalocha wi, Kinnamusuwela, nyenya ahinakhapelela malamulo awe, ori mulipa‐wotha, nave mwa yowo himwamomo eparipari;</verse>
				<verse number="5">nyenya yowo onakhapelela masu awe, mwa yowo tchiriene osivela wa Muluku tukutchuwenlaya’mo.</verse>
				<verse number="6">Mummo tinnasuwelahu wi hiyo n’ri mwa Yowo; yowo onalocha wi ólemeyano, onaphwanelatho mwanenáwe wi écheke ntoko écheliye Yowo.</verse>
				<verse number="7">Ósiveliwa, nkinorepelani nlamulo nahihano, nyenya nlamulo nakhalai nenlo mwárianyuno opacherya vopacherya; nlamulo nakhalai nlo ti masu yawo mwíwalanyu.</verse>
				<verse number="8">Kinnorepelanitho nlamulo nahihano, etchu yeyo tiri yeparipari mwa Yowo ni mwa nyuwo; wi epiphi yovira, nave omwalela weparipari wopacherya warya.</verse>
				<verse number="9">Yowo onera wi ori mumwalela, anamwícha munneni, ori mwipiphini ophiyerya hihano vava.</verse>
				<verse number="10">Yowo onamusivela munneni onakhala mumwalela, nave mwa yowo himwamomo yomukwachula.</verse>
				<verse number="11">Nyenya yowo onamwicha munneni ori mwipiphini, anecha mwipiphini, nave hanasuwela wiwo onayiye’wo, ntakhara epiphi yorípiha mitho awe.</verse>
				<verse number="12">Kinnorepelani, asanamwane, ntakhara mokhurumu?-?weliwa sotcheka sanyu mwa nsina nawe.</verse>
				<verse number="13">Kinnorepelani, asitithi, ntakhara momusuwela Yowo ori opacherya vopacherya. Kinnorepelani, anamiravo, ntakhara momulapiha mulipa‐onanara owo. Kihorepelani, anamwane, ntakhara momusuwela Atithi.</verse>
				<verse number="14">Kihorepelani, asitithi, ntakhara momusuwela Yowo ori opacherya vopacherya. Kihorepelani, anamiravo, ntakhara mwa a’kuru, nave masu a Muluku álemeya mwa nyuwo, nave momulapiha mulipa‐onanara owo.</verse>
				<verse number="15">Muhisivele elapo ya vathi, nari sa mwilaponi ya vathi. Mukina asivela elapo ya vathi, osivela wa Atithi hori mwa yowo.</verse>
				<verse number="16">Ntakhara etchu phyakala ya mwilaponi ya vathi, minkhela ya mwíli ni minkhela ya mitho, ni woselela okumi, hasinarwela wa Atithi nyenya wilapo ya vathi.</verse>
				<verse number="17">Nave elapo ya vathi ennavira ni minkheláya; nyenya yowo onerano okhwela wa Muluku onnikhalelaru okhala wokhala.</verse>
				<verse number="18">Anamwane nyu, ala ti mahiku ókutchula; nave ntoko mwíwalanyu wi ómukhocha Kristu annórwa, nari hihano ómukhocha Kristu ákhala anchiene; mwa ela ninnasuwela wi yala ti mahiku ókutchula.</verse>
				<verse number="19">Yákhumale mwa hiyo, nyenya heyári a yehu; ntakhara yári a yehu ekahikhalelaru ni hiyo, nyenya wáheriwa hihá wi yoneye wi othene heyári a yehu.</verse>
				<verse number="20">Nave nyuwo mókhalano wochihiwa worwela wa Awéla owo, nave munnasuwela sothe sene.</verse>
				<verse number="21">Nkorepenleni wi hamunasuwela eparipari, nyenya ntakhara munnasuwela, nave ntakhara hiwavovo wotha worwela wipariparini.</verse>
				<verse number="22">Mulipa‐wotha pani, nyenya yowo onakhócha owo, wi Yesu tahi Kristu? Yowo tomukhócha Kristu, yowo tanakhócha Atithi ni Mwana.</verse>
				<verse number="23">Yowo onamukhócha Mwana, hanono Atithi; yowo onamwemya Mwana ori ni Atithitho.</verse>
				<verse number="24">Nyenya nyuwo, yeyo mwíwalanyu opacherya vopacherya yikhaleleru mwa nyuwo. Yíkhalelaru mwa nyuwo yeyo mwíwalanyu opacherya vopacherya, nyuwotho munarwa‐mwimwikhalelaru mwa Mwana, ni mwa Atithi.</verse>
				<verse number="25">Nave nla ti nlakano nenlo ávanenliye ni hiyo, ti okumi wohimala.</verse>
				<verse number="26">Iha kihorepelani sa yawo enohuwelihani. Nave nyuwo,</verse>
				<verse number="27">wochihiwa wiwo mwákhenlanyu orwela wa Yowo, onamkhalaru mwa nyuwo, ntoko wochihiwa wiwo onohusihayani sa itchu sothe sene, nave ori weparipari, tahi wotha hoe, nave ntoko wohusihalayani nyuwo, mwikhaleleru mwa Yowo.</verse>
				<verse number="28">Nave vano, asanamwane, itchálani mwa Yowo; wi aniriye arwe‐oneye Yowo nahikhaleno wumiha murima, óhuliwaru muru wa Yowo, arúle.</verse>
				<verse number="29">Mwásuwelaka wi ori ékhaikhai munnasuwela wi Yowotho onera ekhaikhai oyariwe orwela mwa Yowo.</verse>
			</chapter>
			<chapter number="3">
				<verse number="1">Nkonani, osivela iwo Atithi ánivahilaya, wi nitchuwiwe anamwane a Muluku; nave hiyo na awihiha. Mwa ela elapo ya vathi henansuwela hiyo, ntakhara henamusuwela Yowo.</verse>
				<verse number="2">Ósiveliwa, vano na anamwane a Muluku, nave henoneya yeyo n’niriahu n’rwe‐nikhale. Ninnasuwela wi, óneiye Yowo, n’narwa‐nikhala óphwanaphwanano, ntakhara n’narwa‐nimona Yowo ntoko okhaleliye.</verse>
				<verse number="3">Nave yowo onakhalano oweheryerya wu mwa Yowo, onísélihe mekhiye, ntoko Yowo oríye Awéla.</verse>
				<verse number="4">Yowo onatcheka onerano sohiléleya; nave otcheka tuhiléleya.</verse>
				<verse number="5">Nave munnasuwela wi Yowo áhoneya wi avíhe’vo sotcheka; nave mwa Yowo himwamomo yotcheka.</verse>
				<verse number="6">Mutchu yowo onítchála mwa Yowo hanatcheka; yowo onatcheka hamonneru.</verse>
				<verse number="7">Asanamwane, mutchu ahohuweliheni; yowo onerano yekhaikhai ori ékhaikhai, ntoko Yowo oríye ékhaikhai:</verse>
				<verse number="8">yowo onatcheka ori órwela mwa musaserya ntakhara musaserya onnatcheka opacherya vopacherya. Va nthowa nenla Mwana a Muluku tóneiyiye, ti wi apahule miteko ya musaserya.</verse>
				<verse number="9">Yowo oyariwe orwela mwa Muluku hanatchekaru, ntakhara mmiso awe onikhalelaru mwa Yowo; nave hanawerya otcheka, ntakhara oyariwe orwela mwa Muluku.</verse>
				<verse number="10">Mummo tanoneyaya anamwane a Muluku, ni anamwane a musaserya: yowo ohinerano ekhaikhai hari orwela mwa Muluku, ni yowotho ahinasivela munneni.</verse>
				<verse number="11">Ntakhara yela ti mitchaka yeyo mwíwalanyu opacherya vopacherya, wi nsivelane mukina ni mukhwawe:</verse>
				<verse number="12">óhikhala ntoko Kaini yowo ári órwela wa mulipa‐onanara owo, amwipha munneni. Nave ámwipheleni? Ntakhara miteko awe yári yonanara, ni ya munneni yekhaikhai.</verse>
				<verse number="13">Muhitikhine, anna, elapo ya vathi yawíchani.</verse>
				<verse number="14">Hiyo ninnasuwela wi nóvira okhuma mukhwani ni ovolowa mukumini, ntakhara ninnasivelanano anna.</verse>
				<verse number="15">Yowo ohinasivela onakhala mukhwani. Mutchu yowo oníchana ni munneni ori awipha mutchu; nave munnasuwela wi yowo onamwipha mutchu hanono okumi wohimala wawikhalelaru mwa yowo.</verse>
				<verse number="16">Mummo tinnonahu’mo osivela, ntakhara Yowo áveléla okumi awe ntakhara a hiyo; nave hiyo ninnaphwanela oveléla okumi ahu ntakhara a anna.</verse>
				<verse number="17">Nyenya yowo orinono muhakhu welapo ya vathi, amona munneni athoiwaka awalela ikharari sawe ni omwímana, nki osivela wa Muluku oni okhale hai mwa yowo?</verse>
				<verse number="18">Asanamwane, nihisiveleke ni masuru, nari ni nlumi, nyenya ni werano ni mwiparipari.</verse>
				<verse number="19">Mummo tinniriahu nsuwele wi nri órwela mwiparipari, nave n’narwa‐ntikitherya murimáhu va mithoni vawe,</verse>
				<verse number="20">murimáhu onaniványaya; ntakhara Muluku ti mutokwene ópwaha mirimáhu, anasuwelano sothe sene.</verse>
				<verse number="21">Ósiveliwa, murimáhu wáhiniványaka, tinriahuno onyesererya wahu mwa Muluku;</verse>
				<verse number="22">nave etchu yeyo n’navekahu, n’nákhela wa Yowo, ntakhara ninnakhapelela malamulo awe, nave ninnerano somuhakalaliha va mithoni vawe.</verse>
				<verse number="23">Nave nlamulo nawe ti nla, wi nroromele nsina na Mwanawe Yesu Kristu, ni osivelana mukina ni mukhwawe, ntoko ánilamulenliye.</verse>
				<verse number="24">Nave mutchu yowo onakhapelela malamulo awe onítchála mwa Yowo, ni Yowo mwa mutchu’wo. Nave mummo tinnasuwelahu wi tanakhaliye mwa hiyo, orwela mwa Munepa yowo ánivahiliye.</verse>
			</chapter>
			<chapter number="4">
				<verse number="1">Ósiveliwa, muhiroromeleke munepa phyakaléne, nyenya ehani minepa khwino yarwelaka wa Muluku: ntakhara alipa‐miririmo ówoka anchiene yákhuma evolowa mwilaponi ya vathi.</verse>
				<verse number="2">Mummo timunasuwelanyu Munepa wa Muluku: munepa yowo onemyererya wi Yesu Kristu árúle m’mwílini, onarwela mwa Muluku;</verse>
				<verse number="3">nave munepa yowo ohinémya Yesu honarwela wa Muluku; nave yola ti munepa womukhócha Kristu yowo mwíwalanyu wi onnórwa; nave wokhala’mo mwilaponi ya vathi hihano vava.</verse>
				<verse number="4">Nyuwo mwa órwela mwa Muluku, asanamwane, nave molapiha yeyo; ntakhara Yowo anítchála mwa nyuwo annapwaha yowo onítchála mwilaponi ya vathi.</verse>
				<verse number="5">Yawo torwela mwilaponi ya vathi; hiha tanulumaya ntoko órwela mwilaponi ya vathi, nave elapo ya vathi ennáwiriana.</verse>
				<verse number="6">Hiyo na órwela mwa Muluku; yowo onamusuwela Muluku onnaniwiriana; yowo ohinarwela mwa Muluku hananiwirianaru hiyo. Mummo tinnasuwelahu munepa weparipari, ni munepa wotchekiha.</verse>
				<verse number="7">Ósiveliwa, nsivelane mukina ni mukhwawe: ntakhara onarwela wa Muluku, nave yowo onasivela oyariwe ti Muluku, anamusuwelano Muluku.</verse>
				<verse number="8">Yowo ohinasivela hanamusuwelano Muluku; ntakhara Muluku ti osivela.</verse>
				<verse number="9">Mummo osivela wa Muluku wáhoneya mwa hiyo, wi Muluku ámuruma Mwanawe óyariwa mekhiye, avolowe mwilaponi ya vathi, wi nikhale akumi mwa Yowo.</verse>
				<verse number="10">Mummo muri osivela, tahi wi hiyo námusivela Muluku, nyenya wi Yowo tánsivenle hiyo, nave támurummiye Mwanawe, akhale yawopola ntakhara a sotcheka sahu.</verse>
				<verse number="11">Ósiveliwa, Muluku ánisivenliye mwawihihá, hiyotho tinnaphwanelahu osivelana mukina ni mukhwawe.</verse>
				<verse number="12">Havovo mutchu ámonne Muluku okhala wokhala; nasivelana mukina ni mukhwawe Muluku tanítcháliye mwa hiyo, nave osivela wawe tunakhalaya wophameya mwa hiyo;</verse>
				<verse number="13">mummo tinnasuwelahu wi ninnítchála mwa Yowo, ni Yowo mwa hiyo, ntakhara ánivaha Munepawe.</verse>
				<verse number="14">Nave hiyo nihona, nave ninnakhalela namona wi Atithi ámuruma Mwana akhale Mvulusha élapo ya vathi.</verse>
				<verse number="15">Yowo ani arwe‐emyeryerye wi Yesu ti Mwana a Muluku, Muluku anítchála mwa yowo, ni yowo mwa Muluku.</verse>
				<verse number="16">Nave hiyo ninnasuwelano, nave nororomela osivela iwo Muluku oriyeno va hiyo. Muluku ti osivela, nave yowo onítchála musivela onítchála mwa Muluku, nave Muluku tanítcháliye mwa yowo.</verse>
				<verse number="17">Mummo osivela wahu tunakhalaya wophameya wi nikhaleno onyesererya va nihiku na mulachu; ntakhara ntoko Yowo oríye, mwawihihá hiyotho nriahu mwilaponi ela ya vathi.</verse>
				<verse number="18">Himwamomo wova musivela; nyenya osivela wophameya onariha vate wova, ntakhara wova wokhalano olaka, nave awova owo hanakhala óphameya musivela.</verse>
				<verse number="19">Ninnamusivela, ntakhara Yowo tápachenrye onsivela.</verse>
				<verse number="20">Mutchu alocha wi, Kinnamusivela Muluku, aníchanano munneni, ori awotha: ntakhara yowo ohinamusivela munneni yowo omonniye hawerya omusivela Muluku yowo ohimonniye.</verse>
				<verse number="21">Nave nlamulo nla tinriahuno norwela wa Yowo, wi yowo onamusivela Muluku amusiveletho munneni.</verse>
			</chapter>
			<chapter number="5">
				<verse number="1">Mutchu yowo onaroromela wi Yesu ti Kristu oyariwe mwa Muluku; nave yowo onamusivela Yowo áyanre owo onnamusivelatho Yowo áyariwe ti Yowo.</verse>
				<verse number="2">Mummo ninnasuwela wi ninnásivela anamwane a Muluku, n’namusivelahu Muluku, nnera malamulo awe</verse>
				<verse number="3">Ntakhara wowu tusivela wa Muluku, wi nikhapelele malamulo awe: nave malamulo awe hari óveliha.</verse>
				<verse number="4">Ntakhara yeyo eyariwe mwa Muluku ennalapiha elapo ya vathi; nave wu ti opwaha wiwo n’nalapihahuno elapo ya vathi, ti nroromelo nahu.</verse>
				<verse number="5">Nyenya pani yowo onalapiha elapo ya vathi, nyenya yowo onaroromela wi Yesu ti Mwana a Muluku?</verse>
				<verse number="6">Yowo tárúle owo mwa mahi n’nikhami, ti Yesu Kristu; tahi ni mahiru, nyenya ni mahi n’nikhami.</verse>
				<verse number="7">Nave Munepa tanerela namona, ntakhara Munepa ti eparipari.</verse>
				<verse number="8">Ntakhara arivo araru awerela namona, Munepa, ni mahi, n’nikhami; nave araru yawo ari mmoha.</verse>
				<verse number="9">Nákhelaru namona a atchu, namona a Muluku tanapwahaya; ntakhara namona a Muluku túla, wi áherela namona sa Mwanawe.</verse>
				<verse number="10">Yowo onamuroromela Mwana a Muluku ókhalano namona mwa mkhatiye; yowo ohinamuroromela Muluku omwenre Yowo mulipa‐wotha; ntakhara hanaroromela namona a Muluku yowo ámwerenliye mwa Mwanawe.</verse>
				<verse number="11">Nave ola ti namona owo, wi Muluku ánivaha hiyo okumi wohimala, nave okumi yowo ori mwa Mwanawe.</verse>
				<verse number="12">Yowo orinono Mwana tariyeno okumi; yowo ohinono Mwana a Muluku hanono okumi.</verse>
				<verse number="13">Iha kihorepelani, wi musuwele wi mokhalano okumi wohimala, nyenyu munaroromela nsina na Mwana a Muluku.</verse>
				<verse number="14">Nave wu ti onyesererya wiwo nriahuno mwa Yowo, wi navekaru etchu ntoko ni okhwela wawe, ananíwa:</verse>
				<verse number="15">nave nasuwela wi annaníwa ni etchu yeyo n’navekahu, ninnasuwela wi nokhalano iha nimvekilahu.</verse>
				<verse number="16">Mukina amona munneni arikimtcheka yotcheka yohikhala yawukhwani, amveke Muluku, nave Yowo anarwa‐amvaha okumi wa yawo enatcheka wohikhala wawukhwani. Vokhala otcheka wokhwano: sa wu nkinera wi mvekelele.</verse>
				<verse number="17">Yeyo ehikhanle ekhaikhai ti yotcheka; nave vokhala otcheka wiwo ohikhanle wokhwano.</verse>
				<verse number="18">Ninnasuwela wi yowo oyariwe orwela mwa Muluku hanatchekaru, nyenya yowo oyariwe orwela mwa Muluku onnikhapelela mekhiye, nave mulipa‐onanara owo hanamutannyaru.</verse>
				<verse number="19">Ninnasuwela hiyo na órwela mwa Muluku, nave elapo yothene ya vathi enakona mwa mulipa‐onanara owo.</verse>
				<verse number="20">Nave ninnasuwela wi Mwana a Muluku óphiya, anivaha hiyo osuwelasha, wi nimusuwelashe Eparipari owo, nave nri mwa Eparipari owo, mwa Mwanawe Yesu Kristu. Yowo ti Muluku éparipari ni okumi wohimala.</verse>
				<verse number="21">Asanamwane, mwikhapeleleni mkhatinyu osepa sophwaniherya. Amen.</verse>
			</chapter>
		</book>
		<book number="63">
			<chapter number="1">
				<verse number="1">Mutokwene owo wa muthiana óvuwa óthanliwa, nánamwanáwe, yawo miyo kinasivelanakano mwiparipari; nave tahi yomiru mkhataka, nyenya othene yawo enasuwelasha eparipari;</verse>
				<verse number="2">ntakhara a eparipari yeyo enakhala mwa hiyo, nave enarwa‐ekhala ni hiyo mahiku othene;</verse>
				<verse number="3">Namutchucha, ikharari, murechele sikhale ni nyuwo sorwela wa Muluku Atithi, mwiparipari ni musivela.</verse>
				<verse number="4">Kóhakalala vatokotoko wi kihaphwanya akina a anamwa‐nányu yechakaru mwiparipari, ntoko nákhelenlahu nlamulo norwela wa Atithi.</verse>
				<verse number="5">Nave vano kinnovekani, muthiana óvuwa nyu, tahi ntoko worepelani nlamulo nahihano, nyenya nenlo náriahuno opacherya vopacherya, wi nsivelane mukina ni mukhwawe.</verse>
				<verse number="6">Nave osivela ti wu, wi necheke ntoko mwa malamulo awe. Nla ti nlamulo nlo, ntoko mwíwalanyu opacherya vopacherya, wi mwechekeru mummo.</verse>
				<verse number="7">Ntakhara alipa‐owoka anchipale yákhuma ovolowa mwilaponi ya vathi, ti yawo ehinémya wi Yesu Kristu árwa m’mwílini.</verse>
				<verse number="8">Yowo ti mulipa‐owoka ni ómukhocha Kristu. Mwiweheryeryeke mkhatinyu, wi muni murihe hiho nénrahuno, nyenya wi mwákhele phatamari ókhwánela.</verse>
				<verse number="9">Yowo onapwaha’vo, ahinítchála m’mahusiheryo a Kristu, hanono Muluku; yowo onítchála m’mahusiheryo, yowo tarinono Atithi ni Mwana.</verse>
				<verse number="10">Mutchu arwa wa nyuwo, ahikushale mahusiheryo ala, muhimwákheleru m’mpa, nave muhimulocheleru.</verse>
				<verse number="11">Ntakhara yowo onamulochela onnátánano miteko awe yonanara.</verse>
				<verse number="12">Kiriakano sinchipale saworepelani, nkinakhwela werano ni ekarata ni tinta: nyenya kinaweheryerya orwa wa nyuwo, ni wuluma va mithoni, wi otheya wanyu okhwáne.</verse>
				<verse number="13">Anamwane a munninyu óthanliwa ennolochelani. Amen.</verse>
			</chapter>
		</book>
		<book number="64">
			<chapter number="1">
				<verse number="1">Mutokwene owo wa Gayo ósiveliwa owo, yowo kinasivelanakano mwiparipari.</verse>
				<verse number="2">Ósiveliwa, kinnavekela wi m’sothe sene oréle, okhale phama, ntoko munepá onarélaya.</verse>
				<verse number="3">Ntakhara káhakalala vatokotoko, anna yáphiyalaya ni werela namona sa eparipariá, ntoko onechelá mwiparipari.</verse>
				<verse number="4">Nkinono otheya wopwaha wu, wawi kinníwa sa anamwane aka wi enamwécharu mwiparipari.</verse>
				<verse number="5">Ósiveliwa, onnerano mororomeleya yeyo onawerelá anna ni alecho ene;</verse>
				<verse number="6">yawo yérenle namona sa osivela wá va mithoni va muloko: wáhóla yawo va mukwaháya momphwanelela Muluku onerano phama:</verse>
				<verse number="7">Ntakhara yákhumale ni nthowa na Nsina nla, ehinákhelaru etchu wa amalapo.</verse>
				<verse number="8">Hihá hiyo ninnaphwanela owákhela awihiha, wi nikhale ókhaviheryanano eparipari.</verse>
				<verse number="9">Kórepela muloko etchu: nyenya Diotrefe ole, yowo onakhwela okhala mutokwene a yawo, hananákhelaru hiyo.</verse>
				<verse number="10">Mummo, miyo kirúle, kinarwa‐kupusherya miteko awe yeyo oneriye ela, sonlochela hiyo itheru sene ni masu ónanara; nave iha sihinamukhwánaya, hanawákhela anneni yowo mkhatiye, nave yawo enakhwela owákhela onnáhíha, anákeriha vate onákumihiye m’mulokoni.</verse>
				<verse number="11">Ósiveliwa, ohitakiherye yeyo eri yonanara nyenya yeyo eri yaphama. Yowo onera yaphama onarwela wa Muluku; yowo onera yonanara hamonneru Muluku.</verse>
				<verse number="12">Demetriyo, atchu othene yámwerela namona, ni eparipari ene; nave hiyotho ninnerela namona, nave onnasuwela wi namonáhu teparipari.</verse>
				<verse number="13">Kákhalano sinchipale saworepela, nyenya nkinakhwela worepela ni ekarata ni tinta;</verse>
				<verse number="14">nyenya kinnaweheryerya owona vahilekenle’vo, nave n’narwa‐nuluma va mithoni. Murechele okhale ni weyo. Asinthamwene annolochela. Lochela asinthamwene ni waromola masináya.</verse>
			</chapter>
		</book>
		<book number="65">
			<chapter number="1">
				<verse number="1">Yuda, kapuro a Yesu Kristu, ni munna a Yakobo, wa awitchaniwáwo, ósiveliwa mwa Muluku Atithi, ni ókhapeleliwa ti Yesu Kristu:</verse>
				<verse number="2">Ikharari ni murechele ni osivela siwacheleni.</verse>
				<verse number="3">Ósiveliwa, kinakhalakano mvai wothene waworepelani sa ovulushiwa wa hiyo othene, kihakuvihiwa m’murima worepelani ni wochenyeryani wi muwane tchiri ntakhara a nroromelo nenlo návahiwe omoha wa awéla murima.</verse>
				<verse number="4">Ntakhara vokhala atchu akina yawo yitale wiphíni, ti yale yárempwe masináya khalai, wi yákhele ovanyiwa wu, atchu óhithamalela, ótatusha ikharari sa Muluku ahu wi sikhale minkhela yotakhala, enamukhocha Mwene mmoharu, ni Apwiyahu, Yesu Kristu.</verse>
				<verse number="5">Nyenya kinnakhwela owupushani nari mwásuwenlanyu sothe sene khalai, wi Apwiya, avulunshe nloko na atchu ni wakumiha mwilaponi ya Aigupto, áhátoloshatho yawo yahároromela.</verse>
				<verse number="6">Angelotho yawo yahákhapelenle mukhalo aya wopacherya, nyenya yávinya’vo vavo yákhalaya’vo, áhákeriha mu kariposo óhimala vathi vepiphi, ophiyerya othoriha wa nihiku ntokotoko.</verse>
				<verse number="7">Ntoko Sodoma ni Gomora, ni michetche yeyo yárukuryenrye’vo, yechelanakano, yáhiveléla wulavilavi, ni otchara minkhela mikinako aya, yoheriwa yotakiherya, yálakiwaya ti moro wohimala.</verse>
				<verse number="8">Hihátho yawo muloha waya ennarípiha míli aya, enyemula omwene, yerela opwalu ochichimiha.</verse>
				<verse number="9">Nyenya Mikayeli mutokwene a angelo ákhulaniye ni musaserya yáványana sa mwíli wa Mose, hányeserenrye omuromolela nthowa nomwerela opwalu, nyenya áriye, Apwiya ósamele.</verse>
				<verse number="10">Nyenya yala hiho ehinasuwelaya tanerelaya opwalu; nave hiho enasuwelashaya oyariwa woyariwa, ntoko ikumi sohikhala miruku, mu iha tanarimélaya.</verse>
				<verse number="11">Ochilu wa yawo! Ntakhara etchenre mphiro wa Kaini, nave yáhípahula ni otcheka wa Balamu ntakhara yophárya, eriméla muványa wa Kore.</verse>
				<verse number="12">Yawo tari mathepa va sólya sanyu sosivelana, enalyaya vamoha ni nyuwo, enivakulelaya mekhaya ehóvakaru; mahiriku óhikhalanoru mahi, ókushiwa‐kushiwa ti etcheku; miri ya’yita yohimaru, yokhwa wili, yopholeya mitathari;</verse>
				<verse number="13">matchumusha awopiha a’nia, órwela niphweru na wuliwa waya muru; itheneri sohuwela, hiho epiphi yoripa phí eripihalaya wohimala.</verse>
				<verse number="14">Nave wa yawo, Henoke, anethanu nawili opacherya wa Adamu, áhuluma wi, Nkona, órwa Apwiya ni awéla awe, masanaru nsana nimoha,</verse>
				<verse number="15">orwa‐wathoriha othene, ni waványa othene yawo ehinathamalela, va miteko aya yothene yohithamalela, yeyo yénraya mohithamalela, ni va solipa hiho alipa‐otcheka óhithamalela yámulochenlaya.</verse>
				<verse number="16">Yawo talipa‐ochenya, órokela, awecha ntoko mwa minkhela aya (nave va’wanoni vaya ennuluma itchu sitokotoko), awathamala atchu ntakhara yeyo eniphwanyeryaya.</verse>
				<verse number="17">Nyenya nyuwo, anna, mupuwele masu yawo yálochiwe khalai tarummwa a Apwiyahu Yesu Kristu; wi yalocha ni nyuwo.</verse>
				<verse number="18">Va mahiku ókutchula vanarwa‐vakhala alipa‐oroha, awecha ntoko mwa minkhela yohithamalela waya.</verse>
				<verse number="19">Yawo tawithanla, atchu a makhalelo óphachuwano, óhikhalanoru Munepa.</verse>
				<verse number="20">Nyenya nyuwo, ósiveliwa, munitchukelelanyu mekhinyu va nroromelo nanyu nawélasha, ni ovekela mwa Munepa Wawéla,</verse>
				<verse number="21">mwikhapelele mkhatinyu musivela wa Muluku, ni oweherya ikharari sa Apwiyahu Yesu Kristu, ophiyerya okumi wohimala.</verse>
				<verse number="22">Nave akina awanyiherya‐anyiherya mwamoreleke ikharari, nyenya akina mwavulusheke ni washophola o moroni;</verse>
				<verse number="23">nyenya akina mwamoreleke ikharari ni wova, nave mwichanekenotho malaya órwelihiwa mathepa ni mwíli.</verse>
				<verse number="24">Nave wa Yowo anawerya wolipelelani wi muni mukwachuliwe, ni owemeshani va mithoni va nchichimiho nawe óhikhalanoru murala múhakalala, wa Muluku mmoharu amiruku,</verse>
				<verse number="25">Mvulushahu, mwa Yesu Kristu Apwiyahu okhale nchichimiho, otokwene, ikuru, ni olamulelo sihipachenrye ilukuluku, ni hihano, ni ophiyerya mahiku othene. Amen.</verse>
			</chapter>
		</book>
		<book number="66">
			<chapter number="1">
				<verse number="1">Yawupulula ya Yesu Kristu, yeyo Muluku ámupululenliye awoniherya akapuro awe, ti ya iha sinaphwanelela wereya vahilekenle: nave ámurummiye mungelo awe amusuweliha iha kapuro awe Yohane;</verse>
				<verse number="2">ni sa namona a Yesu Kristu, sothe sene ónniye.</verse>
				<verse number="3">Óréla ti yowo onálakhanya, ni yawo eniwa masu a wuluma wu, ekhapelela hiho sirempwe mummo; ntakhara elukuluku yohachamela.</verse>
				<verse number="4">Yohane wa miloko mithanu na mili mu Asiya: Ikharari wa nyuwo ni murechele, sorwela wa Yowo ori, ni Yowo ári, ni Yowo anámórwa; ni wa minepa mithanu na mili yeyo eri va munyukhu awe womwene;</verse>
				<verse number="5">ni wa Yesu Kristu, namona óroromeleya owo, ópacherya oyariwa a alipa‐okhwa, ni mutokwene a mamwene élapo ya vathi. Wa Yowo anansivela hiyo, antaphula wa sotcheka sahu n’nikhami nawe;</verse>
				<verse number="6">anéra hiyo mamwene nalipa‐ephepa a Muluku ti Atithinnya; wa Yowo okhale nchichimiho ni ikuru ophiyerya ilukuluku sa ilukuluku. Amen.</verse>
				<verse number="7">Nkonani, annórwa ni meku; nave mitho othene enarwa‐emona Yowo, ni yawo ene yámuhomme; nave maloko othene a velaponí enarwa‐emunla Yowo. Erano hiha. Amen.</verse>
				<verse number="8">Miyo ka Alefa ni Omega, tanalochiye Apwiya Muluku, Yowo ori, Yowo ári, ni Yowo anámórwa, A’kurusothesene.</verse>
				<verse number="9">Miyo Yohane, munninyu ni musuwelianyu mu sohósha ni omwene ni evilelelo sa mwa Yesu, kári vevilivili yaweriwa Patmo, ntakhara a masu a Muluku n’namona a Yesu.</verse>
				<verse number="10">Káphariwe ti munepa nihiku na Apwiya, nave káhíwa ochuli waka masu matokotoko, ntoko a nipeka,</verse>
				<verse number="11">ni wi, Yeyo ononá, repa m’livro, omurumihe o miloko mithanu na mili, o Efeso, ni o Smurna, ni o Pergamo, ni o Tiyatira, ni o Sarde, ni o Filadelfeya, ni o Laodikaya.</verse>
				<verse number="12">Nave kárukunuwa wi kimone mulipa‐olocha masu yawo yúlumme ni miyo. Nave kirukunuiye káhóna sawiyathi’vo onyari thanu na pili sa mivira;</verse>
				<verse number="13">nave véri va sawiyathi’vo onyari iho mukina antoko Mwana a mutchu awanre yowara yoshérya o manani wawe, amakenle mukwachala wa mivira va mirima.</verse>
				<verse number="14">Nave mihi a m’muruni mwawe yári awéla ntoko mapururu awéla, ntoko nakhutu awólowa; ni mitho awe ntoko nikalume na moro;</verse>
				<verse number="15">ni manani awe ntoko enyachu yawarya, ntoko yawitchiwa mu’chukutchani; ni masu awe ntoko oruma wa mahi manchipale.</verse>
				<verse number="16">Nave mu ntata nawe nolopwana mwári itheneri thanu na pili; nave mwano mwawe mwákhuma nlema nawétha wu ni wu; nave ethoi awe ntoko nsuwa nawarya mu ikuru saya.</verse>
				<verse number="17">Nave kámonnaka Yowo, káhúwa va manani vawe ntoko ókhwéne; nave áhiyathi ntata nawe nolopwana va miyo, ii, Ohóve, Miyo ka ópacherya ni ókiserya, ni Ókumi owo;</verse>
				<verse number="18">nave kári ókhwéne, nave nkona kiri mukumi ophiyerya ilukuluku sa ilukuluku, nave kókhalano sohulela sa okhwa ni Hade.</verse>
				<verse number="19">Hihá repela hiho wonná, ni hiho irivovo, ni hiho sini sirwe‐soneye muhólo’mmo;</verse>
				<verse number="20">yawíphini ya itheneri thanu na pili hiho wonná va ntata naka nolopwana, ni sawiyathi’vo onyari thanu na pili sa mivira. Itheneri thanu na pili ti angelo a miloko mithanu na mili; nave sawiyathi’vo onyari thanu na pili ti miloko mithanu na mili.</verse>
			</chapter>
			<chapter number="2">
				<verse number="1">Wa mungelo a muloko wó Efeso repa; Iha tanalochiye Yowo anapharela itheneri thanu na pili mu ntata nawe nolopwana, Yowo anécha véri va sawiyathi’vo onyari thanu na pili sa mivira:</verse>
				<verse number="2">Kinnasuwela mitekoá, ni wukhuwa wá ni evileleloá, ni wi honawerya wemya alipa‐onanara, nave wáwéra yawo aníséra mekhaya arummwa, ohikhalaru arummwa, wáphwanya alipa‐wotha;</verse>
				<verse number="3">nave turiano evilelelo, nave wohúkhuwa ntakhara nsina naka, nave hovenle’voru.</verse>
				<verse number="4">Nyenya kókhalano etchu yawoványano weyo wi wáhiya osivela wá wopacherya.</verse>
				<verse number="5">Hihá wúpuwela wiwo wuwenlá’wo iwo, otcharuwe, wereno miteko yopacherya; nyenya wáherano hihá, kinarwa‐korwela, nave kinarwa‐kikurumula yawiyathi’vo onyariá, ovíha’vo va nipuroni vaya, wáhitcharuwaru.</verse>
				<verse number="6">Nyenya ela turiano, wi onnichanano miteko ya aNikolai, yeyo Yomitho kiníchanakano.</verse>
				<verse number="7">Yowo orinono maru íwe yeyo Munepa analochiye wa miloko. Wa yowo onalapiha kinarwa‐kimvaha olya sa m’mwirini wokumi yowo ori m’Paradaiso a Muluku.</verse>
				<verse number="8">Nave wa mungelo a muloko wó Smurna repa; Iha tanalochiye ópacherya ni ókiserya, yowo ári ókhwéne, akhalatho mukumi:</verse>
				<verse number="9">Kinnasuwela sohósha sá, ni ohasuwa wá (nyenya wa óréla), ni opwalu wa yawo enalocha sa mekhaya wi ari aYuda, ehikhanleru aYuda, nyenya nto mothukumanela’mo mwa Satana.</verse>
				<verse number="10">Ohóve hiho oniriá orwe‐woneno masóso; nkona, musaserya anarwa‐avonya akina a nyuwo mu kariposo, wi mwéhiwe; nave munarwa‐mukhalano sohósha mahiku khumi. Khala óroromeleya ophiyerya okhwa, nave kinarwa‐kovaha weyo koroa ókumi.</verse>
				<verse number="11">Yowo orinono maru íwe yeyo Munepa analochiye wa miloko. Yowo onalapiha harwa‐aphuchiwa túkhwa wanawili.</verse>
				<verse number="12">Ni wa mungelo a muloko wó Pergamo repa; Iha tanalochiye yowo orinono nlema nawétha wu ni wu:</verse>
				<verse number="13">Kinnasuwela mitekoá ni wiwile onalemeyá wile wiwo munyukhu womwene wa Satana oriaya’wo; nave onnákélela nsina naka, ohinakhócha nroromelo naka, nari m’mahiku a Antipa, namonáka, óroromeleyáka, yowo íphiwe vava murianyu’vo, wiwo Satana onalemeyiye’wo.</verse>
				<verse number="14">Nyenya nto kókhalano itchu savakhani sawoványano weyo, ntakhara wókhalano wiwo yawo enaphara ohusiha wa Balamu, yowo ámuhusihale Balake avonye yokwachula va mithoni va anamwane a Israyeli, wi elye soveléliwa ephepa wa sophwaniherya, nave eraruweke.</verse>
				<verse number="15">Hihátho wókhalano yawo enaphara ohusiha wa aNikolai, etchu yeyo kiníchanakano.</verse>
				<verse number="16">Hihá tcharuwa; wáhérano hihá kinákuva worwela, nave kinarwa‐káhela ekhocho ni nlema na mwano mwaka.</verse>
				<verse number="17">Yowo orinono maru íwe yeyo Munepa analochiye wa miloko. Wa yowo onalapiha, kinarwa‐kimvaha mana óvithiwa, nave kinarwa‐kimvaha nluku nawéla, nave va nlukuni’vo nsina nahihano norempwa’vo, nohisuweliwa ti mutchu atheru nyenya yowo onákhela owo.</verse>
				<verse number="18">Nave wa mungelo a muloko wó Tiyatira repa; Iha tanalochiye Mwana a Muluku, yowo orinono mitho awe ntoko nikalume na moro, ni manani awe ntoko enyachu yawarya:</verse>
				<verse number="19">Kinnasuwela mitekoá, ni osivela, ni nroromelo, ni oruméla, ni evileleloá, ni wi mitekoá yokutchula ennácha opwaha yopacherya eyo.</verse>
				<verse number="20">Nyenya nto kókhalano yawóványano weyo, wi onnamwemya muthiana Yezebeli, awíséra mkhatiye mulipa‐miririmo, nave annahusiha, anahuweliha akapuro aka, wi eraruweke ni olya soveléliwa ephepa wa sophwaniherya.</verse>
				<verse number="21">Nave kómvaha yowo elukuluku wi atcharuwe; nyenya hanakhwela otcharuwa omwalanano mararuwo awe.</verse>
				<verse number="22">Nkona, kinamvonya vokamani, nave yawo enararuwano wakeriha mu yohósha etokotoko, yawo yáhitcharuwa ni ohiya muteko awe.</verse>
				<verse number="23">Nave kinarwa‐kátolosha anamwane awe ni okhwa; nave miloko yothene enarwa‐esuwelasha wi Miyo ka Yowo análikhela ikhopela ni mirima; nave kinarwa‐kiwunnyani nyuwo othene ntoko mwa miteko anyu.</verse>
				<verse number="24">Nyenya kinalocha wa nyuwo, wa akinako aya nyu ó Tiyatira, othene yawo ahinono ohusihiwa wu, yawo ahirónre sawisha sa Satana, ntoko analochiye, Nkiwínyanyeryani murichi mukina.</verse>
				<verse number="25">Nyenya yeyo murianyuno, pharelashani ophiyerya kirúle.</verse>
				<verse number="26">Nave yowo onalapiha, ni yowo onakhapelela miteko aka ophiyerya makutchuwelo, kinarwa‐kimvaha ikuru sawalamulelano amalapo;</verse>
				<verse number="27">nave anarwa‐alamulela ni echikopa ya muthipo, ntoko sokusherya sa mulipa‐wupa miapu tiniriaya iphweye okhala mavali; ntoko Miyotho kákhenlaka wa Atithaka;</verse>
				<verse number="28">nave kinarwa‐kimvaha yowo nivorosha.</verse>
				<verse number="29">Yowo orinono naru, íwe yeyo Munepa analochiye wa miloko.</verse>
			</chapter>
			<chapter number="3">
				<verse number="1">Nave wa mungelo a muloko wó Sarde repa; Iha tanalochiye Yowo orinono minepa mithanu na mili ya Muluku, ni itheneri thanu na pili: Kinnasuwela mitekoá, wi wókhalano nsina nawi ori mukumi, nave ori ókhwéne.</verse>
				<verse number="2">Khala óweherya, nave lipiha itchu sihanle iho, hiho sinaháwela okhwa; ntakhara nkiphwannyeru mitekoá yophiya va mithoni va Muluku aka.</verse>
				<verse number="3">Hihá wúpuwela mummo wákhelenlá nave wíwelelá; okhapelele nave otcharuwe. Wáhilipelela nto, kinarwa‐kiphiya si mulipa‐wiya, nave horwa‐oróra elukuluku aya kiniriaka korwele.</verse>
				<verse number="4">Nyenya nto wókhalano masina awalakhanyeya m’Sarde, yawo ahirípihale sowara saya; nave enarwa‐yecha ni Miyo mu sawéla; ntakhara ari óphwanela.</verse>
				<verse number="5">Yowo onalapiha onarwa‐awarihiwa hiha sowara sawéla; nave tchiri nkirwa‐kishípiharu nsina nawe m’livro ókumi, nave kinarwa‐kemyeryerya, nsina nawe va mithoni va Atithaka, ni va mithoni va angelo awe.</verse>
				<verse number="6">Yowo orinono maru íwe yeyo Munepa analochiye wa miloko.</verse>
				<verse number="7">Nave wa mungelo a muloko wó Filadelfeya repa; Iha tanalochiye Yowo ori Awéla, Yowo ori Eparipari, Yowo orinono yohulela ya Davide, Yowo onahula, nave havovo mukina onawala; Yowo onawala, nave havovo mukina onahula:</verse>
				<verse number="8">Kinnasuwela mitekoá (nkona, kówiyatherya va mithoni vá mulako wohuliwa yowo mutchu ohinaweryiye owala), wi weyo wókhalano ikuru vakhani, nave wákhapelela masu aka, ohikhócharu nsina naka.</verse>
				<verse number="9">Nkona, kinovaha akina yawo akhumale mothukumanela mwa Satana awíséra mkhataya wi ti aYuda, ehikhanleru aYuda, nyenya enamótha; nkona, kinárúha wi elape va mananiá, esuwelashe wi Miyo kihosivela.</verse>
				<verse number="10">Ntakhara wákhapelela masu évilelelo aka, Miyotho kiniriaka kókhapelele weyo owakiha mwilukuluku yawehiwa, yeyo enírwe velaponi yothene ya vathi.</verse>
				<verse number="11">Nkona, kinnákuva orwa; pharelasha yeyo oriáno, wi mukina anákhe koroá.</verse>
				<verse number="12">Yowo onalapiha, kinarwa‐kimwera yowo nivacha na mu’mpa ya Muluku aka, nave harwa‐akhuma’moru; nave kinarwa‐kirepa va yowo nsina na Muluku aka, ni nsina na muchetche wa Muluku aka, na Yerusalemu ahihano, ókhuruwa wirimu, orwela wa Muluku aka; ni nsina naka nahihano.</verse>
				<verse number="13">Yowo orinono naru, íwe yeyo Munepa analochiye wa miloko.</verse>
				<verse number="14">Nave wa mungelo a muloko wó Laodikaya repa; Iha tanalochiye Amen owo, namona óroromeleya ni éparipari, ópacherya a mapachusheryo a Muluku:</verse>
				<verse number="15">Kinnasuwela mitekoá, wi hori órirya nari óluchuwa: mano wákhanle órirya nari óluchuwa:</verse>
				<verse number="16">Hihá, oriá óviha, óhikhalaru óluchuwa nari órirya kinarwa‐kiwúmula mwano mwaka.</verse>
				<verse number="17">Ntakhara onnalocha wi miyo ka óréla, nave muhakhu kókhalano, kihinathowi?-?waru; nave honasuwela wi wa ótakhaliwa, ni ómoriha ikharari, ni óháwa, ni évasi, ni óthaleliwa;</verse>
				<verse number="18">Kinnolélano miruku wi othume wa Miyo mivira yosamihiwa m’moroni, wi okhale a muhakhu, ni sowara sawéla, wi owarele, ni wi wuliha muru wá otháleliwa wá ohóneye; ni mureche wohika m’mithoni mwá, wi woneke.</verse>
				<verse number="19">Othene yawo kinásivelaka, kinnásamela ni wálaka; hihá khala mvai, otcharuwe m’murima.</verse>
				<verse number="20">Nkona, kohémela va milakoni, kinokotcha; mukina íwa masu aka ahula va milakoni, kinnamvolowela, nave n’nalya othene, yowo ni Yomi.</verse>
				<verse number="21">Yowo onalapiha, kinarwa‐kimvaha okilathi vamoha ni Miyo va munyukhu aka womwene, ntoko Miyotho kálapihalaka, kikilathi vamoha ni Atithaka va munyukhu awe womwene.</verse>
				<verse number="22">Yowo orinono naru, íwe yeyo Munepa analochiye wa miloko.</verse>
			</chapter>
			<chapter number="4">
				<verse number="1">Simanle iha káweha, nave nkonani, mulako wohuliwa wirimu, nave masu ópacherya kíwalaka, ntoko nipeka nawuluma ni miyo, yawo yáriye, Wela wino, nave kinawoniha hiho sinaphwanela wereya muhólo’mmo.</verse>
				<verse number="2">Vavo kákhala mwa Munepa; nave, nkonani váhiyathiwa munyukhu womwene wirimu nave va munyukhuni’vo ákilathi’vo mukina;</verse>
				<verse number="3">nave woneya wawe wa Yowo ákilanthe’vo áphwanaphwana ni nluku na jaspe ni sardónio; nave vári ekhui yorukurerya munyukhu womwene, woneya waya ntoko esmeralda.</verse>
				<verse number="4">Nave orukuryerya munyukhu womwene minyukhu yomwene makhumi meli owapula misheshe; nave va minyukhuni’vo atokwene makhumi meli owapula asheshe, ewanre sowara sawéla, ni va miruni vaya akoroa a mivira.</verse>
				<verse number="5">Nave m’munyukhuni womwene mwákhuma itari ni masu ni iluku. Nave vári onyari muthanu na mwili wa moro wovarela o munyukhuni womwene, ti Minepa mithanu na mili ya Muluku;</verse>
				<verse number="6">nave o munyukhuni iwo, ntoko emaka ya vidro antoko kristale; nave véri va munyukhu’wo, ni vorukuryerya munyukhu’wo, ikumi sheshe sosareya mitho muhólo ni ochuli.</verse>
				<verse number="7">Nave ekumi yopacherya yáphwanaphwana ni mwacho, ni ekumi yanawili yáphwanaphwana ni mwana a’nyope, ni ekumi yaneraru yárino ethoi aya ntoko ya mutchu, ni ekumi yanesheshe yáphwanaphwana ni enaka yovava</verse>
				<verse number="8">Nave ikumi sheshe iho, emoha va mekhaya yákhalano muphelo mathanu na nimoha; nave sásareya mitho orukuryerya vothe vene ni mpuwa mwene; nave hasinítchuwa othana ni ohiyu, silochaka, Awéla, awéla, awéla, Apwiya Muluku Aikurusothesene, Yowo ári, Yowo ori, ni Yowo anámórwa.</verse>
				<verse number="9">Nave ikumi iho sinavelélaya nchichimiho ni mahala ni mathamalelo wa Yowo anakilathi va munyukhuni womwene, wa Yowo anakhala mukumi ophiyerya ilukuluku sa ilukuluku,</verse>
				<verse number="10">atokwene makhumi meli owapula asheshe ennúwela vathi va mithoni va Yowo anakilathi va mu munyukhuni womwene, emulapa Yowo anakhala mukumi ophiyerya ilukuluku sa ilukuluku, nave ennariha vathi akoroa aya o munyukhuni womwene,</verse>
				<verse number="11">elochaka, Munnaphwanelela Nyenyu, Apwiyahu, ni Muluku ahu, wákhela nchichimiho ni mahala ni ikuru; ntakhara mwápachunshe sothe sene, nave ni okhwela wanyu sákhanlaya, sipachushiwa.</verse>
			</chapter>
			<chapter number="5">
				<verse number="1">Nave káhóna mu ntatani nolopwana na Yowo anakilathi va munyukhuni womwene livro órempwa mpuwa ni vate vawe, awéyeryiwa eneneryo ni ineneryo thanu na pili.</verse>
				<verse number="2">Nave kámóna mungelo a’kuru ólaleya ni masu matokotoko, Pani onaphwanela omukhunula livro, ni otaphula ineneryo saya?</verse>
				<verse number="3">Nave háwenrye mmoha mano wirimu, nari velaponi, nari vathi velapo omukhunula livro owo, nari omvarerya.</verse>
				<verse number="4">Nave káhinla winchipale, ntakhara háphwanyiwe nari mmoha, óphwanela omukhunula livro owo, nari omvarerya;</verse>
				<verse number="5">nave mmoha a atokwene álocha ni miyo, Ohinle: nkona, Mwacho órwela mu nihimo na Yuda, Mutathari wa Davide talapihaliye omukhunula livro, ineneryo sawe thanu na pili:</verse>
				<verse number="6">Nave káhóna véri va munyukhu womwene, ni ikumi sheshe, ni véri va atokwene, Mwana épuchepuche, arimwémela ntoko awíphiwéne; ókhalano manyaka mathanu na meli, ni mitho mathanu na meli, ti minepa mithanu na mili ya Muluku, yorummwa wi evolowe mwilaponi yothene.</verse>
				<verse number="7">Nave tárúliye, akusha o ntatani nolopwana na Yowo anakilathi va munyukhuni womwene.</verse>
				<verse number="8">Nave ámukunshiye livro owo, ikumi sheshe ni atokwene mukhumi meli owapula asheshe yáhúwela vathi va mithoni va Mwana épuchepuche, othene erinono mikaripo, ni iparatho sa mivira sosareya sotchuwiha, ti mavekelo a awéla murima.</verse>
				<verse number="9">Nave ennípa ntchipo nahihano, elochaka, Munnaphwanela omwákhela livro owo, ni otaphula ineneryo saya; ntakhara mwíphiwanyu, mmuthumela Muluku n’nikhami nanyu atchu a maloko othene, ni ilochelo sothe sene, ni miloko yothene,</verse>
				<verse number="10">nave muwénranyu yawo mamwene ni alipa‐ephepa wa Muluku ahu; nave ennalamulela velaponi.</verse>
				<verse number="11">Nave káhóna, nave káhíwa masu a angelo anchipale órukuryerya munyukhu womwene, ni ikumi ni atokwene; nave wácha waya yári masanaru nsana nimoha wákuleliwa masanaru nsana nimoha;</verse>
				<verse number="12">elochaka ni masu matokotoko, Annaphwanela Mwana épuchepuche, íphiwe owo, wákhela wúpa, ni muhakhu, ni miruku, ni ikuru, ni mahala, ni nchichimiho ni oréla.</verse>
				<verse number="13">Nave yopachushiwa phyakala yeyo eri wirimu, ni velaponi, ni vathi velapo, ni mu’nia, ni sothe sene siri mummo, káhíwa sirikimlocha, Wa Yowo anakilathi va munyukhuni womwene, ni wa Mwana épuchepuche okhale oréla, ni mahala, ni nchichimiho, ni omwene, ophiyerya ilukuluku sa ilukuluku.</verse>
				<verse number="14">Nave ikumi sheshe sáriye, Amen. Nave atokwene makhumi meli owapula asheshe yáhúwela vathi nave yámulapa Yowo aníkhalelaru okhala wokhala.</verse>
			</chapter>
			<chapter number="6">
				<verse number="1">Nave káhóna Mwana épuchpuche átaphunliye emoha ya ineneryo thanu na pili, nave káhíwa emoha mwa ikumi sheshe, elochaka ntoko masu a’tari, Rwa’wo.</verse>
				<verse number="2">Nave káweha, nave nkonani, kavaro awéla, nave mulipa‐omuwela owo ákhalano munra; nave ávahiwa koroa; nave ákhuma ólapihéne wi alapihe.</verse>
				<verse number="3">Nave átaphunliye eneneryo yanawili, káhíwa ekumi yanawili elochaka, Rwa’wo.</verse>
				<verse number="4">Nave ákhuma kavaro mukina, óshérya: nave mulipa‐omuwela ávahiwa ikuru sovíhano’vo murechele velaponi ni wi yiphananeke; nave ávahiwa nlema ntokotoko.</verse>
				<verse number="5">Nave átaphunliye eneneryo yaneraru, káhíwa ekumi yaneraru elochaka, Rwa’wo. Nave káweha, nkonani, kavaro órípa; nave mulipa‐omuwela ákhalano mweryo mu ntata nawe.</verse>
				<verse number="6">Nave káhíwa ntoko masu véri va ikumi sheshe, elochaka, Mweryo wa trigu wokhwa erupiya, ni mieryo miraru ya sevada yokhwa erupiya; nave ohipahule makhurwa ni vinyo.</verse>
				<verse number="7">Nave átaphunliye eneneryo yanesheshe, káhíwa masu a ekumi yanesheshe elochaka, Rwa’wo.</verse>
				<verse number="8">Nave káweha, nkonani, kavaro awáláluwa; nave mulipa‐omuwela, nsina nawe ti Okhwa; nave Hade tátchánanano; nave yávahiwa ikuru va makupa masheshe élapo, wipha ni nlema, nítala, núkhwa, ni inama sa velaponi.</verse>
				<verse number="9">Nave átaphunliye eneneryo yanethanu káhóna vathi va’yupo yephepa minepa ya yawo yíphiwe ntakhara a masu a Muluku, nave ntakhara a namona yowo yáriayano:</verse>
				<verse number="10">nave yákhuwela ni masu matokotoko, elochaka, Ophiyerya lini, Mwene awéla ni éparipari, munahiyanyu othoriha ni wunla ekuhu ntakhara a nikhami nahu, wa yawo enakhala velaponi?</verse>
				<verse number="11">Nave othene awo yávahiwa musophero wawéla; alochano, wi yítchúwe vakhani, ophiyerya ekhwánnetho akapuro akhwaya, ni annaya yawo eni erwe‐yiphiwe ntoko asánene yawo.</verse>
				<verse number="12">Nave káhóna átaphunliye eneneryo yanethanu namoha, nave vákhanlaya eluku etokotoko; nave nsuwa nárípa phii ntoko eshakhwi ya mapururu, nave mweri wothene wákhala ntoko nikhami;</verse>
				<verse number="13">nave itheneri sa wirimu sámorela velaponi, ntoko mukúkhu onamorihaya makúkhu aya óhítchwa, onachikinyiwaya ti etcheku etokotoko.</verse>
				<verse number="14">Nave wirimu wárwela’wo ntoko yawápányiwa yokhuniwa; nave miako yothene ni ivilivili sothene sásusiwa ovinya m’mapuro mwaya.</verse>
				<verse number="15">Nave mamwene élapo, ni atokwene, ni achamasowa, ni amuhakhu, ni a’kuru, ni akapuro othene ni anethi yáhípitha m’makhukuni ni m’miala ya miako;</verse>
				<verse number="16">elocha wa miako ni miala, Núweleni, nave níkitcheni hiyo okhoveni wa Yowo anakilathi va munyukhuni womwene, ni o’sara ya Mwana épuchepuche;</verse>
				<verse number="17">Ntakhara nóphiya nihiku ntokotoko na esaráya, nave anáwerye wemela tani?</verse>
			</chapter>
			<chapter number="7">
				<verse number="1">Simanle iha káhóna angelo asheshe erikimwemela va mithoko misheshe yelapo, epharenle itcheku sheshe selapo, wi etcheku eni yope velaponi, nari va’nia, nari va mwiri mukina.</verse>
				<verse number="2">Nave kámóna mungelo mukina, awelaka orwela wiwo nsuwa n’nakhumaya’wo, arinono eneneryo ya Muluku mukumi; nave ákhuwela ni masu matokotoko owítchana angelo asheshe, yawo yákhenle ikuru opahula elapo ni enia,</verse>
				<verse number="3">alochaka, Muhipahule elapo, nari enia nari miri, ophiyerya niweyenrye eneneryo akapuro a Muluku ahu, va’yuchi vaya.</verse>
				<verse number="4">Nave káhíwa wácha waya wa yawo yéyeryiwe eneneryo amileri makhumi khumi ni makhumi masheshe owapula asheshe, aweyeryiwa eneneryo mwa mahimo othene a Israyeli.</verse>
				<verse number="5">Mwa nihimo na Yuda yáhéyeryiwa eneneryo amile khumi neli: Mwa nihimo na Rubeni amile khumi neli: Mwa nihimo na Gadi amile khumi neli:</verse>
				<verse number="6">Mwa nihimo na Aseri amile khumi neli: Mwa nihimo na Naftali amile khumi neli: Mwa nihimo na Manase amile khumi neli:</verse>
				<verse number="7">Mwa nihimo na Simeoni amile khumi neli: Mwa nihimo na Levi amile khumi neli: Mwa nihimo na Isakara amile khumi neli:</verse>
				<verse number="8">Mwa nihimo na Zebuloni amile khumi neli: Mwa nihimo na Yosefe amile khumi neli: Mwa nihimo na Benjamini yáhéyeryiwa eneneryo amile khumi neli.</verse>
				<verse number="9">Simanle iha káweha, nkonani, muloko mtokotoko, yowo havovo mutchu áwenrye walakhanya, órwela mwa maloko othene, ni mahimo ni atchu ni ilochelo, yémenle o munyukhuni womwene, ni va mithoni va Mwana épuchepuche, ewanre sowara sawéla ni miwaryu ya natesa m’mata mwaya;</verse>
				<verse number="10">nave ennakhuwela ni masu matokotoko, elocha, Ovulusha wa wa Muluku ahu, yowo anakilathi va munyukhuni womwene, ni wa Mwana épuchepuche.</verse>
				<verse number="11">Nave angelo othene yáhémela oricha munyukhu womwene, ni atokwene, ni ikumi sheshe ihe; nave yáthipela iyuchi saya vathi o munyukhuni womwene, emulapa Muluku,</verse>
				<verse number="12">elochaka, Amen. Oréla ni nchichimiho, ni miruku, ni mathamalelo, ni mahala, ni wúpa, ni ikuru sikhale wa Muluku ahu ophiyerya ilukuluku sa ilukuluku. Amen.</verse>
				<verse number="13">Nave mmoha a atokwene áhákhula, alocha ni miyo, Yawo ewanre sowara sawéla pani, nave erwenlówi?</verse>
				<verse number="14">Nave kálochano, Pwiyaka, munasuwela ti nyenyu. Nave álocha ni miyo, Yawo tiyákhumale mu yohósha etokotoko; nave yávasa sowara saya, yíséliha mu nikhamini na Mwana épuchepuche.</verse>
				<verse number="15">Hihá tariaya o munyukhuni womwene wa Muluku; nave tanamuru?-?mélaya Yowo othana ni ohiyu m’pa mwawe; nave Yowo anakilathi va munyukhuni womwene anarwa‐ákhalela muruli,</verse>
				<verse number="16">Herwa‐evoliwaru etala, nari ntchanana, nari nsuwa hanrwa‐náviviha, nari oviha mukina;</verse>
				<verse number="17">ntakhara Mwana épuchepuche yowo anakilathi va munyukhuni womwene tanákukhuleke, anáhóla wánápilupilu a mahi ókumi, nave Muluku anarwa‐avuta mithori yothene m’mithoni mwaya.</verse>
			</chapter>
			<chapter number="8">
				<verse number="1">Nave átaphunliye eneneryo yanethanu nawili, wirimu wári’wo elapo chú ntoko mwa elukuluku ya ora ameya.</verse>
				<verse number="2">Nave káhóna angelo athanu neli yawo yémenle va mithoni va Muluku; nave yávahiwa mapeka mathanu na meli.</verse>
				<verse number="3">Nave árwa mungelo mukina, émela va’yuponi yephepa, arinono yokusherya ya sotchuwiha ya mivira; nave ávahiwa sotchuwiha sinchipale, wi apwesheryerye vamoha ni mavekelo a awéla murima othene va’yuponi yephepa ya mivira, yeyo yári o munyukhuni womwene.</verse>
				<verse number="4">Nave mwíshi wa sotchuwiha, vamoha ni mavekelo a awéla murima wáwela okhuma mu ntatani na mungelo, va mithoni va Muluku.</verse>
				<verse number="5">Nave mungelówo ákusha eparatho ya sotchuwiha, asarya’mo ni moro wovaliwa va’yuponi yephepa, avonya velaponi ya vathi; nave vákhala oruma, ni masu, ni itari, ni eluku.</verse>
				<verse number="6">Nave angelo athanu neli yawo yárinono mapeka yáhíryeherya wi yópe.</verse>
				<verse number="7">Nave ópacherya áhópa, nave vákhala maralala ni moro, sotakaheryiwa n’nikhami, nave sárihiwa velaponi ya vathi; nave nimoha na makupa mararu élapo nátchupuwa, nave nimoha na makupa mararu na miri nátchupuwa, nave munyepu wothene wátchupuwa.</verse>
				<verse number="8">Nave mungelo anawili ahopa, nave ntoko mwako mtokotoko wovya moro wávonyiwa mu’nia; nave nimoha na makupa mararu a’nia náthatuwa nikhami;</verse>
				<verse number="9">nave nákhwa nimoha na makupa mararu a sopachushiwa hiho iri mu’nia ikumi sene; nave nimoha na makupa mararu a anau nátholowa.</verse>
				<verse number="10">Nave áhópa mungelo aneraru, nave yámora orwela wirimu etheneri etokotoko, yóvarela ntoko muthuko, nave yámorela va nimoha na makupa mararu a mihiche, ni va anápilupilu a mahi;</verse>
				<verse number="11">nave nsina naya na etheneríyo eneriwa Ewáwelo; nave nimoha na makupa mararu a mahi náthatuwa nowáwa; nave atchu anchipale yákhwa vowurya mahi ntakhara yáthatuwa okhala ówáwa.</verse>
				<verse number="12">Nave mungelo anesheshe áhópa, nave nimoha na makupa mararu a nsuwa náphariwa, nimoha namakupa mararu a mweri, n’nimoha na makupa mararu a itheneri; wi nimoha na makupáya mararu nrípihiwe, ni wi nimoha na makupáya mararu a othana niháryeke, ni ohiyu hihátho.</verse>
				<verse number="13">Nave káhóna, nave káhíwa enaka erikimvava eriyari ya wirimu, ni olocha ni masu matokotoko, Ochilu, ochilu, wa yawo enakhala velaponi, ntakhara a masu atheru a nipeka na angelo araru ehákuvale wópa awo.</verse>
			</chapter>
			<chapter number="9">
				<verse number="1">Nave mungelo anethanu áhópa, nave káhóna etheneri yorwela wirimu emorenle velaponi; nave ávahiwa yowo yohulela ya nlichi na eshephwa.</verse>
				<verse number="2">Nave áhula va’lichini na eshephwa; nave wáwela mwíshi wokhuma mu’lichini’mmo, ntoko mwíshi wa chukutcha mtokotoko; nave nsuwa ni erimu sárípa, ntakhara a mwíshi wa mu’lichini owo.</verse>
				<verse number="3">Nave m’mwíshini’mmo mwákhuma nasope velaponi, nave yowo ávahiwa ikuru ntoko iyálála selapo siriayano ikuru.</verse>
				<verse number="4">Nave álochiwano wi ahipahule manashi a velaponi, nari ikithi sothe sene, nari mwiri mukina, nyenya atchu yawo nto ahínono eneneryo ya Muluku va iyuchi saya.</verse>
				<verse number="5">Nave ávahiwa ikuru tahi wi awíphe, nyenya nto wi áhóshe mieri mithanu; nave ohósha wawe wári si ohósha wa eyálála, emulumme mutchu.</verse>
				<verse number="6">Nave mahiku yawo, atchu enarwa‐yavyavya okhwa ehiphwanyaru; nave enarwa‐eháwela oriméla, nyenya okhwa onarwa‐wátchawa.</verse>
				<verse number="7">Nave woneya wawe wa nasope owo onaphwanaphwana ni akavaro óryeheryiwa owana ekhocho; nave va miruni vaya wi akoroa antoko a mivira, ni withoni waya si withoni wa atchu.</verse>
				<verse number="8">Nave ákhalano mihi wi mihi a athiana, nave minno awe yári wi minno a amwacho.</verse>
				<verse number="9">Nave ákhalano marapala wi marapala a muthipo; nave oruma wa múphelo awe wi oruma wa akaru a akavaro anchipale ótchimakela o’khochoni.</verse>
				<verse number="10">Nave ákhalano míla yophwanaphwana ni ya eyálála ni mpúla; nave m’mílani mwawe muri ikuru saya sawápahulano atchu mieri mithanu.</verse>
				<verse number="11">Nave ákhalano Mwene ómulamulela, mungelo a mu’shephwani; nsina nawe mu eHebri Abadoni, ni mu eHelene orinono nsina Apoliyoni.</verse>
				<verse number="12">Ochilu wopacherya wóvira; nkonani, onnarwatho ochilu mwili muhólo’mmo.</verse>
				<verse number="13">Nave mungelo anethanu namoha áhópa, nave káhíwa orwela o manyakani a eyupo yephepa ya mivira yeyo eri va mithoni va Muluku,</verse>
				<verse number="14">elochaka ni mungelo anethanu namoha yowo árinono nipeka, Taphula angelo asheshe yawo amakiwe va muhicheni mtokotoko Firate.</verse>
				<verse number="15">Nave angelo asheshe yátaphuliwa, yawo yáryeheryiwe ophiyerya ora n’nihiku ni mweri ni muyakha wi yíphe nimoha na makupa mararu a atchu.</verse>
				<verse number="16">Nave wácha wa’khocho ya va akavaro ti amile makhumi meli wákuleliwa amile khumi; káhíwa wácha waya.</verse>
				<verse number="17">Nave hihá káwóna akavaro múlohani, ni yawo yáwenle erinono marapala a moro, ni a jasinto, ni a enshofre; ni miru ya akavaro wi miru ya amwacho, nave mwano mwaya mwánakhuma moro ni mwíshi ni enshofre.</verse>
				<verse number="18">Ni ipahu iha náhíphiwa nimoha na makupa mamararu a atchu, ni moro, ni mwíshi, ni enshofre, hiho sákhuma mwano mwaya.</verse>
				<verse number="19">Ntakhara ikuru sa akavaro siri mwano mwaya, ni m’mílani mwaya; ntakhara míláya enaphwanaphwana ni inowa, ekhalano miru, nave tanapahulayano yeyo.</verse>
				<verse number="20">Nave atchu akina yawo yahíphiweno ipahu hiho hiyátcharuiyeru miteko ya matáya, wi ehithamaleleke masololo, ni sophwaniherya sa mivira, ni sa prata, ni sa’nyachu, ni sa maluku, ni sa mwiri, hiho sihinaweryaru wona, nari wiwa, nari wecha;</verse>
				<verse number="21">nave hiyátcharuiyeru wipha atchu waya, nari mireche aya, nari mararuwo aya, nari wiya waya.</verse>
			</chapter>
			<chapter number="10">
				<verse number="1">Nave káhóna mungelo mukina ólipa arikimkhuruwa wirimu, awanre neku; ni ekhui va muruni vawe, ni ethoi awe wi nsuwa, ni manani awe wi mavacha a moro;</verse>
				<verse number="2">nave ákhalano mu ntatani mwawe mwálivro ókhunuliwa: nave ányikaliha nnani nawe nolopwana va’nia, nave nethiana nlo va mokoni,</verse>
				<verse number="3">akhuwela ni masu matokotoko, ntoko mwacho onanlaya; nave ákhuwenliye iluku thanu na pili sálocha masu aya.</verse>
				<verse number="4">Nave iluku thanu na pili iho sálonchaya, káháwela orepa; nave káhíwa masu órwela wirimu elochaka, Eyerya eneneryo hiho iluku thanu na pili silonchaya, nave ohirepe.</verse>
				<verse number="5">Nave mungelo yowo kámónnaka arikimwemela va’nia ni va mokoni, áweliha ntata nawe owehiha wirimu,</verse>
				<verse number="6">alipela omuromola Yowo ori mukumi okhala wokhala, yowo ápachunshe wirimu ni itchu hiho iriwowo, ni elapo ya vathi ni itchu hiho irivovo, ni’nia ni itchu hiho irimomo wi hevarwa‐vakhalarutho elukuluku:</verse>
				<verse number="7">nyenya m’mahiku a masu a mungelo anethanu nawili aniriye apacherye wópa vavo ti vani vakutchuwe yawíphini ya Muluku, ntoko álokohenryiye wa akapuro awe alipa‐miririmo.</verse>
				<verse number="8">Nave káhíwa masu órwela wirimu yawo yálonchetho ni miyo, eriki, Hawe, wakushe livro ókhunuliwa mu ntatani na mungelo yowo émenle va’nia ni velaponi.</verse>
				<verse number="9">Nave károwa wa mungelo, kilochano, Kinnye mwálivrówo. Nave álocha ni miyo, Wa, omulye, nave anawáwiha m’mirimani mwá, nyenya nto mwano mwá onasivaka si mahi énui.</verse>
				<verse number="10">Nave kákusha mwálivro mu ntatani na mungelo, nave kámulya; nave ári ósiva mwano mwaka si mahi énui; nave kámunlyaka, m’mirimani mwaka mwáwáwa.</verse>
				<verse number="11">Nave álocha ni miyo, Onnaphwanela weyo wulumatho wa atchu ni maloko, ni ilochelo, ni mamwene manchipale.</verse>
			</chapter>
			<chapter number="11">
				<verse number="1">Nave kávahiwa eheche wi echikopa, ni wi, Nkavinya, werye empa ya Muluku, ni eyupo yephepa, ni yawo enalapa’mo.</verse>
				<verse number="2">Nave ntchacho na vate va empa ya Muluku ohiye, ohéryeru; ntakhara návahiwe wa amalapo; nave muchetche wawéla enarwa‐enyikala mieri makhumi masheshe owapula mili.</verse>
				<verse number="3">Nave kinarwa‐kilamulela anamonáka eli, nave enarwa yuluma mahiku masanaru khumi ni masana meli owapula mahiku mathanu na nimoha, ewanre ishakhwi.</verse>
				<verse number="4">Yawo ti miri mili ya azitona ni sawiyathivo onyari pili sawémela va mithoni va Apwiya a elapo ya vathi.</verse>
				<verse number="5">Nave mukina áháwelaka wapahula, moro onakhuma mwano mwaya, watolosha amwichani aya; nave mukina áháwelaka wapahula, wiphiwa waya onaphwanela wereya hihá.</verse>
				<verse number="6">Yawo ákhalano ikuru sowalano wirimu wi epula ehiruperu m’mahiku awuluma waya; nave ikuru ákhalano va mahini otatusha yawo okhala nikhami, ni opwesha elapo ni ipahu sothe sene mahiku yawo enakhwelaya.</verse>
				<verse number="7">Nave ekutchunle namonáya enama yowela okhuma mu’shephwani enarwa‐ewanano ekhocho, nave enarwa‐yálapiha, ewipha yawo.</verse>
				<verse number="8">Nave mirutchu aya enarwa‐ekhala va ramphani a m’muchetcheni mtokotoko, yowo onatchuwiwa volocha sa munepa Sodoma ni Aigupto, wiwotho Apwiyáya áthomeyiwiye’wo.</verse>
				<verse number="9">Nave a mwa atchu ni mahimo, ni ilochelo, ni maloko enarwa‐evarya mirutchu aya mahiku mararu nímeyáya, ehémyaru mirutchu aya wi evithiwe m’mahiyeni.</verse>
				<verse number="10">Nave yawo enakhala velaponi enarwa‐ehakalala, etchapela, evahanana samahala; ntakhara alipa‐miririmo eli yala yánáhósha yawo yákhala velaponi.</verse>
				<verse number="11">Nave evinre mahiku mararu nímeyáya munepa wokumi worwela wa Muluku wáhávolowa, nave yáhémela; nave wova otokotoko wáhárwela yawo yáwónne.</verse>
				<verse number="12">Nave yáhíwa masu matokotoko órwela wirimu ólochano, Welani wenno. Nave yáwela orowa wirimu mu nekuni; nave amwichani aya yáwóna.</verse>
				<verse number="13">Nave velukuluku yeyo vári eluku etokotoko, nave nimoha na makupa khumi a muchetche nákumuwa; nave yáhíphiwa mwiluku’mmo atchu masanaru makhumi mathanu na meli; nave yáhanle awo yánóva, enamchichimiha Muluku a wirimu.</verse>
				<verse number="14">Ochilu wanawili wovira: nkonani, ochilu waneraru onnákuva orwa.</verse>
				<verse number="15">Nave mungelo anethanu nawili áhópa, nave vákhala masu matokotoko wirimu, elochaka, Omwene welapo ya vathi tunakhalaya wa Apwiyahu, ni wa Kristu awe: nave anarwa‐alamulela okhala wokhala.</verse>
				<verse number="16">Nave atokwene makhumi meli owapula asheshe yawo enakilathi va mithoni va Muluku va minyukhu aya yomwene yáthipela iyuchi saya vathi, emulapa Muluku,</verse>
				<verse number="17">elochaka, Ninnothamalani, Apwiya Muluku, Aikurusothesene, Nyenyu muri, nave mwári, nave mu norwa; ntakhara mohikusherya ikuru sanyu sitokotoko, nave mulamunlanyu.</verse>
				<verse number="18">Nave amalapo yáshimwa, nave yárwa esarányu, ni elukuluku ya alipa‐okhwa yawi ethorihiwe ni yovaha phatamari akapuro anyu alipa‐miririmo awo, ni awéla murima, ni yawo enóva nsina nanyu, akhani ni atokwene; ni wapahula yawo enapahula elapo.</verse>
				<verse number="19">Nave empa ya Muluku yáhuliwa yeyo eri wirimu; nave yáhóneya ekasha ya nlakano nawe, m’pa mwawe, nave vári itari, ni masu, ni okukucheya, ni iluku, ni maralala matokotoko.</verse>
			</chapter>
			<chapter number="12">
				<verse number="1">Nave eneneryo etokotoko yáhóneya wirimu; muthiana ówarihiwa nsuwa, ni mweri o manani wawe, ni va muruni vawe koroa a itheneri khumi na pili;</verse>
				<verse number="2">nave ári órupala; nave ákhuwela áyariye, ni wona masóso óyara.</verse>
				<verse number="3">Nave yáhóneya eneneryo ekina wirimu, nkonani, enowa etokwene yoshérya, etokotokosha, yeyo yárinono miru mithanu na mili, ni manyaka khumi, ni va muruni vaya itapha somwene thanu na pili.</verse>
				<verse number="4">Nave mwíla aya onnachutcha nimoha na makupa mararu a itheneri sa wirimu, onariha velaponi. Nave enowa etokwene yámwémelela okhoveni muthiana áháwela oyara owo, wi, ayanre, yeyo emmirye mwanawe.</verse>
				<verse number="5">Nave ámuyara mwana mwamulopwana, yowo ani arwe‐athorihe maloko othene ni echikopa ya muthipo: nave mwanawe áshopholiwa oya wa Muluku, ni o munyukhuni wawe womwene.</verse>
				<verse number="6">Nave muthiana átchawela mu’takhwani, wiwo áriyeno nipuro noryeheryiwa khuluwi ti Muluku, wi wiwo ámvakulele’wo mahiku masanaru nikhumi nimoha ni masana meli owapula makhumi mathanu na nimoha.</verse>
				<verse number="7">Nave wirimu wákhala’wo ekhocho. Mikayeli ni angelo awe owanano ekhocho ni enowa etokwene; enowa etokwenetho ni angelo aya yáwana ekhocho;</verse>
				<verse number="8">nave heyákhanletho ikuru, nave henaphwanyiwetho nipuro naya wirimu.</verse>
				<verse number="9">Nave yárihiwa vathi enowa etokwenesha eyo, enowa yawuluvala eyo, yaweriwa musaserya ni Satana, yeyo enawoka elapo yothene; yárihiwa vathi velaponi, ni angelo aya ene yárihiwano vamoha.</verse>
				<verse number="10">Nave káhíwa masu matokotoko wirimu, elochaka, Vano sophiya ovulusha, ni ikuru, ni omwene sa Muluku ahu, ni olamula wa Kristu awe; ntakhara ókuhiwa mulipa‐ohelela a annihu, awáhelela va mithoni va Muluku ahu othana ni ohiyu.</verse>
				<verse number="11">Nave yawo yámulapiha yowo ntakhara a nikhami na Mwana épuchepuche, nave ntakhara a masu a namonáya; nave heyásivenle okumi aya nari ophiyerya okhwa.</verse>
				<verse number="12">Va nthowa nenla, theyani, irimu nyu, ni nyenyu munakhala mummo. Ochilu wa moko ni enia, ntakhara musaserya ókhuruwela wa nyuwo, ókhalano wícha mtokotoko, onasuweliye wi emuhalenle mahiku avakhani.</verse>
				<verse number="13">Nave enowa etokwene yónnaya wi yárihiwa vathi velaponi, yámuhósha muthiana yowo ámuyanre mwana mwamulopwana.</verse>
				<verse number="14">Nave muthiana ávahiwa muphelo meli a enaka etokotoko, wi avavelele o’takhwani, o’puroni wawe, wiwo onavakuleliwiye’wo mwa mahiku aya, ni mahiku, ni mahiku a meya, ahónakatho ethoi ya enowa etokwene.</verse>
				<verse number="15">Nave yásenya mwano mwaya, emutcharaka muthiana, mahi wi muhiche, wí emóphyole muthiana owo.</verse>
				<verse number="16">Nave elapo yámukhaviherya muthiana owo, nave elapo yáháthama owano waya, emirya mahi a muhiche yawo enowa etokwene yásennyaya mwano mwaya.</verse>
			</chapter>
			<chapter number="13">
				<verse number="1">Nave káhóna enama erikimkhuma mu’nia, yeyo yárinono manyaka khumi, ni miru mithanu na mili, ni va manyaka aya itapha somwene khumi, ni va miruni vaya masina ópwalu.</verse>
				<verse number="2">Nave enama kónnaka eyo yáphwanaphwana ni havara, ni inani saya wi inani sa napíli, ni o’wano waya wi owano wa mwacho; nave enowa etokwene yávaha yeyo ikuru saya, ni munyukhu aya womwene, ni olamulelo mtokotoko.</verse>
				<verse number="3">Nave mmoha wa miru aya wári ntoko wárimuhommwa wokhwano; nave nikhwacha naya nokhwano návola; nave elapo yothene yátikhinano enama eyo;</verse>
				<verse number="4">nave yálapa enowa etokwene, ntakhara tiyávahile ikuru enama eyo; nave yálapa enama enalocha, Pani onaphwanaphwana ni enama? nave pani onawerya owanano ekhocho?</verse>
				<verse number="5">Nave yávahiwa mwano molocha sitokotoko ni sopwalu: nave yávahiwa olamulelo wawerano hihá mieri makhumi masheshe ni mieri mili.</verse>
				<verse number="6">Nave yátaphula iyano saya omulumela Muluku sopwalu, werela opwalu nsina nawe, ni tabernákulo awe, ni yawo enakhala wirimu.</verse>
				<verse number="7">Nave yeyo yávahiwa ohela ekhocho wa awéla murima, ni walapiha; nave yávahiwa ikuru sa va mahimo othene, ni atchu, ni ilochelo, ni maloko.</verse>
				<verse number="8">Nave enarwa‐elapa yeyo othene yawo enakhala velaponi, yawo masináya ehirempwe m’livro ókumi a Mwana épuchepuche, yowo íphiwe opacherya matikitheryeyo aya élapo ya vathi.</verse>
				<verse number="9">Mukina arinono naru, íwe.</verse>
				<verse number="10">Mutchu yowo onalakela o kariposo, oni aye o kariposo; mutchu ípha ni nlema, onaphwanelatho wiphiwa ni nlema. Vava ti vari evilelelo ni nroromelo na awéla murima.</verse>
				<verse number="11">Nave káhóna enama ekina erikimkhuma vathi; nave yákhalano manyaka meli wi si a mwana épuchepuche, nave yánalocha si enowa etokwene.</verse>
				<verse number="12">Nave ennerano ikuru sothene sa enama yopacherya va mithoni vaya. Nave ennalapiherya enama yopacherya, yeyo nikhwacha naya nokhwano návonle, elapo ni yawo enakhala mummo.</verse>
				<verse number="13">Nave ennerano ineneryo sitokotoko, wi ennakurusha moro worwela wirimu nave omorele velaponi, va mithoni va atchu.</verse>
				<verse number="14">Nave ennahuweliha yawo enakhala velaponi ni ineneryo hiho yávahiwaya ikuru sawerano va mithoni va enama, ni olochano yawo enakhala velaponi, wi epatche yophwaniherya ya enama eyo, yeyo yárine nikhwacha na nlema, ekhalatho ekumi.</verse>
				<verse number="15">Nave yávahiwa ikuru sovaha yophwaniherya ya enama miwiya, wi yophwaniherya ya enama elocheke, nave yerekeno wi othene yawo ehinalapa yophwaniherya ya enama yiphiweke.</verse>
				<verse number="16">Nave yáwériha othene, akhani ni atokwenene, amuhakhhu ni óháwa, ni anethi ni akapuro, yákhele eneneryo va ntata naya nolopwana ni va’yuchi vaya;</verse>
				<verse number="17">ni wi mutchu ahiwerye othuma nari otumiha, nyenya yoworu árinono eneneryo, ti nsina na enama, nari walakhanyerya wa nsina naya.</verse>
				<verse number="18">Vava tivari miruku. Yowo orinono osuwelasha tálakhanye walakhanyerya wa enama eyo; ntakhara walakhanyerya waya ti wa mutchu; nave walakhanyerya waya ti masana mathanu na nimoha owapula makhumi mathanu na nimoha ni thanu na moha.</verse>
			</chapter>
			<chapter number="14">
				<verse number="1">Nave káweha, nkonani, Mwana épuchepuche owo arikimwemela va mwakoni wa Ziyoni, nave vamoha ni Yowo amile nsana nimoha, makhumi masheshe owapula asheshe, ókhalano nsina nawe ni nsina na Atithinnya norempwa va’yuchi vaya.</verse>
				<verse number="2">Nave káhíwa masu órwela wirimu, ntoko oruma wa mahi manchipale, nave ntoko masu a eluku etokotoko; nave masu yawo kíwalaka yári ntoko a alipa‐mikaripo awópa mikaripo aya;</verse>
				<verse number="3">nave enipa ntoko ntchipo nahihano o munyukhuni womwene, ni va mithoni va ikumi sheshe, ni atokwene; nave havovo mutchu áwenrye ohuserya ntchipo nlo, nyenya amile nsana nimoha, makhumi masheshe owapula asheshe, yawo yópoliwe wilaponi.</verse>
				<verse number="4">Awo ti yawo yahárípihiwe vamoha ni athiana; ntakhara ari asimwali.</verse>
				<verse number="5">Awo ti yawo enamutchara Mwana épuchepuche wothe wene wiwo onayiye’wo. Yala yáthummwe mwa atchu, sawima solipula wa Muluku ni wa Mwana épuchepuche. Nave mwano mwaya hemwáphwanyiwe wotha; hanono murala.</verse>
				<verse number="6">Nave kámóna mungelo mukina arikimvava véri va wirimu, arinono Mitchaka Yaphama yohimala, alaleye wa yawo enakhala velaponi, ni wa maloko othene n’nihimo ni ilochelo ni atchu;</verse>
				<verse number="7">alochaka ni masu matokotoko, Ovani Muluku, nave mumvahe nchichimiho; ntakhara elukuluku yothoriha wawe yophiya; nave mulapeni Yowo ápachunshe erimu ni moko ni’nia, ni anápilupilu a mahi.</verse>
				<verse number="8">Nave átchara mungelo mukina mukhwawe alochaka, Ohúwa, ohúwa, Babulo mtokotoko yowo áwuryihale maloko othene vinyo a esara a mararuwo awe.</verse>
				<verse number="9">Nave áhátchara mungelo mukina, aneraru, alochaka ni masu matokotoko, Mukina alaparu enama eyo, ni yophwaniheryáya, ákhela eneneryo va’yuchi vawe, nari va ntatani vawe,</verse>
				<verse number="10">yowo tanáwurye vinyo a esara ya Muluku, óryeheryiwa ótakaheryiwa mwikahini ya esaráwe; nari anarwa‐ahóshiwa ni moro ni enshofre va mithoni va angelo awéla murima ni va mithoni va Mwana épuchepuche;</verse>
				<verse number="11">nave mwíshi wa ohósha waya onnawelaru okhala wokhala; nave henítchúwa othana ni ohiyu yawo enalapa enama eyo ni yophwaniheryáya, ni yowo onákhela eneneryo ya nsina naya.</verse>
				<verse number="12">Vava ti vari evilelelo ya awéla murima, ya yawo enakhapelela malamulo a Muluku, ni nroromelo na Yesu.</verse>
				<verse number="13">Nave káhíwa masu órwela wirimu, elochaka, Repa, Óréla alipa‐okhwa yawo enariméla mwa Apwiya, opacherya hihano; ahe, Munepa tanalocha, wi yitchúwe sawáveliha saya; ntakhara miteko aya ennátchara.</verse>
				<verse number="14">Nave káweha, nkonani, neku nawéla; ni va nekuni vákilathi mukina si Mwana a mutchu, ókhalano koroa a mivira va muruni vawe, ni mu ntatani nawe yohekano yawétha.</verse>
				<verse number="15">Nave mungelo mukina ákhuma mu’mpa ya Muluku, amukhuwelelaka masu matokotoko yowo ákilanthe va nekuni, Vonya yohekanoá ni oheka, ntakhara mahiku óheka áphiye; ntakhara itchu sa velaponi soyeva.</verse>
				<verse number="16">Nave yowo ákilanthe va nekuni ávonya yohekano awe velaponi, nave olya wa velaponi wáhekiwa.</verse>
				<verse number="17">Nave mungelo mukina ákhuma mu’mpa ya Muluku yeyo eri wirimu, yowotho árinono yohekano yawétha.</verse>
				<verse number="18">Nave mungelo mukina ákhuma va’yuponi yephepa, ti yowo árinono ikuru sa moro; amukhuwelela ni masu matokotoko yowo árinono yohekano yawétha, alochaka, Rumiha yohekanoá yawétha, okwase matási a emacha ya mpesa ya mwilaponi; ntakhara mpesa saya sohitchwa tchiri.</verse>
				<verse number="19">Nave mungelo ávonya yohekano awe velaponi ya vathi akwasa mpesa sa m’machani yelapo, ariha movochela’mo mpesa mtokotoko mwa esara ya Muluku.</verse>
				<verse number="20">Nave movochela’mo mpesa mwáphochiwa vate va muchetche, nave mwákhuma nikhami movochela’mo mpesa’mmo, ophiyerya so’wano sa akavaro, ophiyerya mastadiya masanaru khumi ni mathanu na nimoha.</verse>
			</chapter>
			<chapter number="15">
				<verse number="1">Nave káhóna eneneryo ekina wirimu, etokotoko ni yotikiniha, angelo athanu neli ókhalano ipahu thanu na pili, ti sokutchula, ntakhara mwa hiho ti mukutchu?-?wenle esara ya Muluku.</verse>
				<verse number="2">Nave káhóna si enia ya vidro yotakáheryiwa ni moro; nave yawo yálapihale enama eyo, ni yophwaniheryáya ni eneneryo ya nsina naya, yáhémela va’nia ya vidro, erinono mikaripo ya Muluku.</verse>
				<verse number="3">Nave ennipa ntchipo na Mose kapuro a Muluku, ni ntchipo na Mwana épuchepuche, eriki, Miteko anyu ti mitokotoko ni yotikiniha, Apwiya Muluku, Aikurusothesene; iphiro sanyu ti sekhaikhai ni separipari, Mwene nyu a mahiku othene.</verse>
				<verse number="4">Tani ani akhale óhóva ni óhichichimiha nsina nanyu Apwiya? Ntakhara Nyuwo mkhatinyu mwa Awéla; ntakhara maloko othene enarwa‐erwa elapa va mithoni vanyu, ntakhara sekhaikhai sanyu sáhonihiwa.</verse>
				<verse number="5">Nave simanle iha káhóna, nave váhuliwa va’mpa ya tabernákulo ya namona wirimu:</verse>
				<verse number="6">Nave m’pa’mmo mwákhuma’mo angelo athanu neli ókhalano ipahu thanu na pili ewanre múri awéla, ni awarya, emakela mikwachala ya mivira va mirima vaya.</verse>
				<verse number="7">Nave emoha ya ikumi sheshe yáhávaha angelo athanu neli iparatho thanu na pili sa mivira sosareya esara ya Muluku yowo anakhalaru mukumi okhala wokhala.</verse>
				<verse number="8">Nave empa ya Muluku yásareya mwíshi worwela o nchichimiho na Muluku ni wikuru sawe; nave havovo mutchu áwenrye ovolowa mpa’mmo ophiyerya ipahu thanu na pili sa angelo athanu neli simanle.</verse>
			</chapter>
			<chapter number="16">
				<verse number="1">Nave káhíwa masu matokotoko órwela o’mpa ya Muluku, eriki wa angelo athanu neli awo, Haweni, nave mínelani velaponi iparatho thanu na pili sa esara ya Muluku.</verse>
				<verse number="2">Nave ávinya ópacherya, amínela eparatho awe velaponi; nave vákhala nikhwacha nonanara n’nóhósha atchu yárinono eneneryo ya enama elapa yophwaniheryáya.</verse>
				<verse number="3">Nave anawili ámínela eparatho awe mu’nia; nave vákhala nikhami ntoko na mutchu ókhwa; nave ikumi sothe sene sa mu’nia sákhwa.</verse>
				<verse number="4">Nave aneraru ámínela eparatho awe o mihicheni ni anápilupilu a mahi; nave wáthatuwa nikhami.</verse>
				<verse number="5">Nave káhíwa mungelo a mahi awo ariki, Mwa ékhaikhai, Nyenyu muri, nave mwári, Awéla Nyuwo, ntakhara mwáthoriha mwawihihá;</verse>
				<verse number="6">ntakhara yámína nikhami na awéla murima, n’na alipa‐miririmo, nave mwáhávaha nikhami ewurye; ennaphwanelela yawo.</verse>
				<verse number="7">Nave kámwíwa a va’yuponi yephepa, alochaka, Ahe, Apwiya Muluku, Aikurusothesene, othoriha wanyu ti weparipari ni wekhaikhai.</verse>
				<verse number="8">Nave anesheshe ámínela eparatho awe va nsuwani; nave návahiwa ikuru wi návivihe atchu ni moro.</verse>
				<verse number="9">Nave atchu yávivihiwa ni oviha otokotoko; nave yáhérela opwalu nsina na Muluku Yowo orinono ikuru va ipahu iha; nave heyátcharuiye wi emchichimihe.</verse>
				<verse number="10">Nave anethanu ámínela eparatho awe va munyukhuni womwene wa’nama; nave omwene aya wárípihiwa; nave yákhura malumi aya ni wichela waya,</verse>
				<verse number="11">emwerela opwalu Muluku a wirimu ntakhara masóso aya ni makhwacha aya; nave heyátcharuiye miteko aya.</verse>
				<verse number="12">Nave anethanu namoha áminela eparatho awe va muhicheni mtokotoko Firate; nave mahi aya yáweléla, wi eryeheryiwe ephiro ya mamwene órwela wiwo onakhuma nsuwa.</verse>
				<verse number="13">Nave káhóna mukhumaka’mo mwano mwa’nowa etokwene, ni mwano mwa’nama, ni mwano mwa mulipa‐miririmo ówoka minepa miraru yotakhala, antoko anaphulu;</verse>
				<verse number="14">ntakhara ti minepa ya masololo yawera sotikiniha; yeyo enakhuma orowa wa mamwene a elapo yothene, wawopela o’khochoni ya nihiku ntokotoko na Muluku, Aikurusothesene.</verse>
				<verse number="15">(Nkonani, kinnórwa, si mulipa‐wiya. Óréla ti yowo onaweherya, akhapelela sowara sawe, wi anirimwécha épwitikiri, nave atchu enirimóna epwitikiri awe.)</verse>
				<verse number="16">Nave yáwopeliwe o nipuroni naweriwa mu eHebri Harmagedo.</verse>
				<verse number="17">Nave anethanu nawili ámínela eparatho awe wirimu; nave m’pa mwa Muluku’mmo mwákhuma’mo masu matokotoko, órwela o munyukhuni womwene, eriki, Yohereya;</verse>
				<verse number="18">nave vákhala itari, ni masu, ni iluku; nave vákhala okukucheya otokotoko wawihiha wiwo wahóneiyeru okhala wokhala atchu velaponi, okukucheya wolipasha, otokotokosha.</verse>
				<verse number="19">Nave muchetche mutokwene owo wákawaneya vararu, nave michetche ya amalapo yáhúwa; nave Babulo mtokotoko wáhúpuweliwa va mithoni va Muluku, wi ovahiwe ekahi ya vinyo ówali a esaráwe.</verse>
				<verse number="20">Nave ivilivili sothene sátchawa, nave miako heyáphwanyiwe.</verse>
				<verse number="21">Nave yákhuruwa wirimu maralala matokotoko, olimela wa nimoha wi talenti, emorela va atchu; nave atchu yámwerela Muluku opwalu ntakhara a epahu ya maralala, ntakhara epahu aya ti etokotoko tchiri.</verse>
			</chapter>
			<chapter number="17">
				<verse number="1">Nave árwa mmoha a angelo athanu neli yawo yárinono iparatho thanu na pili, alocha ni miyo, ii, Rwa nno, kinawoniha oványiwa wa muthiana a mararuwo mtokotoko,</verse>
				<verse number="2">yowo ori va mahini manchipale, yowo mamwene a elapo yáraruwalayano, nave yawo enakhala velaponi yáhapaliwaya ni vinyo a mararuwo awe.</verse>
				<verse number="3">Nave ákikusha okikeriha o’takhwani, m’Munepani; nave kámóna muthiana arikimkilathi va’namani yorumála, yosareya masina ópwalu, yeyo yárinono miru mithanu na mili ni manyaka khumi.</verse>
				<verse number="4">Nave muthiana áwanre koveka, ni ekuwo yoshérya, arerihiwa ni mivira, ni maluku a’sisapo aya, ni irácho; arinono mu ntatani nawe ekahi ya mivira yosareya sotakhalasha,</verse>
				<verse number="5">ni sorípiha sa mararuwo awe, nave va’yuchi vawe várempwa nsina, YAWIPHINI, BABULO MTOKOTOKO, AMAI A ACHAPAHEYA NI A SOTAKHALASHA SELAPO.</verse>
				<verse number="6">Nave kámóna muthiana óhapaliwa n’nikhami na awéla murima, n’nikhami na anamona a Yesu; nave kátikhina kámonnaka yowo ni otikhina otokotoko.</verse>
				<verse number="7">Nave mungelo álocha ni miyo, Hai onatikhiná? Miyo kinoléla weyo yawíphini ya muthiana, ni ya’nama yeyo emuyanre ochuli, yeyo erinono miru mithanu na mili ni manyaka khumi.</verse>
				<verse number="8">Enama yeyo wonná yákhala, nyenya hiyavovo; nave enarwa‐ekhuma mu’shephwani, ni oya o marimélelo. Nave yawo ari velaponi enarwa‐etikhina yawo nsina naya nahárempwe m’livro ókumi opacherya otikitheryiwa elapo ya vathi; eniriaya yone enama, yeyo yákhanle, nave hiyavovo, nave enarwa‐ekhala.</verse>
				<verse number="9">Vava ti vari murima wokhalano miruku. Miru mithanu na mili ti miako mithanu na mili yeyo muthiana onakilathiye’vo;</verse>
				<verse number="10">nave ti mamwene mathanu na meli; mathanu yáhúwa, mmoha ókhalaru, mukina owo hákuvale orwa; nave arúle onnaphwanela olekela vakhani.</verse>
				<verse number="11">Nave enama yákhanleyo, nave ehikhala, yeyo mkhataya ti yanethanu neraru, nari eri mwa thanu na pilího, nave tinarowaya o marimélelo.</verse>
				<verse number="12">Nave manyaka khumi wonná ti mamwene khumi, yawo ehákuvale wakhela omwene; nyenya ahákhela ikuru si mamwene, ora mmoha, vamoha ni enama.</verse>
				<verse number="13">Yawo arinono murima mmoha, nave enavaha ikuru ni olamulelo aya wa’nama.</verse>
				<verse number="14">Yawo enarwa‐ewana ekhocho ni Mwana épuchepuche, nave Mwana épuchepuche anarwa‐álapiha, ntakhara ori Pwiya a asápwiya, ni Mwene a mamwene; nave onarwa‐álapihatho yawo oriyeno awitchaniwa, ni óthanliwa ni óroromeleya.</verse>
				<verse number="15">Nave álocha ni miyo, Mahi awo wonná iwo onakilathiye’wo muthiana a mararuwo’wo ti atchu ni miloko, ni ilochelo.</verse>
				<verse number="16">Nave manyaka khumi wonná va’namani, iha sinarwa‐síchana ni muthiana a mararuwo’wo, nave sinarwa‐simwíkarela va mekhiye’vo, ni épwitikiri, sikhúra ethai awe, simweyela ni moro.</verse>
				<verse number="17">Ntakhara Muluku távahiliye m’murima mwaya werano okhwela wawe, ni werano movánelela ni ovaha omwene aya wa’nama, ophiyerya masu a Muluku ekhwánne.</verse>
				<verse number="18">Nave muthiana owo wámonná, ti muchetche mtokotoko, yowo onalamulela mamwene a elapo.</verse>
			</chapter>
			<chapter number="18">
				<verse number="1">Simanle iha kámóna mungelo mukina ókhuruwa wirimu yowo árinono ikuru sitokotoko; nave elapo yáháryihiwa ni nchichimiho nawe.</verse>
				<verse number="2">Nave ákhuwela ni masu ólipiha, ariki, Ohúwa, ohúwa, Babulo mtokotoko, óthatuwa mokhala’mo masololo, ni mokhapelela’mo minepa yothene yotakhala, ni mokhapelela’mo ipalame sothe sene sotakhala ni sawíchiwa.</verse>
				<verse number="3">Ntakhara, ni vinyo a esara a mararuwo aya tiyúwalaya maloko othene; nave mamwene a elapo yáraruwano; nave alipa‐marocha a elapo yáréla ni ikuru sa otepa waya.</verse>
				<verse number="4">Nave káhíwa masu makina órwela wirimu, eriki, Khuma’mmoni mummo, atchu aka; wi muni mwirimwátána ni sotcheka saya, nave wi muni mwirimwákhela sa ipahu saya;</verse>
				<verse number="5">ntakhara sotcheka saya sáhúkelana ophiyerya wirimu, nave Muluku túpuwenliye sopahula saya.</verse>
				<verse number="6">Mukokiherye, ntoko yowo wákokihenryaya, nave múlúleno wili, ntoko mwa miteko aya; mwikahini’mmo áhenliye’mo, muhelele mwawúlúla.</verse>
				<verse number="7">Ntoko mummo withamalelaya, wilyelya, mummotho mwerele mohósha ni wunliha eyinlo: ntakhara onnalocha m’murima mwaya, Miva ka mwene, tahi ekwásuni miyo, nkinonaru eyinlo miyo.</verse>
				<verse number="8">Hihá ipahu saya sinarwa‐sirwa nihiku nihiku nimoha, okhwa, ni iyinlo, ni etala; nave onarwa‐ovya’vo ni moro; ntakhara Apwiya Muluku óthoriha yowo takuru.</verse>
				<verse number="9">Nave mamwene a elapo óraruwano, elyano, enarwa‐yunla yinlela eyinlo eniriaya yone mwíshi wa ovya waya,</verse>
				<verse number="10">yemenle ochíwene, ntakhara wova ohóshiwa waya, elochaka, Ochilu, ochilu, muchetche mtokotoko owo, Babulo, muchetche wolipa! ntakhara mu ora mmoha tuphiyalaya othoriha wá.</verse>
				<verse number="11">Nave alipa‐marocha a mwilaponi enarwa‐yunla emoriwano ikharari, ntakhara havovo mutchu anathumatho marocha aya;</verse>
				<verse number="12">marocha a mivira, ni a prata, ni a nluku na esisapo aya, ni a irácho, ni a’kuwo sa shúkha, ni a koveka, ni a yawarya, ni a yoshérya; ni miri yothene ya muhiriri worera, ni yokusherya ekina ya esisapo yowalamela, ni ya’nyachu ni ya muthipo, ni ya mármore;</verse>
				<verse number="13">ni kinamomo ni amomo, ni sosotchuwiha, ni sawochiwa, ni insenso, ni vinyo, ni makhurwa, ni eshima yoshileya, ni trigu, ni inyope, ni ipuchepuche; ni marocha a akavaro, ni a akaru, ni a atchu ni a okumi wa atchu.</verse>
				<verse number="14">Nave hiho okumiá wákhalelaya minkhela sáwukuluwa; nave sothe sene sosiva, ni sorerasha sihoriméla, nave iha horwa‐ophwanyatho nari.</verse>
				<verse number="15">Awesiha iha, yawo yárélihiweno yowo, enarwa‐yemela vachívene ntakhara wova ohóshiwa waya, yunla, emoriwa ikharari;</verse>
				<verse number="16">elocha, Ochilu, ochilu, muchetche mtokotoko wowara shúkha ni koveka, ni ekuwo yoshérya, wawiryeherya ni mivira ni nluku na esisapo aya, ni iracho!</verse>
				<verse number="17">Ntakhara mu ora mmoha tuthatuwalaya milepe muhakhu munchipale wawihiha. Nave alipa‐wokolela othene, ni yawo enavira va’nia ya neshe neshe, ni amarinyero, ni othene enaphara muteko wa mu’nia,</verse>
				<verse number="18">yáhémela ochíwene, ekhuwela yónnaya mwíshi wa ovya waya, eriki, Muchetche tani onaphwanaphwana ni muchetche mtokotoko’wo?</verse>
				<verse number="19">Nave yáhíhela ntchupi va miru vaya, enakhuwela, ni wunla, ni wunla eyinlo, eriki, Ochilu, ochilu, muchetche mtokotoko’wo, yowo yárénlayano othene yawo yárinono anavio va’maka, ntakhara a oréla waya, ntakhara mu ora mmoha tuthatuwalaya milepe.</verse>
				<verse number="20">Tchapela yowo wirimu we, ni awéla murima, ni arummwa, ni alipa‐miririmo nyu; ntakhara Muluku ohinlela ekuhu ntakhara nyenyu.</verse>
				<verse number="21">Nave mungelo a’kuru átesha nluku, ntoko nshilo ntokotoko, ariha mu’nia, alocha, Mwawihono Babulo, muchetche mtokotoko, tuniriaya orwe‐otoloshiwe wopwaha, nave horwa‐ophwanyiwaru nari.</verse>
				<verse number="22">Nave masu a atchu awópa mikaripo, ni alipa‐wipa, ni a alipa‐wopa akhaviriko, ni a alipa‐wopa mapeka, herwa‐yiweyatho nariru mwa weyo; nave kháchiri mukina a iracha sothe sene harwa‐aphwanyiwatho nariru mwa weyo; ni masu a nshilo herwa‐evuwatho nariru mwa weyo;</verse>
				<verse number="23">ni omwaléla wa onyari horwa‐omwaleyatho nariru mwa weyo; ni masu a mulipa‐othela ni a mulipa‐otheliwa herwa‐yiweyatho nariru mwa weyo; ntakhara alipa‐otchara marochányu yári óvuwa a mwilaponi; ntakhara ni wisachiherya wá maloko othene tiyáhuwelihiwaya.</verse>
				<verse number="24">Nave mummo timwáphwanyiwe’mo nikhami na alipa‐miririmo ni awéla murima, ni othene yawo yíphiwe velaponi.</verse>
			</chapter>
			<chapter number="19">
				<verse number="1">Simanle iha káhíwa ntoko masu matokotoko a muloko mtokotoko wirimu, oriki, Aleluya; ovulusha, ni nchichimiho, ni ikuru, ti sa Muluku ahu;</verse>
				<verse number="2">ntakhara othoriha wawe ti weparipari ni wekhaikhai; nave ámuthoriha muthiana a mararuwo mtokotoko, yowo ápahunle elapo ni mararuwo awe, nave áhinlela ekuhu nikhami na akapuro awe va ntata nawe na muthiana owo.</verse>
				<verse number="3">Nave yáriyetho, Aleluya. Nave mwíshi awe onnawela okhala wokhala.</verse>
				<verse number="4">Nave yáhúwela vathi atokwene awo makhumi meli owapula asheshe ni ikumi sheshe, nave yámulapa Muluku yowo anakilathi va munyukhuni womwene, elochaka, Amen; Aleluya.</verse>
				<verse number="5">Nave masu yárwela o munyukhuni womwene, eriki, Chichimihani Muluku ahu akapuro awe othene, nyenyu munamóva Yowo, akháni ni atokwene.</verse>
				<verse number="6">Nave káhíwa ntoko masu a muloko mtokotoko, ntoko oruma wa mahi manchipale, ntoko masu a iluku sa’kuru, eriki, Aleluya; ntakhara Apwiya Muluku ahu, Aikurusothesene, annalamula.</verse>
				<verse number="7">N’theye, n’tchapele, nave nimuchichimihe Yowo; ntakhara othela wa Mwana épuchepuche wórwa; nave mwáriye ohiryeherya.</verse>
				<verse number="8">Nave ávahiwa wi aware shúkha awarya awi chwé; ntakhara shúkha ti sekhaikhai sa awéla murima.</verse>
				<verse number="9">Nave álocha ni miyo, Repa, Óréla ti yawo enítchaneliwa o yólya yothela ya Mwana épuchepuche. Nave álocha ni miyo, Yawo ti masu éparipari a Muluku.</verse>
				<verse number="10">Nave káhúwa va manani awe omulapa yowo. Nave álocha ni miyo, Nkona, ohere hono; miyo ka kapuro mukhwá, ni mukhwaya a anná yawo arinono namona a Yesu; mulape Muluku; ntakhara namona a Yesu ti Munepa wawuluma.</verse>
				<verse number="11">Nave káhóna wirimu ohuleiye’wo; nave nkonani, kavaro awéla, ni yowo ámuwenle ériwa Óroromeleya ni Eparipari; nave annathoriha, anawana ekhocho mwekhaikhai.</verse>
				<verse number="12">Nave mitho awe ari nikalume na moro, ni va muruni vawe vari itapha somwene sinchipale; nave ókhalano nsina nórempwa, nohisuweliwa ti mukina nyenya mkhatiyeru.</verse>
				<verse number="13">Nave annawara yowara yomisiwa nikhami; nave nsina nawe ti Masu a Muluku.</verse>
				<verse number="14">Nave miloko ya’khocho yeyo enakhala wirimu yámutchara Yowo, yáwenle akavaro awéla, ewanre shúkha awi chwé.</verse>
				<verse number="15">Nave mwano mwawe mwákhuma nlema nawétha, wi ípheno maloko a atchu; nave Yowo anarwa‐alamulela ni echikopa ya muthipo: nave Yowo annanyikala movochela’mo mpesa mwa vinyo a esara ya Muluku Aikurusothesene.</verse>
				<verse number="16">Nave ókhalano va yowaráwe ni va mirima vawe nsina nórempwa, MWENE A MAMWENE, NI PWIYA A ASÁPWIYA.</verse>
				<verse number="17">Nave káhóna mungelo arikimwemela mu nsuwani; nave ákhuwela ni masu matokotoko olocha ni ipalame sothe sene sovava véri verimu: Rwani nno, thukumanelani o yólya etokotoko ya Muluku mtokotoko,</verse>
				<verse number="18">wi mulye enama ya mamwene, ni inama ya akapitao, ni enama ya atchu a’kuru, ni enama ya akavaro, ni ya yawo enáwela, ni enama ya atchu othene anethi ni akapuro, ni akhani ni atokwene.</verse>
				<verse number="19">Nave káhóna enama eyo, ni mamwene a velaponi, ni miloko aya ya’khocho, óthukumana owanano ekhocho Yowo áwenle va kavaroni, ni muloko awe wa’khocho.</verse>
				<verse number="20">Nave enama eyo yáphariwa, nave vamoha ni yeyo mulipa‐miririmo ówoka yowo era sotikiniha va mithoni vawe, hiho áhuwelihiyeno yawo yákhenle eneneryo ya’nama, ni yawo yálapa yophwaniheryáya; ópíli awo yávonyiwa akumi ene mu’nia ya moro woviha ni enshofre:</verse>
				<verse number="21">nave yáhanle awo yáhíphiwa ni nlema na Yowo áwenle kavaro, ti nákhumale mwano mwawe; nave ipalame sothe sene sávona enamáya.</verse>
			</chapter>
			<chapter number="20">
				<verse number="1">Nave káhóna mungelo akhuruwaka wirimu, arinono yohulela ya eshephwa, ni onyoro mtokotoko mu ntata nawe.</verse>
				<verse number="2">Nave áphara enowa etokwene, enowa yakhalai eyo ti musaserya ni Satana, ammaka miyakha masanaru khumi,</verse>
				<verse number="3">amuriha o’shephwani, awala’wo, éyerya’vo eneneryo vasulu vaya, wi aháwoketho amalapo ophiyerya emanle miyakha masanaru khumi; muhólo mwaya taniriye ataphuliwe mahiku avakhani.</verse>
				<verse number="4">Nave káhóna minyukhu yomwene, nave yákilatheliwa; nave yávahiwa othoriha; nave káhóna minepa ya yawo yáhitiwe ntakhara a namona a Yesu, nave ntakhara a masu a Muluku, ni yawo yahálampe enama, nari yophwaniheryáya, neve heyákhenle eneneryo va’yuchini ni va ntata naya; nave yákhale akumi, elamulela vamoha ni Kristu miyakha masanaru khumi.</verse>
				<verse number="5">Nyenya akinako aya yawo yákhwile heyákhanletho akumi ophiyerya emanle miyakha masanaru khumi.</verse>
				<verse number="6">Ti ovinya wukhwani wopacherya. Óréla ni awéla murima ti yowo anatakáhaneno muvinya wopacherya; va yawo okhwa wanawili hiwanono ikuru, nyenya enarwa‐ekhala alipa‐ephepa a Muluku ni a Kristu, nave enarwa‐elamula vamoha ni Yowo miyakha eyo masanaru khumi.</verse>
				<verse number="7">Nave evinre miyakha masanaru khumi Satana taniriye ataphuliwe mu kariposo mwawe;</verse>
				<verse number="8">akhuma wahuweliha amalapo yawo ari m’mithokoni misheshe yelapo, Gogo, ni Magogo, wawopela o’khochoni: wácha waya wa yawo onakhala wi eháva yo’nia.</verse>
				<verse number="9">Nave yáwela emwalamwalela mwilaponi, erukuryerya mikotcha ya awéla murima ni muchetche wosiveliwa owo: nave wákhuruwa moro wa wirimu wátchupula.</verse>
				<verse number="10">Nave musaserya yowo áhuweliha ávonyiwa mu’nia ya moro ni enshofre, wiwotho ori enama eyo ni mulipa‐miririmo ówoka owo; nave enarwa‐ehóshiwa othana ni ohiyu okhala wokhala.</verse>
				<verse number="11">Nave káhóna, munyukhu womwene mtokotoko wawéla, ni Yowo ákilanthe’vo, yowo elapo ni erimu sámutchawa va mithoni vawe, nave nipuro naya hináphwanyiwe.</verse>
				<verse number="12">Nave káhóna alipa‐okhwa, atokwene ni akhani erikimwemela o munyukhuni womwene; nave alivro yákhunuliwa, ti ókumi; nave alipa‐okhwa yáthorihiwa ntoko sárempwaya mu alivro, ntoko mwa miteko aya.</verse>
				<verse number="13">Nave enia yáveléla alipa‐okhwa yawo yári mummo, nave okhwa ni Hade sáveléla alipa‐okhwa awo yári mummo; nave othene yáthorihiwa ntoko mwa miteko aya.</verse>
				<verse number="14">Nave okhwa ni Hade sávonyiwa mu’nia ya moro. Iwo ti okhwa wanawili, ti enia ya moro.</verse>
				<verse number="15">Nave mutchu yowo aháphwanyiwe órempwa m’livro ókumi, ávonyiwa mu’nia ya moro.</verse>
			</chapter>
			<chapter number="21">
				<verse number="1">Nave káhóna wirimu wahihano ni elapo yahihano; ntakhara wirimu wopacherya ni elapo yopacherya sávinya’vo, nave enia hiyawowotho.</verse>
				<verse number="2">Nave káhóna muchetche wawéla owo, Yerusalemu ahihano, orikimkhuruwa wirimu wa Muluku, woryeheryiwa si mulipa‐otheliwa óryeheryeliwa iyawe.</verse>
				<verse number="3">Nave káhíwa masu matokotoko órwela o munyukhuni womwene, eriki, Nkonani, tabernákulo a Muluku ori mwa atchu; nave anarwa‐ítchálano, nave yawo enarwa‐ekhala atchu awe, nave Muluku tani akhalekeno, akhale Muluku aya;</verse>
				<verse number="4">Nave anarwa‐avuta mithori yothene ovíha’mo m’mithoni mwaya; nave hevarwa‐vakhalatho okhwa; nave hevarwa‐vakhalatho iyinlo, nari wunla, nari sawichela, ntakhara sopacherya iho sóvira.</verse>
				<verse number="5">Nave Yowo ákilanthe va munyukhuni womwene áriye, Nkonani, kinerano sothe sene sikhale sahihano. Nave álocha, Nkarepa; ntakhara masu ala ari óroromeleya ni éparipari.</verse>
				<verse number="6">Nave álocha ni miyo, Sókutchuwa. Miyo ka Alefa ni Omega, ópacherya ni ókiserya. Wa yowo onavoliwa ntchanana kinarwa‐kimvaha awurye va nápilupilu a mahi ókumi siyoene.</verse>
				<verse number="7">Yowo onalapiha tanarwe‐ákhele iha; nave kinarwa‐kikhala Muluku awe, ni yowo onakhala mwanaka.</verse>
				<verse number="8">Nyenya awóva ni óhiroromela, ni ótakhala, ni awipha atchu, ni amararuwo, ni ólapa sophwaniherya, ni othene awotha, yawakheláya enarwa‐ekhala mu’nia yoviha ni moro ni enshofre; ti okhwa wanawili.</verse>
				<verse number="9">Nave árwa mmoha a angelo athanu neli yawo yárinono iparatho thanu na pili, sosareya ipahu sokutchula thanu na pili; nave álocha ni miyo, ariki, Rwa nno, kinawoniha mulipa‐otheliwa, mwara a Mwana épuchepuche.</verse>
				<verse number="10">Nave ákikusha m’munepani orowa o mwakoni mtokotoko ni worekama, akóniha muchetche wawélówo Yerusalemu, wokhuruwa wirimu orwela wa Muluku,</verse>
				<verse number="11">nave wákhalano nchichimiho na Muluku; omwaleya waya onaphwanaphwana ni nluku nesisapo aya yowalamelasha, si nluku na jaspi, nawarya, si kristale:</verse>
				<verse number="12">okhalano ekhuntale etokotoko ni yorekama, okhalano mikhora khumi na mili, ni va mikhorani angelo khumi neli, ni masina órempwa’vo, ti masina a mahimo khumi na meli a anamwane a Israyeli;</verse>
				<verse number="13">wiwo onakhuma nsuwa mikhora miraru, ni wiwo onaya etcheku ya murupi mikhora miraru, ni wiwo onarwela etcheku ya murupi mikhora miraru, ni wiwo onanéla nsuwa mikhora miraru.</verse>
				<verse number="14">Nave ekhuntale ya muchetche yákhalano mathipelo khumi na meli, ni vavo masina khumi na meli a arummwa khumi neli a Mwana épuchepuche.</verse>
				<verse number="15">Nave yowo álocha ni miyo ákhalano mweryo, eheche ya mivira, wi érye muchetche owo, ni mikhoráya ni ekhuntale aya.</verse>
				<verse number="16">Nave muchetche ori wa mithoko misheshe; orekama waya onnaphwanaphwana ni oruku aya: nave áhérya muchetche ni ehechéyo, mastadiya masanaru makhumi khumi ni makhumi meli; orekama waya, ni oruku aya ni orekama wóya wirimu onnaphwanaphwana.</verse>
				<verse number="17">Nave áhérya ekhuntale aya, miono nsana nimoha owapula makhumi masheshe ni miono misheshe, mweryo wa mutchu, ti mungelo.</verse>
				<verse number="18">Nave mikhuno ya ekhuntale aya ti jaspi; nave muchetche owo ti wa mivira yawitcheya, yophwanaphwana ni vidro awéla.</verse>
				<verse number="19">Mathipelo a ekhuntale ya muchetche yárérihiwa ni maluku ówalamela esisapo, amiloko miloko; mathipelo ópacherya ta jaspi; anawili, ta safira; aneraru, ta kalsedonia; anesheshe, ta esmeralda;</verse>
				<verse number="20">anethanu, ta sardonio; anethanu namoha, ta sarda; anethanu nawili, ta krisolita; anethanu neraru, ta berilo; anethanu nesheshe, ta topaziyo; anekhumi, ta krisoprazo; anekhumi namoha, ta jasinto; anekhumi nawili, ta ametista.</verse>
				<verse number="21">Nave masele khumi na meli ti amargarita khumi na meli; nsele nimoha va mekhaya na margarita mmoha. Nave rampha a muchetche ta mivira yawitcheya, ntoko vidro awónéla.</verse>
				<verse number="22">Nave mummo nkónne’mmo empa ya Muluku; ntakhara Apwiya Muluku Aikurusothesene, ni Mwana épuchepuche tari empa ya Muluku.</verse>
				<verse number="23">Nave va muchetcheni hevanakhweleya nsuwa, nari mweri wawarya’vo; ntakhara nchichimiho na Muluku tinnamwaleya’wo, nave onyari aya ti Mwana épuchepuche.</verse>
				<verse number="24">Nave amalapo enarwa‐yechécha mu omwalela waya; ni mamwene élapo enarúha nchichimiho naya ovolowano mummo.</verse>
				<verse number="25">Nave va mikhorani vaya hevanawaliwaru othana, (ntakhara wiwo ohiyu horwa‐okhala’wo);</verse>
				<verse number="26">nave enarwa‐erúha nchichimiho ni mahala a amalapo evolowano mummo;</verse>
				<verse number="27">nave mummo hamurwa‐mvolowa’mo etchu ekina yohélihiwa, nari yowo onera yotakhala, ni awotha; nyenya yaworu erempwe m’livro ókumi a Mwana épuchepuche.</verse>
			</chapter>
			<chapter number="22">
				<verse number="1">Nave ákóniha muhiche wa mahi ókumi, awarya wi kristale, ókhuma o munyukhuni womwene wa Muluku ni wa Mwana épuchepuche, véri va rampha aya.</verse>
				<verse number="2">Nave ekhopela ya wino ya muhiche, ni ekhopela aya ya wile wári’wo mwiri wokumi wawima sawima khumi na pili, ni wimaru mweri ni mweri; nave makukhu a mwiri topenushano amalapo.</verse>
				<verse number="3">Nave hevarwa‐vakhalaru wulumela; nave munyukhu womwene wa Muluku ni wa Mwana épuchepuche enarwa‐ekhala mummo; nave akapuro awe enarwa‐emuruméla Yowo,</verse>
				<verse number="4">yona ethoi awe; nave nsina nawe n’narwa‐nikhala va iyuchi saya.</verse>
				<verse number="5">Nave ohiyu horwa‐okhalaru’wo; nave omwaleya wonyari honáthowa, ni omwaleya wa nsuwa; ntakhara Apwiya Muluku tanámwaleyeke; nave tanálamuleke okhala wokhala.</verse>
				<verse number="6">Nave álocha ni miyo, Masu ala ari óroromeleya ni éparipari; nave Apwiya, Muluku a minepa ya alipa‐miririmo, ámuruma mungelo awe owóniha akapuro awe hiho sinaphwanela wakuva wereya.</verse>
				<verse number="7">Nave nkonani, kinnákuva orwa. Óréla yowo onakhapelela masu awulummwa a livro ola.</verse>
				<verse number="8">Nave miyo Yohane ka awiwa ni awona iha. Nave kíwalaka ni wona, káhúwela vathi othamala va manani va mungelo yowo ákónihale hiho.</verse>
				<verse number="9">Nave álocha ni miyo, Nkona, ohere hono; ka kapuro mukhwá, ni mukhwaya a anná alipa‐miririmo, ni a yawo enakhapelela masu a livro ola; muthamale Muluku.</verse>
				<verse number="10">Nave álocha ni miyo, Ohéyerye eneneryo masu awulummwa a livro ola; ntakhara elukuluku yohachamela.</verse>
				<verse number="11">Yowo ohikhanle ékhaikhai erekeru sohikhala ekhaikhai; ni mutchu ótakhala, akhaleru ótakhala; ni yowo ori ékhaikhai erekeru yekhaikhai; ni yowo ori awéla, akhaleru awélihiwa.</verse>
				<verse number="12">Nkonani, kinnákuva orwa; nave phatamari aka kókhalano ómvaherya mutchu ntoko mwa muteko awe.</verse>
				<verse number="13">Miyo ka Alefa ni Omega, ópacherya ni ókiserya, mapacheryeryo ni makutchuwelo.</verse>
				<verse number="14">Óréla ti yawo enavasa sowara saya, wi yahikhaleno olamulelo va mwirini wokumi, ni wi yahivolowe m’muchetcheni va mikhorani.</verse>
				<verse number="15">Vate varivo anapwa ni awisachiherya, ni amararuwo, ni awipha atchu, ni óthamala sophwaniherya, ni yawo enasivela wotha ni werano.</verse>
				<verse number="16">Miyo Yesu kómuruma mungelo aka owerelani namona sa iha m’milokoni. Miyo ka mutathari ni mwana a Davide, etheneri yawarya ya nivorosha.</verse>
				<verse number="17">Nave Munepa ni mulipa‐otheliwa enalocha, Rwani. Nave mulipa‐wiwa aloche, Rwani. Nave óvoliwa ntchanana arwe; Yowo onatchuna, ákhele mahi ókumi siyoene.</verse>
				<verse number="18">Kinnerela namona wa mutchu yowo oniwa masu awulummwa a livro ola, Mutchu áchererya va ala, Muluku anarwa‐amwachererya ipahu sorempwa m’livro momu:</verse>
				<verse number="19">nave yowo ani avíhe’vo va masu a livro a wulummwa wu, Muluku anarwa‐amvíherya’vo makupa awe va mwirini wokumi, ni m’muchetcheni wawéla owo, ni va hiha irempwe m’livro momu.</verse>
				<verse number="20">Yowo onerela namona iha, oni, Tchiriene; kinnákuva orwa. Amen; rwani, Apwiya Yesu.</verse>
				<verse number="21">Ikharari sa Apwiya Yesu sikhale ni awéla murima othene. Amen.</verse>
			</chapter>
		</book>
	</testament>
</bible>