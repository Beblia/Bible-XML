<?xml version="1.0" encoding="utf-8"?>
<bible language="Bosnian (Biblija, Stari i Novi zavjet)" status="Krstjanska zajednica u Bosni i Hercegovini" link="https://www.bible.com/bible/3899/MAT.1.BBA">
	<testament name="New">
		<book number="40">
			<chapter number="1">
				<verse number="1">Rodoslovlje Mesije Isusa, potomka Davidovog, potomka Abrahamova.</verse>
				<verse number="2">Abrahamu se rodio Isak. Isaku se rodio Jakov. Jakovu su se rodili Juda i njegova braća.</verse>
				<verse number="3">Judi je Tamara rodila Peresa i Zeraha. Peresu se rodio Hesron, a Hesronu Ram.</verse>
				<verse number="4">Ramu se rodio Aminadab. Aminadabu se rodio Nahšon, a Nahšonu Salma.</verse>
				<verse number="5">Salmi je Rahaba rodila Boaza. Boazu je Ruta rodila Obeda. Obedu se rodio Jišaj.</verse>
				<verse number="6">Jišaju se rodio car David. Davidu je bivša Urijina žena rodila Solomona.</verse>
				<verse number="7">Solomonu se rodio Roboam. Roboamu se rodio Abija. Abiji se rodio Asa.</verse>
				<verse number="8">Asi se rodio Jozafat. Jozafatu se rodio Joram, a Joramu Ahazja.</verse>
				<verse number="9">Ahazji se rodio Jotam, Jotamu Ahaz, a Ahazu Ezekija.</verse>
				<verse number="10">Ezekiji se rodio Manasije, Manasiju Amon. Amonu se rodio Jošija.</verse>
				<verse number="11">Jošiji su se, u vrijeme progonstva u Babilon, rodili Jehonija i njegova braća.</verse>
				<verse number="12">Poslije progonstva u Babilon, Jehoniji se rodio Šealtiel. Šealtielu se rodio Zerubabel.</verse>
				<verse number="13">Zerubabelu se rodio Elijakim, a Elijakimu Azor.</verse>
				<verse number="14">Azoru se rodio Sadok. Sadoku se rodio Akim, Akimu Elijud.</verse>
				<verse number="15">Elijudu se rodio Eleazar, Eleazaru Matan, a Matanu Jakov.</verse>
				<verse number="16">Jakovu se rodio Josip, muž Marijin, koja je rodila Isusa, koji se zove Mesija – Pomazanik.</verse>
				<verse number="17">To je, dakle, ukupno četrnaest koljena od Abrahama do cara Davida, četrnaest koljena od cara Davida do progonstva u Babilon i četrnaest koljena od progonstva do Mesije.</verse>
				<verse number="18">Evo kako se zbilo rođenje Mesije Isusa: Njegova majka Marija bila je zaručena s Josipom. Ali prije nego što će biti zajedno, začela je od Svetoga Duha.</verse>
				<verse number="19">Kako je njezin muž Josip bio pravedan čovjek, te je nije htio osramotiti, naumi je potajno otpustiti.</verse>
				<verse number="20">Razmišljajući o tome, u snu mu se ukaže anđeo Gospodnji. „Josipe, sine Davidov”, reče mu on, „ne boj se uzeti Mariju za ženu! Jer dijete koje nosi začeo je Sveti Duh.</verse>
				<verse number="21">Ona će roditi sina i nazvat ćeš ga Isus. On će spasiti svoj narod od grijeha njegovih.”</verse>
				<verse number="22">Sve se to dogodilo da bi se ispunilo što je Gospod rekao po vjerovjesniku:</verse>
				<verse number="23">Evo! Djevica će zanijeti! Rodit će sina i zvat će ga Emanuel, što znači: Bog je s nama.</verse>
				<verse number="24">Kad se Josip probudi, učini kako mu je anđeo zapovjedio – uzeo je Mariju da mu bude žena.</verse>
				<verse number="25">Nije joj se približavao sve dok nije rodila sina, kome on nadjenu ime Isus.</verse>
			</chapter>
			<chapter number="2">
				<verse number="1">Isus se rodio u Betlehemu, u Judeji, a u doba cara Heroda. U to vrijeme neki mudraci s istoka stignu u Jerusalem i stanu se raspitivati:</verse>
				<verse number="2">„Gdje je novorođeni car Jevreja? Vidjeli smo njegovu zvijezdu na istoku, pa smo mu se došli pokloniti.”</verse>
				<verse number="3">Kad to ču, uznemiri se car Herod, a i sav Jerusalem.</verse>
				<verse number="4">Car sazove svećeničke poglavare i pismoznance da ih pita gdje se Mesija trebao roditi.</verse>
				<verse number="5">„U Betlehemu, u Judeji”, odgovore mu, „jer je vjerovjesnik napisao:</verse>
				<verse number="6">Betleheme, zemljo Judina, ti nipošto nisi najmanji među judejskim kneževinama, jer će iz tebe poteći vladar koji će voditi Moj narod, Izrael.”</verse>
				<verse number="7">Tada Herod tajno prizove mudrace, te od njih dozna za vrijeme pojavljivanja zvijezde.</verse>
				<verse number="8">Zatim ih uputi u Betlehem: „Pođite i dobro se raspitajte o djetetu. Kad ga pronađete, javite mi da mu se i ja pođem pokloniti.”</verse>
				<verse number="9">Poslušali su cara i pošli. I gle! Zvijezda koju su vidjeli na istoku išla je pred njima sve dok se nije zaustavila iznad mjesta gdje se nalazilo dijete.</verse>
				<verse number="10">Kad su to primijetili, mnogo su se obradovali.</verse>
				<verse number="11">Uđu u kuću i vide dijete s njegovom majkom Marijom, te padnu ničice i poklone mu se. Zatim otvore škrinje s blagom i daruju ga zlatom, tamjanom i smirnom.</verse>
				<verse number="12">U snu su dobili upute da se ne vraćaju Herodu, te se u svoju zemlju vratiše drugim putem.</verse>
				<verse number="13">Kad su otišli, anđeo se Gospodnji ukaže u snu Josipu. „Ustani i bježi u Egipat s djetetom i s njegovom majkom”, reče anđeo, „i ostani tamo sve dok ti ne kažem da se vratiš, jer će Herod tražiti dijete da ga ubije.”</verse>
				<verse number="14">Josip ustane i još iste noći se uputi u Egipat s Marijom i djetetom.</verse>
				<verse number="15">Ostao je tamo sve do Herodove smrti. Time se ispunilo što je Gospod rekao kroz vjerovjesnika: Pozvao sam Svojega sina iz Egipta.</verse>
				<verse number="16">Kad uvidi da su ga mudraci izigrali, Herod se silno razgnjevi i pošalje vojnike da u Betlehemu i u svoj okolici pobiju svu mušku djecu od dvije godine i mlađu, prema vremenu za koje se raspitao kod mudraca.</verse>
				<verse number="17">Tako se ispunilo predskazanje vjerovjesnika Jeremije:</verse>
				<verse number="18">U Rami se čuje glas, gorak plač i zapomaganje; to Rahela oplakuje svoju djecu i ne dade se utješiti, jer ih više nema.</verse>
				<verse number="19">Kad je Herod umro, u Egiptu se anđeo Gospodnji ukaže Josipu u snu i reče mu:</verse>
				<verse number="20">„Ustani i vrati dječaka i njegovu majku natrag u izraelsku zemlju, jer mrtvi su oni koji su ga htjeli ubiti.”</verse>
				<verse number="21">On ustane, pokupi dječaka i njegovu majku i vrati se u Izrael.</verse>
				<verse number="22">Kad je doznao da je novi car Judeje Arhelaj, Herodov sin, prestraši se. Tada u snu dobije naredbu da ode u Galileju</verse>
				<verse number="23">i nastani se u Nazaretu. Time se ispunilo što je rečeno po vjerovjesnicima: „Zvat će se Nazarećanin.”</verse>
			</chapter>
			<chapter number="3">
				<verse number="1">U to vrijeme Ivan Potapatelj počne objavljivati u judejskoj pustinji:</verse>
				<verse number="2">„Obratite se, jer je Nebesko carstvo blizu!”</verse>
				<verse number="3">Vjerovjesnik Izaija govorio je o njemu: Glas viče u pustinji: Pripremite put za Gospodnji dolazak! Poravnajte za Njega staze!</verse>
				<verse number="4">Ivan je nosio odjeću od devine dlake, i kožni pojas oko struka; hranio se skakavcima i divljim medom.</verse>
				<verse number="5">Ljudi su k njemu dolazili iz Jerusalema i Judeje, i iz cijele jordanske okoline.</verse>
				<verse number="6">Priznavali su svoje grijehe, a on ih je potapao u rijeci Jordanu.</verse>
				<verse number="7">Ali kad ugleda mnoge farizeje i saduceje da se dolaze potopiti, reče im: „Zmijski rode! Ko li vas je upozorio da pobjegnete gnjevu koji stiže?</verse>
				<verse number="8">Donesite roda dostojna obraćenja!</verse>
				<verse number="9">Ne pomišljajte da kažete: Naš je otac Abraham!, jer vam tvrdim da Bog može i od ovoga kamenja podići Abrahamu djecu!</verse>
				<verse number="10">Sjekira je već položena na korijen drveta. Svako stablo koje ne daje dobrog roda siječe se i baca u vatru.</verse>
				<verse number="11">Ja vas u vodu potapam za obraćenje; no dolazi neko jači od mene, kome ja nisam dostojan ni sandale odvezati. On će vas potapati u Svetoga Duha i u vatru.</verse>
				<verse number="12">Sa vilama u ruci očistit će svoje gumno i odvojiti pljevu od pšenice; pšenicu će spremiti u svoju žitnicu, a pljevu sažeći neugasivim ognjem.”</verse>
				<verse number="13">Tada Isus dođe iz Galileje na Jordan da ga Ivan potopi.</verse>
				<verse number="14">Ivan ga je odvraćao. „Zar da ti dođeš meni”, reče mu, „a ti bi mene trebao potopiti!”</verse>
				<verse number="15">Ali Isus mu odgovori: „Pusti to, jer valja nam ispuniti svu pravednost.” Tada ga Ivan potopi.</verse>
				<verse number="16">Poslije potapanja Isus odmah izađe iz vode. I gle! Nebesa se otvore i on ugleda Božijega Duha kako slijeće u vidu goluba i spušta se na njega.</verse>
				<verse number="17">I glas s neba reče: „Ovo je Moj voljeni Sin. On je Moja radost.”</verse>
			</chapter>
			<chapter number="4">
				<verse number="1">Zatim Duh odvede Isusa u pustinju da ga tamo kuša Đavo.</verse>
				<verse number="2">Postio je četrdeset dana i četrdeset noći, pa je nakon toga ogladnio.</verse>
				<verse number="3">Tada mu pristupi napasnik i reče: „Ako si Božiji sin, reci ovom kamenju da postane hljeb.”</verse>
				<verse number="4">Ali Isus mu odgovori: „Pisano je: Ne živi čovjek samo o hljebu, već i o svakoj riječi što izlazi iz Božijih usta.”</verse>
				<verse number="5">Tada ga Đavo odvede u Sveti grad, izvede ga navrh hrama</verse>
				<verse number="6">i reče: „Ako si Božiji sin, baci se dolje! Jer je pisano: On zapovijeda svojim anđelima da te čuvaju. Oni će te na rukama nositi da ni nogom o kamen ne udariš.”</verse>
				<verse number="7">Isus mu odgovori: „Pisano je također: Ne iskušavaj Gospoda Boga svojega!”</verse>
				<verse number="8">Đavo ga zatim povede navrh veoma visoke gore, te mu pokaže sva carstva svijeta i svu njihovu slavu.</verse>
				<verse number="9">„Sve ću ti ovo dati”, reče mu, „ako mi se ničice pokloniš!”</verse>
				<verse number="10">„Odlazi, Đavole!”, reče mu Isus. „Pisano je: Klanjaj se samo Bogu i Njemu jedinome služi!”</verse>
				<verse number="11">Tada Đavo ode, a dođu mu anđeli služiti.</verse>
				<verse number="12">Kad je Isus čuo da su Ivana zatvorili, povuče se u Galileju.</verse>
				<verse number="13">Ode iz Nazareta, te se nastani u Kafarnaumu na obali, na Zebulunovu i Naftalijevu području.</verse>
				<verse number="14">Tako se ispuni ono što je rečeno po Izaiji vjerovjesniku:</verse>
				<verse number="15">U zemlji Zebulunovoj i Naftalijevoj, uz more, s one strane Jordana, u paganskoj Galileji,</verse>
				<verse number="16">narod koji je u tmini boravio ugleda veliku svjetlost; među onima što su prebivali u mračnom predjelu smrti zasjalo je svjetlo.</verse>
				<verse number="17">Otada Isus počne objavljivati: „Obratite se, jer je Nebesko carstvo blizu!”</verse>
				<verse number="18">Prolazeći obalom Galilejskog jezera, on opazi dvojicu braće, Simona, zvanoga Kefa, i Andriju, kako bacaju mrežu u vodu. Bili su, naime, ribari.</verse>
				<verse number="19">Reče im: „Pođite za mnom i ja ću vas učiniti ribarima ljudi!”</verse>
				<verse number="20">Oni smjesta ostave svoje mreže, te pođu za njim.</verse>
				<verse number="21">Produživši dalje, ugleda drugu dvojicu, Jakova Zebedejeva i Ivana, brata njegova, kako sjede u lađici sa svojim ocem Zebedejem i krpe mreže. Pozove i njih.</verse>
				<verse number="22">Oni odmah ostave lađicu i oca, te pođu za njim.</verse>
				<verse number="23">Isus prođe cijelom Galilejom, poučavajući u tamošnjim sinagogama i objavljujući Radosnu vijest o Carstvu, te liječeći svaku vrstu bolesti i nemoći u narodu.</verse>
				<verse number="24">Glas o njemu pronese se po čitavoj Siriji, pa su mu dovodili sve koje je mučila kakva bolest i patnja: opsjednute, padavičare i uzete, a on ih je liječio.</verse>
				<verse number="25">Za njim je nagrnulo puno svijeta iz Galileje, Dekapolisa, Jerusalema i cijele Judeje, te s druge strane Jordana.</verse>
			</chapter>
			<chapter number="5">
				<verse number="1">Kad Isus ugleda narod, popne se na goru i sjedne. Tada mu priđu njegovi učenici.</verse>
				<verse number="2">On otvori usta svoja i počne ih poučavati:</verse>
				<verse number="3">„Blago siromašnima u duhu, jer je njihovo Nebesko carstvo.</verse>
				<verse number="4">Blago onima koji tuguju, jer će biti utješeni!</verse>
				<verse number="5">Blago krotkima, jer će baštiniti zemlju.</verse>
				<verse number="6">Blago onima koji su pravednosti gladni i žedni, jer će je se nasititi.</verse>
				<verse number="7">Blago milosrdnima, jer će se i njima iskazati milosrđe.</verse>
				<verse number="8">Blago čistima u srcu, jer će vidjeti Boga.</verse>
				<verse number="9">Blago mirotvorcima, jer će se nazivati Božijim sinovima!</verse>
				<verse number="10">Blago onima koje progone zbog pravednosti, jer je njihovo Nebesko carstvo!</verse>
				<verse number="11">Blago vama kad vas zbog mene budu grdili i progonili i lažno vam pripisivali kojekakva zla!</verse>
				<verse number="12">Radujte se zbog toga, silno se radujte! Jer velika je vaša nagrada na Nebesima. Tako su progonili i vjerovjesnike prije vas!”</verse>
				<verse number="13">„Vi ste so zemlje. Ali ako so obljutavi, kako će se opet osoliti? Više nije nizašta, osim da se izbaci van, da je ljudi pogaze.</verse>
				<verse number="14">Vi ste svjetlo svijeta – grad na gori se ne može sakriti.</verse>
				<verse number="15">Svjetiljka se ne pali da bi se stavila pod posudu, nego na postolje, tako da svijetli svima u kući.</verse>
				<verse number="16">Neka vaša svjetlost svijetli pred ljudima tako da vide vaša dobra djela i da slave vašega nebeskog Oca.”</verse>
				<verse number="17">„Nemojte misliti da sam došao ukinuti Zakon i Vjerovjesnike. Nisam ih došao ukinuti, nego ispuniti.</verse>
				<verse number="18">Zaista vam kažem: Sve dok postoji nebo i zemlja, nijedno slovce, nijedna crtica u Zakonu neće nestati, dok se sve ne ostvari.</verse>
				<verse number="19">Dokine li zato ko i najmanju od ovih zapovijedi i druge tome pouči, bit će najmanji u Nebeskom carstvu. Ali oni koji ih vrše i poučavaju bit će veliki u Nebeskom carstvu.</verse>
				<verse number="20">Kažem vam, ne bude li vaša pravednost veća od pravednosti pismoznanaca i farizeja, nipošto nećete ući u Nebesko carstvo!”</verse>
				<verse number="21">„Čuli ste da je starima rečeno: Ne ubij! Ko ubije, odgovarat će sudu.</verse>
				<verse number="22">Ali ja vam kažem: Ko se rasrdi na svojega brata, odgovarat će pred sudom! Nazove li ga glupanom, odgovarat će pred Velikim vijećem. A nazove li ga luđakom, ispaštat će za to u ognju paklenome!</verse>
				<verse number="23">Ako doneseš, dakle, svoj dar na žrtvenik, pa se tamo sjetiš da tvoj brat ima šta protiv tebe,</verse>
				<verse number="24">ostavi dar pred žrtvenikom, te se najprije idi izmiri sa bratom svojim, a onda dođi i prinesi svoj dar.</verse>
				<verse number="25">Brzo se nagodi s protivnikom, dok si još s njim na putu, da te ne preda sudiji, a sudija tamničaru, pa te bace u tamnicu.</verse>
				<verse number="26">Zaista ti kažem, otuda nećeš izaći sve dok ne isplatiš i posljednji novčić.”</verse>
				<verse number="27">„Čuli ste da je starima rečeno: Ne čini preljube!</verse>
				<verse number="28">Ali ja vam kažem: Ko samo i pogleda ženu s požudom, već je u svojem srcu počinio s njom preljubu.</verse>
				<verse number="29">Ako te tvoje desno oko navodi na grijeh, iskopaj ga i baci. Bolje ti je da samo jedan ud propadne nego da ti cijelo tijelo bude bačeno u pakao.</verse>
				<verse number="30">Ako te tvoja desna ruka navodi na grijeh, odsijeci je i baci od sebe. Bolje je da izgubiš jedan od svojih udova nego da ti cijelo tijelo ode u pakao.”</verse>
				<verse number="31">„Također ste čuli: Ko otpusti svoju ženu, neka joj dade otpusnicu.</verse>
				<verse number="32">Ali ja vam kažem: Ko god se razvede od svoje žene, osim zbog njezina bluda, navodi je na preljubu. I ko god se oženi otpuštenicom, preljubu čini.”</verse>
				<verse number="33">„Čuli ste još da je starima rečeno: Ne krši zakletvu, nego izvrši ono na što si se Gospodu zakleo.</verse>
				<verse number="34">Ali ja vam kažem: Ne kunite se nikako! Ni Nebom, jer je ono Božije prijestolje,</verse>
				<verse number="35">ni Zemljom, jer je ona podnožje Njegovim nogama, ni Jerusalemom, jer je to grad Velikoga cara.</verse>
				<verse number="36">Ne kunite se ni svojom glavom, jer ni jednu vlas niste kadri učiniti bijelom ili crnom.</verse>
				<verse number="37">Neka vaše da bude da, a ne – ne; sve što je drugačije, od zloga je.”</verse>
				<verse number="38">„Čuli ste da je rečeno: Oko za oko, zub za zub!</verse>
				<verse number="39">A ja vam kažem: Ne opirite se zlotvoru! Udari li te, naprotiv, ko po jednom obrazu, okreni mu i drugi!</verse>
				<verse number="40">Ako bi se ko htio s tobom parničiti da ti otme košulju, daj mu i svoj ogrtač.</verse>
				<verse number="41">Primora li te neko da pođeš s njim na jednu milju, pođi na dvije.</verse>
				<verse number="42">Zatraži li ko nešto od tebe, daj mu, i nemoj okrenuti leđa onome ko te zamoli da mu posudiš.”</verse>
				<verse number="43">„Čuli ste da je rečeno: Voli bližnjega svoga, a mrzi neprijatelja!</verse>
				<verse number="44">Ali ja vam kažem: Volite i svoje neprijatelje i molite se za one koji vas progone,</verse>
				<verse number="45">da biste postali djeca svojega nebeskog Oca, Koji daje da Njegovo sunce izlazi i nad zlima i nad dobrima, te da kiša pada i pravednima i nepravednima.</verse>
				<verse number="46">Ako volite samo one koji vas vole, kakvu nagradu možete očekivati? Ne postupaju li tako i ubirači poreza?</verse>
				<verse number="47">Ako ste ljubazni samo prema svojoj braći, šta posebno činite? Ne rade li isto čak i pagani?</verse>
				<verse number="48">Budite, dakle, savršeni kao što je savršen vaš Otac nebeski.”</verse>
			</chapter>
			<chapter number="6">
				<verse number="1">Ali, pazite! Nemojte svoju pravednost isticati da vas ljudi vide, jer onda nemate nagradu kod svojega Oca nebeskoga.</verse>
				<verse number="2">Zato kada daješ milostinju, ne trubi uokolo kao što to u sinagogama i na ulicama čine licemjeri da ih ljudi hvale. Zaista vam kažem, primili su svoju nagradu.</verse>
				<verse number="3">Naprotiv, kada daješ milostinju, neka tvoja ljevica ne zna šta radi desnica.</verse>
				<verse number="4">Udijeli svoju milostinju potajno, pa će te tvoj Otac, Koji vidi i skriveno, nagraditi.</verse>
				<verse number="5">I kada se molite, nemojte poput licemjera koji se vole stojeći moliti u sinagogama i po uličnim raskršćima da ih ljudi vide. Zaista vam kažem, već su dobili svoju nagradu.</verse>
				<verse number="6">Ti, naprotiv, kada se moliš, uđi u svoju sobu i zatvori za sobom vrata te se pomoli Ocu u tajnosti, a tvoj će te Otac, Koji vidi i skriveno, nagraditi.</verse>
				<verse number="7">Kad se molite, ne nabrajajte mnoštvo riječi kao pagani, koji misle da će biti uslišeni zbog svojega nabrajanja.</verse>
				<verse number="8">Ne budite kao oni, jer vaš Otac dobro zna šta vam je potrebno i prije nego što Ga zamolite.</verse>
				<verse number="9">Zato se vi molite ovako: Oče naš na Nebu, neka se poštuje Tvoje sveto ime.</verse>
				<verse number="10">Neka dođe Carstvo Tvoje. Neka Tvoja volja bude na Zemlji kao i na Nebu.</verse>
				<verse number="11">Naš svakodnevni hljeb daj nam danas</verse>
				<verse number="12">i oprosti nam dugove naše kao što smo mi oprostili našim dužnicima.</verse>
				<verse number="13">I ne uvedi nas u kušnju, nego nas izbavi od zloga.</verse>
				<verse number="14">Ako oprostite drugima njihove grijehe, i vaš će nebeski Otac vama oprostiti.</verse>
				<verse number="15">Ali ne oprostite li vi drugima, ni vaš Otac neće oprostiti vama.</verse>
				<verse number="16">Kad postite, ne mrštite se kao licemjeri, koji izobliče lice kako bi ljudi primijetili da poste. Zaista vam kažem, već su dobili nagradu.</verse>
				<verse number="17">Ali ti, kada postiš, namaži glavu i operi lice</verse>
				<verse number="18">da tvoj post ne zapaze ljudi, nego samo tvoj Otac, Koji je u tajnosti. I tvoj će ti Otac, Koji vidi i skriveno, uzvratiti.</verse>
				<verse number="19">Ne skupljajte sebi blago ovdje na zemlji, gdje će ga gristi hrđa i moljci, gdje lopovi provaljuju i kradu.</verse>
				<verse number="20">Stječite sebi blago na Nebu, gdje ga ne mogu uništiti ni moljci ni hrđa, gdje lopovi ne provaljuju i ne kradu.</verse>
				<verse number="21">Jer gdje ti je blago, tu će ti biti i srce.</verse>
				<verse number="22">Oko je svjetlo tijelu. Ako je oko zdravo, sve tijelo će ti sjati,</verse>
				<verse number="23">ali ako je oko zlo, čitavo će ti tijelo biti tama. Ako je tvoje svjetlo tama, koliko je tek dubok mrak?</verse>
				<verse number="24">Niko ne može služiti dvojicu gospodara, jer će jednoga mrziti a drugoga voljeti, ili će jednome biti odan a drugoga će prezirati. Tako ne možete služiti i Bogu i bogatstvu.</verse>
				<verse number="25">Zato vam kažem: Ne strahujte za svoj život, šta ćete jesti ili piti, i za svoje tijelo, u šta ćete se obući. Nije li život bitniji od hrane, a tijelo od odjeće?</verse>
				<verse number="26">Pogledajte ptice nebeske! Niti siju, niti žanju, niti sakupljaju u hambare, jer ih hrani vaš nebeski Otac. A niste li vi mnogo vredniji od njih?</verse>
				<verse number="27">Može li ko od vas brigama produžiti sebi život barem za lakat?</verse>
				<verse number="28">Zašto biti u strahu za odjeću? Pogledajte samo cvjetove na livadi! Niti se muče niti predu.</verse>
				<verse number="29">A kažem vam da se ni car Solomon u svoj svojoj raskoši nije odjenuo kao jedan od njih.</verse>
				<verse number="30">Pa ako Bog tako odijeva poljsku travu koja danas jeste a već se sutra baca u peć, zar se neće još i više brinuti za vas, malovjerni.</verse>
				<verse number="31">Zato ne strahujte i ne govorite: šta ćemo jesti?, šta ćemo piti? ili šta ćemo obući?</verse>
				<verse number="32">– jer sve to traže pagani. Vaš nebeski Otac zna da vam je sve to potrebno.</verse>
				<verse number="33">Tražite najprije Božije carstvo i Njegovu pravednost, pa će vam se sve ovo pridodati.</verse>
				<verse number="34">Ne strahujte za sutra, jer će se sutra samo brinuti za se. Svakom je danu dosta njegove muke.</verse>
			</chapter>
			<chapter number="7">
				<verse number="1">„Ne osuđujte, da ne budete osuđeni.</verse>
				<verse number="2">Jer kakvim sudom sudite, takvim će se i vama suditi. Kakvom mjerom mjerite, takvom će se i vama mjeriti.</verse>
				<verse number="3">Šta imaš gledati trun u oku svojega brata kad u vlastitom oku brvna ne opažaš?</verse>
				<verse number="4">Kako možeš reći bratu: Daj da ti izvadim trun iz oka, kad sâm imaš u oku brvno.</verse>
				<verse number="5">Licemjeru! Izvadi najprije brvno iz vlastitoga oka pa ćeš onda dobro vidjeti kako da bratu izvadiš iz oka trun.</verse>
				<verse number="6">Ne dajte svetinje psima! Ne bacajte biserje pred svinje! Jer svinje će ga pogaziti svojim nogama i okrenuti se te vas rastrgnuti.</verse>
				<verse number="7">Molite, i dat će vam se! Tražite, i naći ćete! Kucajte, i otvorit će vam se!</verse>
				<verse number="8">Jer ko god moli, dobija. Ko god traži, nalazi. Ko kuca, otvara mu se.</verse>
				<verse number="9">Bi li iko od vas svojem sinu, kad zatraži hljeba, dao kamen?</verse>
				<verse number="10">I bi li mu dao zmiju kad bi zatražio ribu?</verse>
				<verse number="11">Pa ako vi, nek ste i zli, znate davati dobre darove svojoj djeci, koliko će tek vaš nebeski Otac darovati dobra onima koji Ga mole.”</verse>
				<verse number="12">„Dakle, činite drugima ono što biste htjeli da drugi čine vama. Jer ovo su Zakon i Vjerovjesnici.”</verse>
				<verse number="13">„Uđite na uska vrata! Jer široka vrata i prostran put vode u propast i mnogi tuda idu.</verse>
				<verse number="14">Kako su uska vrata i težak put koji vodi u Život! Malo ih je koji ga nalaze.”</verse>
				<verse number="15">„Čuvajte se lažnih vjerovjesnika što dolaze u ovčijem runu, a zapravo su grabežljivi vuci.</verse>
				<verse number="16">Prepoznat ćete ih po njihovim rodovima. Bere li se s trnja grožđe i s bodljike smokva?</verse>
				<verse number="17">Tako svako dobro stablo rađa dobre, a loše stablo loše plodove.</verse>
				<verse number="18">Niti dobro stablo može dati loš rod, niti pokvareno stablo dobar rod.</verse>
				<verse number="19">Svako stablo koje ne daje dobar rod siječe se i baca u oganj.</verse>
				<verse number="20">Poznat ćete ih, dakle, po rodu.”</verse>
				<verse number="21">„U Nebesko carstvo neće ući svako ko mi govori Gospode, Gospode, već samo oni koji vrše volju mojega nebeskog Oca.</verse>
				<verse number="22">Mnogi će mi toga dana reći: Gospode, Gospode! Nismo li u tvoje ime predskazivali? Nismo li u tvoje ime izgonili zle duhove i u tvoje ime činili mnoga čudesa?</verse>
				<verse number="23">Ali odgovorit ću im: Nikad vas nisam poznavao. Odlazite od mene, bezakonici!</verse>
				<verse number="24">Ko god sluša ove moje riječi i tako čini, poput mudrog čovjeka je koji gradi kuću na stijeni.</verse>
				<verse number="25">Pljusne kiša, navale bujice, puhnu vjetrovi i stanu šibati kuću, ali se ona ne sruši, jer je sagrađena na stijeni.</verse>
				<verse number="26">Ali onaj ko čuje ove moje riječi, a ne čini tako, sličan je ludom čovjeku koji sebi gradi kuću na pijesku.</verse>
				<verse number="27">Pljusne kiša, navale bujice, puhnu vjetrovi i stanu šibati kuću, i ona se sruši. I velika bude njezina ruševina.”</verse>
				<verse number="28">Kad je Isus završio govor, narod je bio zanesen njegovim učenjem,</verse>
				<verse number="29">jer je učio kao onaj koji ima vlast, a ne kao pismoznanci.</verse>
			</chapter>
			<chapter number="8">
				<verse number="1">Veliki je narod pohrlio za Isusom kad je sišao s gore.</verse>
				<verse number="2">Odjednom mu priđe neki gubavac, pokloni mu se do zemlje i zamoli ga: „Gospode, ako hoćeš, možeš me očistiti.”</verse>
				<verse number="3">Isus ispruži ruku i dotakne čovjeka. „Hoću! Budi čist!”, reče mu. I guba odmah nestade.</verse>
				<verse number="4">A Isus mu veli: „Nikome o ovom ne govori, već idi pravo svećeniku i prinesi dar koji je Mojsije propisao, njima za svjedočanstvo.”</verse>
				<verse number="5">Kad Isus dođe u Kafarnaum, priđe mu neki kapetan</verse>
				<verse number="6">i reče: „Gospode, sluga mi kod kuće leži uzet i u teškim je mukama.”</verse>
				<verse number="7">„Doći ću ga izliječiti”, odgovori mu Isus.</verse>
				<verse number="8">A kapetan mu veli: „Gospode, nisam dostojan da zakoračiš pod moj krov. Samo izgovori riječ i moj sluga će ozdraviti!</verse>
				<verse number="9">I ja sam čovjek pod vlašću, ali pod sobom imam vojnike, pa jednome kažem: Idi! i on ode, a drugome: Dođi! i on dođe; sluzi kažem: Učini to! i on učini.”</verse>
				<verse number="10">Kad je to čuo, Isus se zadivi. Okrenu se mnoštvu pa reče: „Zaista vam kažem, ovakve vjere nisam našao ni u koga u Izraelu.</verse>
				<verse number="11">Kažem vam da će mnogi s istoka i zapada sjesti u Nebeskom carstvu za sto s Abrahamom, Isakom i Jakovom,</verse>
				<verse number="12">a mnogi će sinovi Carstva biti izbačeni u mrklu tamu gdje će vladati plač i škripa zuba.”</verse>
				<verse number="13">Zatim reče kapetanu: „Idi! Neka ti bude kako si vjerovao!” I sluga mu istoga trena ozdravi.</verse>
				<verse number="14">Kad je Isus došao u Kefinu kuću, domaćinova punica je ležala sva u groznici.</verse>
				<verse number="15">Isus joj dotakne ruku i groznica nestane. Žena ustane i počne ga posluživati.</verse>
				<verse number="16">Kad dođe večer, dovedu mu mnoge opsjednute. Istjerao je zloduhe riječju, a svi bolesnici su ozdravili.</verse>
				<verse number="17">Tako se ispunilo što je rečeno po vjerovjesniku Izaiji: On slabosti naše uze i ponese naše bolesti.</verse>
				<verse number="18">Kad je Isus vidio koliki se narod okuplja, naredi učenicima da otplove na drugu obalu.</verse>
				<verse number="19">Tada mu priđe neki pismoznanac i reče: „Učitelju, slijedit ću te kud god ti pošao.”</verse>
				<verse number="20">Isus mu odgovori: „Lisice imaju jame i ptice nebeske imaju gnijezda, a Sin Čovječiji nema gdje ni glavu nasloniti.”</verse>
				<verse number="21">Drugi od učenika mu reče: „Gospode, dopusti mi da najprije odem i ukopam svojeg oca.”</verse>
				<verse number="22">Ali Isus mu odgovori: „Pođi za mnom i pusti da mrtvi pokopavaju svoje mrtvace!”</verse>
				<verse number="23">Isus se ukrca u lađu, a za njim uđu i njegovi učenici.</verse>
				<verse number="24">Odjednom nastane tako snažna oluja da su valovi prelijevali preko lađice. Isus bješe zaspao.</verse>
				<verse number="25">Učenici mu dođu i probude ga: „Gospode, spasi nas! Izginut ćemo!”</verse>
				<verse number="26">Isus im reče: „Malovjerni! Šta se plašite?” Ustane zatim i zaprijeti vjetru i valovima, a oluja se smiri i nastane velika tišina.</verse>
				<verse number="27">Ljudi su se u čudu pitali: „Pa ko je on da mu se čak vjetar i more pokoravaju?”</verse>
				<verse number="28">Kad se stiglo na drugu obalu, u Gadarski kraj, susretnu ga dvojica opsjednutih koji su dolazili iz grobnica i bili tako opasni da od njih niko nije mogao proći tim putem.</verse>
				<verse number="29">I oni odjednom poviču: „Šta hoćeš od nas, Sine Božiji? Došao si mučiti nas prije vremena?”</verse>
				<verse number="30">Nedaleko je paslo veliko krdo svinja.</verse>
				<verse number="31">Zli duhovi zamole Isusa: „Ako nas istjeraš, pošalji nas u ono krdo svinja.”</verse>
				<verse number="32">„Idite!” – reče im Isus. Oni izađu iz opsjednutih i uđu u svinje. Najednom cijelo krdo jurne sa strmine u more i podavi se u vodi.</verse>
				<verse number="33">Svinjari pobjegnu u grad te razglase šta se dogodilo s opsjednutima.</verse>
				<verse number="34">Tada sav grad izađe ususret Isusu. Kad su ga ugledali, zamoliše ga da ode iz njihovog kraja.</verse>
			</chapter>
			<chapter number="9">
				<verse number="1">Tako Isus uđe u lađicu i preplovi do svojega grada.</verse>
				<verse number="2">Tu mu donesu uzetog čovjeka na nosilima. Kad Isus vidje njihovu vjeru, reče uzetome: „Hrabro, sinko, oprošteni su ti grijesi!”</verse>
				<verse number="3">Neki od pismoznanaca su međusobno govorili: „Ovaj huli!”</verse>
				<verse number="4">Isus prozre šta misle, pa ih upita: „Zašto mislite zlo u svojim srcima?</verse>
				<verse number="5">Šta je lakše reći uzetom čovjeku: Grijesi su ti oprošteni ili Ustani i hodaj.</verse>
				<verse number="6">Ali znajte da Sin Čovječiji ima vlast da na zemlji oprašta grijehe.” Tada reče uzetome: „Ustani, uzmi nosila i idi kući!”</verse>
				<verse number="7">Ovaj ustane i ode svojoj kući.</verse>
				<verse number="8">Kad je narod to vidio, zaprepasti se i počne slaviti Boga što je ljudima dao takvu moć.</verse>
				<verse number="9">Odlazeći odatle, ugleda Isus čovjeka po imenu Matej kako sjedi u carinarnici. „Pođi za mnom!”, reče mu. Matej ustane i pođe za njim.</verse>
				<verse number="10">Dok je Isus poslije u kući jeo za stolom, došli su mnogi ubirači poreza i grešnici i pridružili se njemu i njegovim učenicima.</verse>
				<verse number="11">Vidjevši to, farizeji upitaju njegove učenike: „Zašto vaš učitelj jede s poreznicima i grešnicima?”</verse>
				<verse number="12">Isus je čuo i rekao: „Ne treba liječnik zdravima, nego bolesnima!</verse>
				<verse number="13">Prozrite šta znači: Ja želim milosrđe, a ne žrtve. Jer nisam došao zvati pravednike, već grešnike.”</verse>
				<verse number="14">Dođu Isusu jednom Ivanovi učenici pa ga upitaju: „Zašto tvoji učenici ne poste kao što postimo mi i farizeji?”</verse>
				<verse number="15">Isus im odgovori: „Mogu li svati tugovati dok je mladoženja s njima? Ali doći će dan kada će im ugrabiti mladoženju. Tada će postiti.</verse>
				<verse number="16">Niko ne krpi rupe na staroj odjeći zakrpom od još nesmočena platna. Zakrpa bi se skupila i napravila još veću rupu.</verse>
				<verse number="17">Ne toči se novo vino u stare mjehove, jer bi se raspuknuli. Vino bi se prolilo, a mjehovi uništili. Novo se vino sipa u nove mjehove. Tako se sačuva oboje.”</verse>
				<verse number="18">Još je to govorio, kad mu pristupi neki poglavar i padne pred njega ničice. „Kćerka mi je umrla”, reče. „Dođi, te stavi ruku na nju i oživjet će.”</verse>
				<verse number="19">Isus pođe, a učenici njegovi su ga slijedili.</verse>
				<verse number="20">Neka žena što je već dvanaest godina bolovala od krvarenja priđe mu otraga i dotakne skut njegova ogrtača,</verse>
				<verse number="21">jer je pomislila: „Dodirnem li samo njegovu odjeću, ozdravit ću!”</verse>
				<verse number="22">Isus se okrenu i reče joj: „Samo hrabro, kćeri! Tvoja te vjera izliječila.” I žena istoga trena ozdravi.</verse>
				<verse number="23">Kad je Isus stigao do poglavarovog doma, ugleda bučan narod i svirače.</verse>
				<verse number="24">„Odstupite! Djevojčica nije umrla, nego samo spava!” A oni ga počnu ismijavati.</verse>
				<verse number="25">Kad ih je istjerao, Isus uđe k djevojčici i uzme je za ruku, a ona ustane.</verse>
				<verse number="26">Glas o tome proširio se cijelim krajem.</verse>
				<verse number="27">Kad je Isus odlazio odatle, dva slijepca pođu za njime vičući: „Smiluj nam se, Sine Davidov!”</verse>
				<verse number="28">Kad je stigao u kuću, slijepci mu pristupe, a Isus ih upita: „Vjerujete li da to mogu učiniti?” „Vjerujemo, Gospode”, odgovore mu.</verse>
				<verse number="29">Tada im dotače oči i reče: „Neka vam bude prema vašoj vjeri!”</verse>
				<verse number="30">I oči im se otvore. Isus ih strogo upozori: „Pazite da ovo niko ne dozna!”</verse>
				<verse number="31">Ali oni, kad izađu, razglasiše to po cijelome kraju.</verse>
				<verse number="32">Tek što su ovi izašli, dovedu mu nijemog i opsjednutoga čovjeka.</verse>
				<verse number="33">Isus istjera zlog duha, a nijemi progovori. Narod se divio i govorio: „Ovo u Izraelu dosad nije viđeno!”</verse>
				<verse number="34">Ali farizeji su govorili: „On istjeruje zle duhove pomoću poglavice zlih duhova.”</verse>
				<verse number="35">Putovao je Isus po svim gradovima i selima, poučavao u tamošnjim sinagogama, objavljivao Radosnu vijest o Carstvu, te liječio ljude od svake bolesti i nemoći.</verse>
				<verse number="36">Sažalio se na narod, jer bijaše jadan i zapušten poput stada bez pastira.</verse>
				<verse number="37">„Žetva je veoma obimna, a radnika je malo”, reče on svojim učenicima.</verse>
				<verse number="38">„Zato molite gospodara žetve da izvede radnike na svoju žetvu.”</verse>
			</chapter>
			<chapter number="10">
				<verse number="1">Isus pozove Dvanaestericu učenika te ih ovlasti da istjeruju zle duhove i da liječe sve bolesti i slabosti.</verse>
				<verse number="2">Evo imena Dvanaesterice poslanika: Simon, zvani Kefa, i Andrija, njegov brat, Jakov Zebedejev i Ivan, Jakovljev brat,</verse>
				<verse number="3">Filip i Bartolomej, Toma i Matej (ubirač poreza), Jakov, Alfejev sin, i Tadej,</verse>
				<verse number="4">Simon Kananaj i Juda Iskariotski, koji je izdao Isusa.</verse>
				<verse number="5">Posla Isus ovu Dvanaestericu upozorivši ih: „Ne idite paganima ni Samarićanima,</verse>
				<verse number="6">već samo izgubljenim ovcama Doma Izraelova.</verse>
				<verse number="7">Idite i objavljujte da je blizu Nebesko carstvo.</verse>
				<verse number="8">Liječite bolesne, čistite gubavce, podižite mrtve i istjerujte zloduhe. Besplatno ste primili, besplatno i dajte.</verse>
				<verse number="9">Ne uzimajte u pojase ni zlata, ni srebra, ni bakra.</verse>
				<verse number="10">Ni torbu za put, ni duplu odjeću, ni sandale, ni štap, jer radnik zaslužuje svoje izdržavanje.</verse>
				<verse number="11">Kad god uđete u grad ili selo, potražite dostojnog čovjeka, pa ostanite kod njega sve dokraja.</verse>
				<verse number="12">Kad uđete u neku kuću, poželite joj mir.</verse>
				<verse number="13">Bude li kuća toga dostojna, neka se na nju spusti vaš mir. Ne pokaže li se dostojnom, neka mir ostane u vama.</verse>
				<verse number="14">Gdje vas ne prihvate i ne poslušaju šta im govorite, prašinu s nogu otresite kad budete odlazili iz te kuće, ili iz toga mjesta.</verse>
				<verse number="15">Zaista vam kažem, na Sudnjem će danu Sodomi i Gomori biti lakše nego tome mjestu.</verse>
				<verse number="16">Šaljem vas, evo, kao ovce među vukove. Stoga budite mudri kao zmije, a bezazleni kao golubovi.</verse>
				<verse number="17">Čuvajte se ljudi, jer će vas predavati vijećima i bičevati po sinagogama.</verse>
				<verse number="18">Zbog mene će vas izvoditi pred vladare i careve, za svjedočanstvo njima i paganima.</verse>
				<verse number="19">Ne brinite se šta ćete i kako govoriti kad vas predaju, jer će vam tada biti dato šta da kažete.</verse>
				<verse number="20">Nećete govoriti vi nego Duh vašega Oca u vama.</verse>
				<verse number="21">Brat će brata i otac dijete predavati na smrt. Djeca će se dizati protiv roditelja i ubijati ih.</verse>
				<verse number="22">Svi će vas zamrziti zbog mene, ali ko istraje do kraja, bit će spašen.</verse>
				<verse number="23">Kad vas počnu progoniti u jednom gradu, bježite u drugi! Zaista vam kažem, nećete obići sve izraelske gradove prije no Sin Čovječiji dođe.</verse>
				<verse number="24">Nije učenik iznad svojega učitelja, niti je sluga iznad svojega gospodara.</verse>
				<verse number="25">Dosta je da učenik bude poput učitelja, a sluga poput gospodara. Ako su domaćina nazvali Beelzebulom, kako li će tek njegove ukućane?</verse>
				<verse number="26">Ali ne bojte ih se. Jer nema toga što je skriveno da neće biti otkriveno; sve što je tajno doznat će se.</verse>
				<verse number="27">Šta vam sad govorim u tami, govorite na svjetlosti. Šta vam šapćem na uho, objavite s krovova!</verse>
				<verse number="28">Ne bojte se onih koji ubijaju tijelo a dušu ne mogu ubiti. Bojte se onoga koji i dušu i tijelo može uništiti u paklu.</verse>
				<verse number="29">Ne prodaju li se vrapci po dva za novčić? Ipak nijedan ne padne na zemlju bez dopuštenja vašega Oca.</verse>
				<verse number="30">Vama su izbrojene i vlasi na glavi.</verse>
				<verse number="31">Stoga se ne bojte! Vi ste vredniji i od mnoštva vrabaca.</verse>
				<verse number="32">Ko god me prizna pred ljudima i ja ću priznati njega pred svojim Ocem na Nebu.</verse>
				<verse number="33">Ali ko se mene odrekne pred ljudima, i ja ću se njega odreći pred svojim Ocem na Nebu.</verse>
				<verse number="34">Nemojte misliti da sam na Zemlju došao donijeti mir! Nisam došao donijeti mir, nego mač.</verse>
				<verse number="35">Došao sam rastaviti sina od oca, kćerku od majke i snahu od svekrve.</verse>
				<verse number="36">Čovjeku će vlastiti ukućani biti neprijatelji.</verse>
				<verse number="37">Ko svojega oca ili svoju majku voli više nego mene, nije me dostojan. Ko sina ili kćerku voli više nego mene, nije me dostojan.</verse>
				<verse number="38">Ko ne uzme svoj krst i ne pođe za mnom, nije me dostojan.</verse>
				<verse number="39">Ko sačuva svoj život, izgubit će ga, a ko izgubi život mene radi, naći će ga.</verse>
				<verse number="40">Ko prihvati vas, prihvatio je mene. A ko prihvati mene, prihvatio je Onoga Koji me je poslao.</verse>
				<verse number="41">Ko prihvati vjerovjesnika zato što je vjerovjesnik, dobit će vjerovjesničku plaću; ko prihvati pravednika zato što je pravednik, dobit će pravedničku plaću.</verse>
				<verse number="42">Dadnete li samo čašu hladne vode jednome od ovih malenih zato što je moj učenik, zaista vam kažem, sigurno nećete izgubiti plaću.”</verse>
			</chapter>
			<chapter number="11">
				<verse number="1">Kad je završio s uputama Dvanaesterici učenika, Isus ode poučavati i objavljivati po gradovima.</verse>
				<verse number="2">Kad je Ivan u tamnici čuo o Mesijinim djelima, pošalje svoje učenike da upitaju Isusa:</verse>
				<verse number="3">„Jesi li ti zaista onaj koji treba doći, ili da čekamo drugoga?”</verse>
				<verse number="4">Isus im nato odgovori: „Idite Ivanu i ispričajte šta ste čuli i vidjeli:</verse>
				<verse number="5">slijepcima se vraća vid, hromi hodaju, gubavci se čiste, gluhi čuju, mrtvi ustaju i Radosna vijest se objavljuje siromasima.</verse>
				<verse number="6">Blago onome ko se zbog mene ne sablazni!”</verse>
				<verse number="7">I dok su ovi odlazili, počne Isus okupljenom narodu govoriti o Ivanu. „Kad ste išli u pustinju, šta ste išli gledati? Trsku kako se povija na vjetru?</verse>
				<verse number="8">Ili ste išli vidjeti čovjeka odjevena u meku odjeću? Ljudi koji se u meku odjeću odijevaju žive u carskim palačama.</verse>
				<verse number="9">Ili ste išli vidjeti vjerovjesnika? Da, kažem vam, i više od vjerovjesnika.</verse>
				<verse number="10">Jer on je taj o kojem je pisano: Evo, šaljem pred licem tvojim Svojega glasnika da pred tobom pripremi tvoj put.</verse>
				<verse number="11">Zaista vam kažem, od svih ljudi koji su ikada rođeni nije bilo većega od Ivana Potapatelja. Pa ipak, i najmanji u Carstvu nebeskome veći je od njega!</verse>
				<verse number="12">A od vremena Ivana Potapatelja sve do sada, navala je na Carstvo nebesko i siloviti ga prisvajaju.</verse>
				<verse number="13">Svi su Vjerovjesnici i Zakon predskazivali o Ivanu.</verse>
				<verse number="14">I, ako to možete prihvatiti: on je Ilija koji treba doći.</verse>
				<verse number="15">Ko ima uši, neka čuje!</verse>
				<verse number="16">S kime da uporedim ovaj naraštaj? On je poput dječaka koji sjede na pijacama i jedni drugima dovikuju:</verse>
				<verse number="17">Zasvirali smo vam u frulu, ali niste zaigrali. Zapjevali smo vam tužbalice, ali ni plakali niste.</verse>
				<verse number="18">Došao je Ivan. Niti je jeo niti pio, i pričalo se: Zloduh je u njemu.</verse>
				<verse number="19">Onda dođe Sin Čovječiji. Jede i pije, pa sada govore: Izjelica je i pijanac, prijatelj je grešnicima i ubiračima poreza! Ali mudrost se opravda djelima.”</verse>
				<verse number="20">Tada počne koriti gradove u kojima se zbilo najviše njegovih čudesa, zato što se nisu obratili.</verse>
				<verse number="21">„Teško tebi, Horozaine! Teško tebi, Betsaido! Jer da su se čudesa koja su se kod vas dogodila zbila u Tiru i Sidonu, oni bi se već odavno, odjeveni u kostrijet i posuti pepelom, obratili.</verse>
				<verse number="22">Kažem vam da će Tiru i Sidonu na Sudnjem danu biti lakše nego vama!</verse>
				<verse number="23">A ti, Kafarnaume, hoćeš li se do Neba uzdignuti? Propast ćeš u podzemlje! Da su se čudesa koja su se u tebi zbila dogodila u Sodomi, ona bi ostala do danas.</verse>
				<verse number="24">Kažem ti da će Sodomi biti lakše na Sudnjem danu nego tebi.”</verse>
				<verse number="25">Tada Isus reče: „Oče, gospodaru Neba i Zemlje, slavim Te što si ovo skrio od mudrih i umnih, a objavio malehnima.</verse>
				<verse number="26">Da, Oče, Tvoja je volja bila tako učiniti.</verse>
				<verse number="27">Sve mi je moj Otac predao. Niko ne poznaje Sina osim Oca i niko ne poznaje Oca do Sin i oni kojima se Sin bude htio objaviti.</verse>
				<verse number="28">Dođite meni svi koji ste umorni i opterećeni, i ja ću vas rasteretiti.</verse>
				<verse number="29">Uzmite na sebe moj jaram i učite od mene, jer sam ja krotka i ponizna srca. Tako ćete naći mir svojim dušama.</verse>
				<verse number="30">Moj je jaram sladak, a moje breme lahko.”</verse>
			</chapter>
			<chapter number="12">
				<verse number="1">Prolazio u ono vrijeme, jedne subote, Isus s učenicima kroz žitna polja. Kada su učenici ogladnjeli, počnu trgati klasje i jesti.</verse>
				<verse number="2">Kad su to vidjeli farizeji, rekli su: „Tvoji učenici čine ono što nije dopušteno činiti subotom.”</verse>
				<verse number="3">Ali Isus im uzvrati: „Niste li čitali šta je učinio David kad su on i njegovi pratioci ogladnjeli.</verse>
				<verse number="4">Ušli su u Dom Božiji te pojeli prineseni hljeb, koji ni njemu ni njegovim pratiocima nije bilo dopušteno jesti, nego samo svećenicima.</verse>
				<verse number="5">Niste li u Zakonu pročitali da svećenici služeći se subotom u Hramu krše Zakon, a ipak su nedužni.</verse>
				<verse number="6">Kažem vam da je ovdje nešto veće od Hrama!</verse>
				<verse number="7">Kad biste zaista razumjeli šta znači riječ: Draže mi je milosrđe nego žrtva, ne biste osuđivali ove nedužne.</verse>
				<verse number="8">Sin Čovječiji gospodar je i subote.”</verse>
				<verse number="9">Zatim ode u sinagogu</verse>
				<verse number="10">i tu spazi čovjeka osušene ruke. Da bi ga mogli optužiti, upitaju: „Je li dopušteno subotom liječiti?”</verse>
				<verse number="11">On im veli: „Ko to od vas ne bi svoju jedinu ovcu izvadio iz jame kad bi u nju upala u subotu.</verse>
				<verse number="12">A koliko je čovjek vredniji od ovce! Zato je i subotom slobodno činiti dobro.”</verse>
				<verse number="13">Onome čovjeku zatim reče: „Ispruži ruku!” On je ispruži, a ruka mu postane zdrava kao i ona druga.</verse>
				<verse number="14">A farizeji se, čim su izašli iz sinagoge, okupe na vijećanje protiv Isusa kako bi ga smakli.</verse>
				<verse number="15">Ali on je to znao, pa je otišao odatle sa mnogima koji su išli za njim. Sve ih je izliječio,</verse>
				<verse number="16">ali ih je upozorio da ne šire glas o njemu.</verse>
				<verse number="17">Time se ispunilo ono što je rečeno po vjerovjesniku Izaiji:</verse>
				<verse number="18">Ovo je Moj ljubljeni Sluga kojega sam izabrao. On je radost Moje duše. Duh Svoj spustit ću na Njega. On će objavljivati pravdu ljudima.</verse>
				<verse number="19">Neće se prepirati ni vikati, na ulicama Mu se neće čuti glas.</verse>
				<verse number="20">Zgažene trske neće slomiti, ni ugasit žiška što tek tinja, sve dok ne ostvari pobjedu pravde.</verse>
				<verse number="21">U Njegovo će se ime uzdati narodi.</verse>
				<verse number="22">Tada Isusu dovedu zloduhom opsjednuta, slijepa i nijema čovjeka. On ga izliječi, te čovjek progovori i progleda.</verse>
				<verse number="23">Svijet je zbunjeno pitao: „Da ovo nije Sin Davidov?”</verse>
				<verse number="24">Kad su za to čuli farizeji, rekoše: „Taj zloduhe izgoni uz pomoć Beelzebula, vladara zloduha.”</verse>
				<verse number="25">Znajući šta misle, Isus im reče: „Svako podijeljeno carstvo propada. Grad ili dom ne može opstati ako je iznutra razjedinjen.</verse>
				<verse number="26">Ako stvarno Đavo izgoni Đavola, njegovo je carstvo razjedinjeno. Kako će se onda održati?</verse>
				<verse number="27">Ako ja zaista izgonim zle duhove uz pomoć Beelzebula, čijom ih pomoći istjeruju vaši sinovi. Zato će vam oni suditi.</verse>
				<verse number="28">Ali ako ja izgonim zloduhe pomoću Božijega Duha, onda je vama stiglo Božije carstvo.</verse>
				<verse number="29">Kako bi ko mogao ući u kuću snažnog čovjeka i opljačkati ga, a da ga najprije ne sveže? Tek tada ga može orobiti.</verse>
				<verse number="30">Ko nije sa mnom, protiv mene je; i svako ko sa mnom ne skuplja, rasipa.</verse>
				<verse number="31">Zato će se, kažem vam, ljudima oprostiti svaki grijeh i bogohuljenje, ali huljenje na Svetoga Duha neće se oprostiti.</verse>
				<verse number="32">Kaže li ko šta protiv Sina Čovječijega, to će mu se oprostiti, ali kaže li šta protiv Svetoga Duha, neće mu se nikad i nigdje oprostiti.</verse>
				<verse number="33">Činite li stablo dobrim i rod će mu biti dobar; činite li ga lošim i rod će mu biti truhlo. Pa, drvo se poznaje po rodu!</verse>
				<verse number="34">Zmijski rode! Kako biste i mogli govoriti dobro kad ste zli, jer usta izgovaraju ono čega je srce prepuno.</verse>
				<verse number="35">Dobar čovjek iz dobre riznice iznosi dobro, a zao čovjek zlo.</verse>
				<verse number="36">A ja vam kažem da će ljudi za svaku bezrazložnu riječ koju izgovore polagati račun na Sudnjem danu.</verse>
				<verse number="37">Vlastite će te riječi ili opravdati ili osuditi.”</verse>
				<verse number="38">Zatim mu neki pismoznanci i farizeji rekoše: „Učitelju, htjeli bismo od tebe vidjeti neki znak.”</verse>
				<verse number="39">On im odgovori: „Zao i nevjeran naraštaj traži znak, ali neće mu se dati drugoga osim znaka vjerovjesnika Jone.</verse>
				<verse number="40">Kao što je Jona tri dana i tri noći proveo u utrobi morske nemani, tako će i Sin Čovječiji tri dana i tri noći provesti u srcu zemlje.</verse>
				<verse number="41">Stanovnici Ninive će na Sudu ustati protiv ovoga naraštaja i osuditi ga, jer su se oni obratili na Joninu riječ. A evo, ovdje je mnogo veći od Jone.</verse>
				<verse number="42">Carica Juga će na Sudu ustati protiv ovoga naraštaja i osuditi ga, jer ona sa kraja zemlje dođe čuti Solomonovu mudrost, a ovdje je mnogo veći od Solomona.</verse>
				<verse number="43">Kad nečisti duh izađe iz čovjeka, on luta po bezvodnim mjestima tražeći odmora, ali ga ne nalazi.</verse>
				<verse number="44">Tada kaže: Vratit ću se u kuću iz koje sam izašao. Vrati se i svoj stari dom zatekne prazan, pometen i uredan.</verse>
				<verse number="45">Zatim ode i dovede drugih sedam duhova, još gorih od sebe, te svi oni uđu u čovjeka i u njemu se nastane. Na kraju čovjeku bude i gore nego prije. Tako će biti i ovome zlom naraštaju.”</verse>
				<verse number="46">Dok je Isus još govorio okupljenima, vani su stajali njegova majka i braća. Željeli su s njime razgovarati.</verse>
				<verse number="47">Neko mu je rekao: „Evo, tu su ti majka i braća. Žele s tobom razgovarati.”</verse>
				<verse number="48">On odgovori: „Ko mi je majka? Ko su mi braća?”</verse>
				<verse number="49">Pokaže zatim rukom prema svojim učenicima. „Evo”, reče, „to su mi majka i braća.</verse>
				<verse number="50">Zaista, ko god vrši volju mojega nebeskog Oca, taj mi je i brat, i sestra, i majka!”</verse>
			</chapter>
			<chapter number="13">
				<verse number="1">Istoga dana Isus izađe iz kuće te sjedne pored mora.</verse>
				<verse number="2">K njemu nagrne puno svijeta, tako da je morao ući u lađicu. Sjeo je u nju, a narod je stajao na obali.</verse>
				<verse number="3">Mnogo je govorio i upoređivao: „Neki je ratar sijao sjeme.</verse>
				<verse number="4">Dok je sijao, dio sjemena padne na stazu, pa dođu ptice i pozobaju ga.</verse>
				<verse number="5">Dio sjemena padne na kamenito tlo, gdje je zemlja plitka, pa zbog toga odmah nikne,</verse>
				<verse number="6">ali kad je granulo sunce, izgori i osuši se, jer nije imalo duboka korijena.</verse>
				<verse number="7">Dio sjemena padne u trnje, a ono poraste i uguši ga.</verse>
				<verse number="8">Preostalo sjeme, napokon, padne na dobru zemlju i donese rod: jedno stostruk, drugo šezdeseterostruk, treće trideseterostruk.</verse>
				<verse number="9">Ko ima uši, neka čuje!”</verse>
				<verse number="10">Priđu mu učenici i upitaju ga: „Zašto drugima uvijek govoriš upoređujući?”</verse>
				<verse number="11">On im odgovori: „Zato što je vama dato da razumijete tajne Nebeskoga carstva, a drugima nije.</verse>
				<verse number="12">Onome ko ima, dat će se još više, i imat će u izobilju. A onome ko nema, oduzet će se i ono što ima.</verse>
				<verse number="13">Govorim upoređujući zato što gledaju a ne vide, što slušaju a ne čuju, niti razumiju.</verse>
				<verse number="14">Tako se na njima ispunjava Izaijino predskazanje koje glasi: Slušat ćete, ali nećete razumjeti; gledat ćete, ali nećete vidjeti.</verse>
				<verse number="15">Jer su se srca ovih ljudi kamenila, uši njihove ogluhnule, a oči su zatvorili – tako njihove oči ne vide i njihove uši ne čuju, a srca im ne mogu razumjeti. Zato se ne mogu obratiti da ih izliječim.</verse>
				<verse number="16">Blago vašim očima zato što vide i blago vašim ušima zato što čuju.</verse>
				<verse number="17">Zaista vam kažem, mnogi su vjerovjesnici i pravednici željeli vidjeti to što vi gledate, ali nisu vidjeli; željeli su čuti to što vi slušate, ali nisu čuli.</verse>
				<verse number="18">Stoga poslušajte poredbu o sijaču.</verse>
				<verse number="19">Svakome ko čuje riječ o Carstvu a ne razumije je, dođe Zli i otme mu ono što mu je u srcu posijano. To je sjeme prosuto oko puta.</verse>
				<verse number="20">Kamenito tlo su oni koji čuju Riječ i odmah je radosno prihvate,</verse>
				<verse number="21">ali nemaju duboka korijena i nestalni su. Čim ih zbog Riječi snađe nevolja ili progonstvo, odaljuju se od vjere.</verse>
				<verse number="22">U trnje bačeno sjeme su oni koji čuju Riječ ali je životne brige i zavodljivost bogatstva uguše, te ona ne donese roda.</verse>
				<verse number="23">Sjeme zasijano u dobro tlo je onaj koji čuje Riječ i prima je, te ona donese rod – stostruk, šezdeseterostruk ili trideseterostruk.”</verse>
				<verse number="24">Iznese im još jednu poredbu: „S Nebeskim je carstvom kao s čovjekom koji je u svoju njivu zasijao dobro sjeme.</verse>
				<verse number="25">Ali dok se spavalo, došao je neprijatelj, te posijao među žito kukolj i otišao.</verse>
				<verse number="26">Kad je usjev porastao i urodio klasom, pokazao se i kukolj.</verse>
				<verse number="27">Domaćinu tada dođu njegove sluge i upitaju ga: Gospodaru, nisi li ti na svojoj njivi posijao dobro sjeme? Odakle kukolj?</verse>
				<verse number="28">Neprijatelj je to učinio, odgovori on. Hoćemo li počupati kukolj?, upitaju sluge.</verse>
				<verse number="29">Nemojte, reče im. Čupajući kukolj, mogli biste počupati i pšenicu.</verse>
				<verse number="30">Pustite neka oboje raste do žetve. U vrijeme žetve reći ću žeteocima: Pokupite najprije kukolj i svežite ga u snopove da se spali, a žito mi spremite u žitnicu.”</verse>
				<verse number="31">Iznese im još jednu poredbu: „Sa Carstvom nebeskim je kao s gorušicinim sjemenom koje neko posije na svojoj njivi.</verse>
				<verse number="32">Ono je zaista sitnije od svakog sjemenja, ali izraste više od svake druge biljke u vrtu, razvije se u stablo, te se ptice nebeske dolaze gnijezditi u njegovim granama.”</verse>
				<verse number="33">Zatim im iznese slijedeću poredbu: „Nebesko je carstvo poput kvasca. Žena ga pomiješa sa tri mjere brašna, a on ipak sve ukvasi.”</verse>
				<verse number="34">Sve je ovo Isus govorio narodu upoređujući. Zapravo, bez poređenja ništa i nije govorio,</verse>
				<verse number="35">da se ispuni ono što je rečeno po vjerovjesniku: Progovorit ću u poredbama; otkrit ću ono što je skriveno još od stvaranja svijeta.</verse>
				<verse number="36">Isus otpusti narod i uđe u kuću. Učenici dođu njemu i zamole ga: „Objasni nam poredbu s kukoljem na njivi.”</verse>
				<verse number="37">On nato odgovori: „Sijač dobroga sjemena je Sin Čovječiji.</verse>
				<verse number="38">Njiva je svijet, a dobro sjeme su djeca Carstva. Kukolj su djeca zloga.</verse>
				<verse number="39">Neprijatelj koji ga je posijao jeste Đavo; žetva je svršetak svijeta, a žeteoci su anđeli.</verse>
				<verse number="40">Kao što se kukolj skuplja i spaljuje, tako će biti i na svršetku svijeta.</verse>
				<verse number="41">Sin Čovječiji će poslati svoje anđele da iz Carstva izdvoje one koji navode na grijeh i sve bezakonike</verse>
				<verse number="42">te će ih oni baciti u ognjenu peć. Tamo će biti plača i škripe zuba.</verse>
				<verse number="43">Tada će pravednici u Carstvu svojega Oca zasjati poput sunca. Ko ima uši, neka čuje!”</verse>
				<verse number="44">„S Nebeskim je carstvom kao s blagom skrivenim u polju. Kad ga pronađe, čovjek ga prikrije, pa sav radostan ode prodati sve što ima samo da kupi to polje.”</verse>
				<verse number="45">„Isto tako, s Nebeskim je carstvom kao s trgovcem koji traga za lijepim biserima.</verse>
				<verse number="46">Kad pronađe dragocjeni biser, ode prodati sve što ima i kupi ga.”</verse>
				<verse number="47">„Nadalje, s Nebeskim je carstvom kao s mrežom koja, bačena u more, zahvati svakovrsne ribe.</verse>
				<verse number="48">Kad se napuni, ribari je izvuku pa sjednu i pokupe dobru ribu u posude, a lošu izbace.</verse>
				<verse number="49">Tako će biti i na svršetku svijeta. Izaći će anđeli, odvojit će zle od pravednika</verse>
				<verse number="50">i baciti ih u ognjenu peć, gdje će biti plača i škripe zuba.</verse>
				<verse number="51">Jeste li razumjeli?”, upita ih. „Jesmo”, odgovore.</verse>
				<verse number="52">On nato reče: „Zato je svaki pismoznanac koji postane učenikom Nebeskoga carstva poput domaćina što iz svoje riznice iznosi i novo i staro.” Isus u Galileji i okolici 13:53 – 17:27</verse>
				<verse number="53">Budući da je iznio sve te poredbe, Isus pođe odatle.</verse>
				<verse number="54">Došao je u svoj zavičaj, pa je u tamošnjoj sinagogi tako poučavao da su ljudi zadivljeni pitali:</verse>
				<verse number="55">„Odakle ovome tolika mudrost i takva čudesna moć? Zar on nije tesarov sin? Nije li mu majka Marija, a braća: Jakov, Josip, Simon i Juda?</verse>
				<verse number="56">Nisu li mu i sve sestre ovdje među nama? Odakle mu onda sve to?”</verse>
				<verse number="57">I sablaznili su se zbog njega. Tada im Isus reče: „Vjerovjesniku jedino u njegovu zavičaju i u domu njegovu ne ukazuju čast.”</verse>
				<verse number="58">Zbog njihove nevjere tu nije učinio mnogo čudesa.</verse>
			</chapter>
			<chapter number="14">
				<verse number="1">Kad je Herod tetrarh čuo za Isusa,</verse>
				<verse number="2">reče svojim slugama: „To je Ivan Potapatelj! Oživio je, pa kroz njega djeluju čudesne sile.”</verse>
				<verse number="3">Herod je, naime, Ivana dao uhvatiti, svezati i baciti u tamnicu zbog Herodijade, žene svojega brata Filipa,</verse>
				<verse number="4">jer mu je Ivan govorio: „Nije ti dopušteno biti s njom.”</verse>
				<verse number="5">Htio je ubiti Ivana, ali se bojao naroda, jer su ga smatrali vjerovjesnikom.</verse>
				<verse number="6">Međutim, na proslavi Herodova rođendana pred gostima je plesala Herodijadina kćerka i toliko se svidjela Herodu</verse>
				<verse number="7">da joj se zakleo dati sve što zatraži.</verse>
				<verse number="8">Ona na majčin nagovor reče: „Daj mi na pladnju glavu Ivana Potapatelja!”</verse>
				<verse number="9">Car se ožalosti, ali zbog zakletve i zbog gostiju naredi da joj učine po volji.</verse>
				<verse number="10">Pošalje ljude da Ivanu u tamnici odrube glavu.</verse>
				<verse number="11">Donesu djevojci glavu na pladnju, a ona je odnese majci.</verse>
				<verse number="12">Potom dođu Ivanovi učenici, uzmu njegovo tijelo i ukopaju ga, te odu javiti Isusu.</verse>
				<verse number="13">Kad je Isus to čuo, otplovi odatle lađicom na pusto mjesto, u osamu. Ali ljudi su to doznali, pa su pješice krenuli iz gradova za njim.</verse>
				<verse number="14">Kad je izašao iz lađice, vidi silan narod, pa se sažali nad njim i izliječi bolesne.</verse>
				<verse number="15">Uvečer mu priđu učenici. „Pust je ovo kraj”, rekoše, „a već je i kasno. Pusti ljude da mogu otići u sela kupiti hrane!”</verse>
				<verse number="16">Ali Isus odgovori: „Nije potrebno da idu; vi ih nahranite!”</verse>
				<verse number="17">„Pa ovdje imamo samo pet hljebova i dvije ribe!”, kažu mu oni.</verse>
				<verse number="18">„Donesite to meni!”, reče.</verse>
				<verse number="19">Naredi zatim narodu da posjeda na travu. Uzme pet hljebova i dvije ribe, pogleda u nebo, pa blagoslovi hranu. Razlomi hljeb i dade ga učenicima, a učenici su ga dijelili narodu.</verse>
				<verse number="20">I svi su jeli dok se nisu nasitili. Zatim pokupe ostatke. Bilo je preteklo dvanaest punih košara!</verse>
				<verse number="21">A jelo je pet hiljada muškaraca, pored žena i djece.</verse>
				<verse number="22">Odmah zatim nagna Isus učenike da uđu lađicu i da otplove na drugu obalu, dok on otprati narod.</verse>
				<verse number="23">Kad je otpratio ljude, popne se na goru da se pomoli u osami. Kasno navečer još je gore bio sâm.</verse>
				<verse number="24">U međuvremenu je lađica već bila daleko od obale. Puhnuo je jak vjetar suprotnog smjera, pa su je zapljuskivali valovi.</verse>
				<verse number="25">Oko četvrte noćne straže Isus dođe učenicima hodajući po vodi.</verse>
				<verse number="26">Kad su ga vidjeli, jako se prestraše i počnu od straha vikati misleći da je sablast.</verse>
				<verse number="27">Ali Isus im odmah reče: „Ne bojte se; ja sam! Samo hrabro!”</verse>
				<verse number="28">Nato mu Kefa reče: „Gospode, ako si ti, naredi da dođem tebi po vodi!”</verse>
				<verse number="29">„Dođi!”, odgovori Isus. Kefa izađe iz lađice, te hodajući po vodi pođe prema Isusu.</verse>
				<verse number="30">Ali kad je osjetio snagu vjetra, prestraši se i počne tonuti. „Spasi me, Gospode!”, poviče.</verse>
				<verse number="31">Isus mu odmah pruži ruku i uhvati ga. „O, malovjerni!”, reče mu. „Zašto si posumnjao?”</verse>
				<verse number="32">Kad su ušli u lađu, vjetar utihne.</verse>
				<verse number="33">Učenici u lađi padnu ničice i uzviknu: „Ti si zaista Božiji sin!”</verse>
				<verse number="34">Preplove jezero i pristanu u Genezaretu.</verse>
				<verse number="35">Tamošnji stanovnici ga prepoznaju i po svoj okolini razglase da je došao, pa mu svi počnu donositi bolesne.</verse>
				<verse number="36">Molili su ga da im dopusti dotaknuti barem skut njegove haljine. I svi koji ga dotakoše – ozdraviše.</verse>
			</chapter>
			<chapter number="15">
				<verse number="1">Pristupe Isusu neki farizeji i pismoznanci iz Jerusalema te ga upitaju:</verse>
				<verse number="2">„Zašto tvoji učenici krše stara predanja? Oni ne peru ruke kada jedu.”</verse>
				<verse number="3">On im odgovori: „A zašto vi zbog svoga predanja kršite Božije zapovijedi?</verse>
				<verse number="4">Bog je rekao: Poštuj oca i majku! i Ko prokune oca ili majku, neka se kazni smrću!</verse>
				<verse number="5">Ali vi velite: Kaže li ko ocu ili majci: ono čim bih ti mogao pomoći, dar je posvetni,</verse>
				<verse number="6">ne mora više iskazivati poštovanje roditelju. Tako kršite Božiju zapovijed zbog svoga predanja.</verse>
				<verse number="7">Licemjeri! Dobro je o vama predskazao Izaija:</verse>
				<verse number="8">Ovaj Me narod poštuje samo usnama, a srce mu je daleko od Mene.</verse>
				<verse number="9">Uzalud Me poštuju, jer poučavaju kao Moje učenje zapovijedi ljudske.”</verse>
				<verse number="10">Dozva tada narod k sebi pa mu reče: „Slušajte i shvatite!</verse>
				<verse number="11">Ne prlja čovjeka ono što na usta ulazi, nego ono što izlazi iz njih! To prlja čovjeka!”</verse>
				<verse number="12">Tada mu priđu učenici i kažu mu: „Znaš li da su se farizeji sablaznili na to što si rekao?”</verse>
				<verse number="13">„Svaka biljka koju nije posadio moj nebeski Otac iščupat će se s korijenom.</verse>
				<verse number="14">Pustite ih! To su slijepci koji vode slijepce! A kad slijepac vodi slijepca, obojica padaju u jamu”, odgovori Isus.</verse>
				<verse number="15">Kefa ga zamoli: „Protumači nam tu poredbu!”</verse>
				<verse number="16">„Zar još ne razumijete?”, reče Isus.</verse>
				<verse number="17">„Ne shvaćate li da sve što uđe na usta ode u trbuh i izbacuje se u zahod?</verse>
				<verse number="18">A ono što izlazi na usta, dolazi iz srca i to prlja čovjeka.</verse>
				<verse number="19">Upravo iz srca izviru zle misli, ubistva, preljube, blud, krađe, klevete, laži i kletve.</verse>
				<verse number="20">To prlja čovjeka! Neće čovjek biti nečist ako jede neopranim rukama.”</verse>
				<verse number="21">Isus zatim ode odatle u tirski i sidonski kraj.</verse>
				<verse number="22">Neka žena, Hanaanka, koja je živjela u tom kraju, dođe njemu i poviče: „Smiluj mi se, Gospode, Sine Davidov! Kćerka mi je teško opsjednuta!”</verse>
				<verse number="23">Isus joj ne odgovori ni riječi. Nato dođu učenici i zamole ga: „Udovolji joj, jer viče za nama!”</verse>
				<verse number="24">On reče: „Poslan sam samo izgubljenim ovcama Doma Izraelova.”</verse>
				<verse number="25">Ali žena priđe, pade ničice i reče: „Gospode, pomozi mi!”</verse>
				<verse number="26">„Nije pravo oduzeti hljeb djeci i baciti ga psima”, reče joj.</verse>
				<verse number="27">„Nije, Gospode”, odgovori ona. „Ali i psi jedu komadiće koji padnu s gospodarova stola.”</verse>
				<verse number="28">„Velika je tvoja vjera, ženo!”, reče joj Isus. „Neka ti bude kako želiš!” I njezina kćerka odmah ozdravi.</verse>
				<verse number="29">Isus ode odatle do Galilejskog jezera, pa se popne na goru i sjedne.</verse>
				<verse number="30">K njemu nagrne puno svijeta vodeći sa sobom hrome, kljaste, slijepe, nijeme i svakojake bolesne, te mu ih spuste do nogu. A on ih sve iscijeli.</verse>
				<verse number="31">Zadivljen time što nijemi govore, kljasti ozdravljaju, hromi hodaju a slijepi vide, narod je slavio Izraelova Boga.</verse>
				<verse number="32">Isus pozva učenike i reče: „Žao mi je ovih ljudi. Već su tri dana sa mnom, a nemaju šta jesti. Neću ih pustiti gladne, jer će putem klonuti.”</verse>
				<verse number="33">Učenici odgovore: „Odakle da u pustinji nabavimo dovoljno hrane za toliki svijet?”</verse>
				<verse number="34">„Koliko hljeba imate?”, upita Isus. „Sedam hljebova i nekoliko ribica”, rekoše.</verse>
				<verse number="35">Isus zapovjedi narodu da posjeda na zemlju</verse>
				<verse number="36">te uzme sedam hljebova i ribe, zahvali, pa razlomi to i dade učenicima, a oni razdijele narodu.</verse>
				<verse number="37">Svi su jeli i nasitili se, i još su ostacima napunili sedam košara!</verse>
				<verse number="38">A jelo je četiri hiljade muškaraca, pored žena i djece.</verse>
				<verse number="39">Isus otprati narod, uđe u lađicu i ode u magadanski kraj.</verse>
			</chapter>
			<chapter number="16">
				<verse number="1">Dođu Isusu farizeji i saduceji. Da bi ga iskušali, zatraže da im pokaže kakav znak s neba.</verse>
				<verse number="2">On odgovori: „Vi znate uvečer reći: Bit će lijepo vrijeme, jer je nebo crveno.</verse>
				<verse number="3">A ujutro kažete: Nebo je mutno i crveno – danas će nevrijeme! Izgled neba možete protumačiti, a znake vremena ne možete!</verse>
				<verse number="4">Znak traži pokvaren i nevjeran naraštaj, ali neće dobiti drugoga znaka osim Jonina.” Zatim ih ostavi i ode.</verse>
				<verse number="5">Prelazeći na drugu stranu jezera, učenici zaborave ponijeti hljeba.</verse>
				<verse number="6">„Budite oprezni!”, upozorio ih je Isus. „Čuvajte se farizejskog i saducejskog kvasca.”</verse>
				<verse number="7">Oni su međusobno govorili: „Nismo ponijeli hljeba.”</verse>
				<verse number="8">Isus je to opazio pa im reče: „Malovjerni! Zabrinuli ste se zato što nemate hljeba.</verse>
				<verse number="9">Zar još ne razumijete? Zar ste zaboravili onih pet hljebova na pet hiljada ljudi i koliko ste još košara skupili?</verse>
				<verse number="10">I onih sedam hljebova na četiri hiljade ljudi i košare koje ste napunili?</verse>
				<verse number="11">Kako još ne shvaćate da vam ne govorim o hljebu kad kažem: Čuvajte se kvasca farizejskoga i saducejskoga?”</verse>
				<verse number="12">Oni tada shvate da im nije govorio o hljebnome kvascu, već o farizejskome i saducejskome učenju.</verse>
				<verse number="13">Kad je Isus došao u krajeve Filipove Cezareje, upita učenike: „Šta kažu ljudi o tome ko je Sin Čovječiji?”</verse>
				<verse number="14">„Jedni vele da je Ivan Potapatelj”, odgovore oni, „drugi da je Ilija, a treći opet da je Jeremija ili jedan od vjerovjesnika.”</verse>
				<verse number="15">Tada ih upita: „A vi šta mislite, ko sam ja?”</verse>
				<verse number="16">Simon Kefa odgovori: „Ti si Mesija – Pomazanik, Sin živoga Boga.”</verse>
				<verse number="17">„Blago tebi, Simone, sine Jonin”, reče mu Isus, „jer ti to ne objavi tijelo i krv, nego moj Otac nebeski.</verse>
				<verse number="18">A ja tebi kažem: ti si Kefa i na ovoj stijeni izgradit ću Svoju Zajednicu i ni vrata podzemlja neće je nadvladati.</verse>
				<verse number="19">I dat ću ti ključeve Nebeskog carstva; šta god svežeš na Zemlji, bit će svezano na Nebesima, i šta god odriješiš na Zemlji, bit će odriješeno na Nebesima.”</verse>
				<verse number="20">Tada strogo zapovjedi učenicima da nikome ne kazuju da je on Mesija.</verse>
				<verse number="21">Otada Isus počne učenicima otvoreno govoriti o tome kako mora otići u Jerusalem i tamo mnogo pretrpjeti od starješina, svećeničkih poglavara i pismoznanaca, te kako će ga ubiti i kako će on treći dan oživjeti.</verse>
				<verse number="22">Kefa ga nato povede nastranu i počne ga od toga odvraćati: „Bože sačuvaj, Gospode! Ne smije ti se tako nešto dogoditi!”</verse>
				<verse number="23">Isus se okrenu prema Kefi i reče: „Odlazi od mene, Đavole! Ti si mi sablazan, jer tvoje misli nisu Božije, nego ljudske.”</verse>
				<verse number="24">Tada Isus reče svojim učenicima: „Želi li ko biti mojim sljedbenikom, neka se odrekne samoga sebe, uzme svoj krst i pođe za mnom.</verse>
				<verse number="25">Jer svako ko želi sačuvati svoj život, izgubit će ga; a ko izgubi svoj život zbog mene, naći će ga.</verse>
				<verse number="26">Kakva ti je korist ako imaš sav svijet, a život svoj izgubiš? Šta može dati čovjek u zamjenu za svoj život?</verse>
				<verse number="27">Jer Sin Čovječiji će zaista doći u slavi Svojega Oca s anđelima i tada će se dati svakome prema njegovim djelima.</verse>
				<verse number="28">Zaista vam kažem, ima među vama onih koji neće umrijeti dok ne vide Sina Čovječijega kako dolazi sa svojim Carstvom.”</verse>
			</chapter>
			<chapter number="17">
				<verse number="1">Poslije šest dana povede Isus sa sobom Kefu, te Jakova i njegovog brata Ivana visoko u goru, u osamu.</verse>
				<verse number="2">Tu se pred njima preobrazi: lice mu zablista poput sunca, a haljine mu postadoše poput svjetlosti.</verse>
				<verse number="3">I gle: pojave se Mojsije i Ilija i počnu razgovarati s Isusom.</verse>
				<verse number="4">Kefa reče: „Gospode, dobro je što smo ovdje. Ako hoćeš, podići ću ovdje tri sjenice: jednu za tebe, jednu za Mojsija i jednu za Iliju.”</verse>
				<verse number="5">Dok je on još govorio, prekrije ih svijetao oblak, a iz njega se začuje glas: „Ovo je Moj voljeni Sin. On je Moja radost. Njega slušajte!”</verse>
				<verse number="6">Jako prestrašeni, učenici, kad to čuše, popadaju licem prema zemlji.</verse>
				<verse number="7">Isus im priđe, dotače ih i reče: „Ustanite! Ne bojte se!”</verse>
				<verse number="8">Oni podignu pogled, ali nisu vidjeli nikoga osim Isusa.</verse>
				<verse number="9">Dok su silazili s gore, Isus im zapovjedi da nikome ne govore šta su vidjeli sve dok Sin Čovječiji ne ustane iz mrtvih.</verse>
				<verse number="10">Učenici ga upitaju: „Zašto pismoznanci tvrde da prvo mora doći Ilija?”</verse>
				<verse number="11">Isus odgovori: „Ilija zaista mora doći prvi i sve dovesti u red.</verse>
				<verse number="12">Ali vam kažem da je Ilija već došao, samo ga nisu prepoznali, pa su s njim postupili kako im se prohtjelo. Tako će i Sin Čovječiji trpjeti od njih.”</verse>
				<verse number="13">Učenici tada shvate da im je to govorio o Ivanu Potapatelju.</verse>
				<verse number="14">Kad su stigli do naroda, Isusu priđe neki čovjek, padne pred njim na koljena</verse>
				<verse number="15">i veli: „Gospode, smiluj se mojemu sinu, jer je padavičar i puno pati. Često padne u vatru ili u vodu.</verse>
				<verse number="16">Doveo sam ga tvojim učenicima, ali ga oni nisu mogli izliječiti.”</verse>
				<verse number="17">Isus reče: „Bezvjerni i pokvareni rode! Koliko dugo još moram biti s vama? Koliko ću vas još trpjeti? Dovedite mi dijete!”</verse>
				<verse number="18">Onda zaprijeti zloduhu, te on izađe iz dječaka koji istoga časa ozdravi.</verse>
				<verse number="19">Zatim učenici nasamo upitaju Isusa: „Zašto ga mi nismo mogli istjerati?”</verse>
				<verse number="20">„Zbog vaše slabe vjere”, reče im on. „Zaista vam kažem, da imate vjere koliko je gorušicino zrno i da kažete ovoj gori: Premjesti se tamo! – ona bi se premjestila. Ništa vam ne bi bilo nemoguće.</verse>
				<verse number="21">Ali ovakav se zloduh ne izgoni, osim postom i molitvom.”</verse>
				<verse number="22">Kad su se okupili u Galileji, Isus im reče: „Sina Čovječijega će predati ljudima u ruke.</verse>
				<verse number="23">Njega će ubiti, ali on će treći dan oživjeti.” A učenici se jako ožaloste.</verse>
				<verse number="24">Kad su stigli u Kafarnaum, pristupe Kefi ubirači hramskoga poreza i upitaju ga: „Zar vaš učitelj ne plaća porez?”</verse>
				<verse number="25">„Plaća!”, odgovori Kefa. Zatim uđe u kuću, a Isus ga dočeka pitanjem: „Šta misliš, Simone, ubiru li zemaljski carevi porez ili carinu od svojih ili od tuđih sinova?”</verse>
				<verse number="26">Kad on odgovori: „Od tuđih”, Isus mu reče: „Sinovi su, dakle, oslobođeni.</verse>
				<verse number="27">Ali da ih ne sablaznimo, pođi na more i baci udicu. Prvoj ribi koju uhvatiš otvori usta, unutra ćeš naći novčić. Uzmi ga, pa im njime plati za sebe i za mene.”</verse>
			</chapter>
			<chapter number="18">
				<verse number="1">U taj čas dođu Isusu učenici i zapitaju ga: „Ko je najveći u Nebeskom carstvu?”</verse>
				<verse number="2">Isus pozove malo dijete i postavi ga među njih</verse>
				<verse number="3">pa reče: „Zaista vam kažem, ako se ne obratite i ne postanete poput ovoga djeteta, nikada nećete ući u Nebesko carstvo.</verse>
				<verse number="4">U Nebeskome je carstvu, dakle, najveći onaj ko se ponizi kao ovo malo dijete.</verse>
				<verse number="5">Ko u moje ime primi ovakvo dijete, mene prima.</verse>
				<verse number="6">Ali ko jednoga od ovih malehnih što vjeruju u mene navede da posrne u vjeri, bilo bi mu bolje da mu o vrat objese mlinski kamen kojeg okreće magarac i da potone u morsku dubinu.</verse>
				<verse number="7">Teško svijetu, jer navodi na grijeh! Sablazni moraju doći, ali teško čovjeku kroz kojega dolaze.</verse>
				<verse number="8">Navodi li te na grijeh vlastita ruka ili noga, odsijeci je i baci. Bolje da u Život odeš kljast ili hrom nego da s objema rukama i s objema nogama budeš bačen u vječni oganj.</verse>
				<verse number="9">Navodi li te na grijeh vlastito oko, iskopaj ga i baci. Bolje da jednook odeš u Život nego da s oba oka budeš bačen u ognjeni pakao.</verse>
				<verse number="10">Pazite da ne prezrete nijednoga od ovih malehnih. Jer kažem vam da njihovi anđeli na Nebu neprestano gledaju lice mojega nebeskoga Oca.</verse>
				<verse number="11">A Sin Čovječiji došao je spasiti izgubljene.”</verse>
				<verse number="12">„Šta mislite, da neko ima sto ovaca i da jedna od njih zaluta, neće li ostaviti onih devedeset devet u gori i poći potražiti zalutalu?</verse>
				<verse number="13">Zaista vam kažem, ako je uspije naći, više će se radovati što je pronašao tu jednu ovcu nego zbog onih devedeset devet koje nisu zalutale.</verse>
				<verse number="14">Tako ni vaš nebeski Otac ne želi da propadne ijedan od ovih malehnih.”</verse>
				<verse number="15">„Ako ti brat zgriješi, ukori ga nasamo. Posluša li te, pridobio si brata.</verse>
				<verse number="16">Ako te ne posluša, uzmi sa sobom još jednoga ili dvojicu da se svaka tvrdnja temelji na iskazu dvojice ili trojice svjedoka.</verse>
				<verse number="17">Ne posluša li ni njih, reci Zajednici. Ako ne posluša ni Zajednice, neka ti bude kao paganin i ubirač poreza.</verse>
				<verse number="18">Zaista vam kažem, šta god svežete na Zemlji, bit će svezano na Nebu, i šta god odriješite na Zemlji, bit će odriješeno na Nebu.</verse>
				<verse number="19">Također vam kažem: ako dvojica od vas na zemlji jednodušno zamole za bilo šta, moj će im nebeski Otac to dati.</verse>
				<verse number="20">Jer gdje se dvojica ili trojica sastanu u moje ime, tu sam i ja s njima.”</verse>
				<verse number="21">Tada mu priđe Kefa i upita: „Gospode, koliko puta da oprostim bratu koji je zgriješio protiv mene? Sedam puta?”</verse>
				<verse number="22">„Ne sedam puta”, odgovori mu Isus, „već sedamdeset puta sedam!</verse>
				<verse number="23">Nebesko je carstvo kao kad gospodar odluči izravnati račune sa slugama.</verse>
				<verse number="24">Kad su počeli obračunavati, dovedu mu jednoga koji mu je dugovao deset hiljada talenata.</verse>
				<verse number="25">Kako nije mogao vratiti, gospodar naredi da se prodaju on, žena, djeca i sve što imaju, te da se tako podmiri dug.</verse>
				<verse number="26">Sluga padne ničice pred njim i zamoli: Imaj strpljenja sa mnom i sve ću ti vratiti!</verse>
				<verse number="27">Gospodar se sažali nad njim, oslobodi ga i oprosti mu dug.</verse>
				<verse number="28">Ali kad taj sluga izađe, susretne prijatelja koji je njemu dugovao sto denara. Ščepa ga za vrat i počne ga daviti govoreći: Vrati što si dužan!</verse>
				<verse number="29">Prijatelj klekne pred njega i zamoli: Strpi se sa mnom i vratit ću ti!</verse>
				<verse number="30">Ali sluga nije htio pričekati, nego ga povede i baci u tamnicu dok ne vrati dug.</verse>
				<verse number="31">Kad su drugi njegovi prijatelji vidjeli šta se dogodilo, mnogo se ožaloste te odu i sve ispričaju njegovom gospodaru.</verse>
				<verse number="32">Nato ga gospodar pozove i reče: Zli slugo! Ja sam tebi oprostio sav dug, jer si me zamolio!</verse>
				<verse number="33">Nisi li se i ti mogao smilovati svojem prijatelju kao što sam se ja tebi smilovao?</verse>
				<verse number="34">I gnjevni ga gospodar preda mučiteljima dok ne vrati sav dug.</verse>
				<verse number="35">Tako će i moj nebeski Otac postupiti s vama ne oprostite li svojem bratu od sveg srca.”</verse>
			</chapter>
			<chapter number="19">
				<verse number="1">Kad je Isus završio s govorom, ode iz Galileje preko Jordana u Judeju.</verse>
				<verse number="2">Za njim je pošlo puno bolesnih, te ih je on tamo liječio.</verse>
				<verse number="3">Priđu mu neki farizeji pa upitaju iskušavajući ga: „Smije li se muž razvesti od žene iz bilo kojeg razloga?”</verse>
				<verse number="4">On odgovori: „Niste li čitali da je Stvoritelj na početku stvorio muško i žensko</verse>
				<verse number="5">i da je rekao: Čovjek će ostaviti oca i majku da bi se sjedinio sa svojom ženom, i njih će dvoje biti jedno tijelo.</verse>
				<verse number="6">Njih dvoje, prema tome, nisu više dva, nego jedno tijelo. Neka, dakle, čovjek ne rastavlja ono što je Bog sastavio.”</verse>
				<verse number="7">„Zašto je onda Mojsije rekao da se ženi dade otpusnica da se može razvesti?”, upitaju.</verse>
				<verse number="8">Isus im odgovori: „Mojsije vam je dao da možete otpustiti svoju ženu zbog vašega tvrdog srca, ali u početku nije bilo tako.</verse>
				<verse number="9">Ja vam zato kažem: svako ko se razvede od žene – osim zbog bluda – pa se oženi drugom, čini preljubu.”</verse>
				<verse number="10">Nato će Isusovi učenici: „Ako je između muža i žene tako, onda je bolje i ne ženiti se!”</verse>
				<verse number="11">„Ne mogu to razumjeti svi, nego samo oni kojima je dato”, reče im Isus.</verse>
				<verse number="12">„Ima onih koji su od majčine utrobe nesposobni za ženidbu, ima ih koje su drugi za to onesposobili, a neki se dragovoljno odriču ženidbe radi Nebeskoga carstva. Ko može shvatiti, neka shvati.”</verse>
				<verse number="13">Tada mu donesu djecu da na njih stavi ruke i da se pomoli. Učenici su im branili.</verse>
				<verse number="14">Isus nato reče: „Ne tjerajte dječicu, pustite ih meni, jer takvima pripada Carstvo nebesko!”</verse>
				<verse number="15">Položi na njih ruke, a zatim ode.</verse>
				<verse number="16">Priđe mu neki mladić i upita: „Učitelju, koje dobro moram učiniti da bih imao Vječni život?”</verse>
				<verse number="17">Isus mu reče: „Zašto me pitaš o dobru? Samo jedan je Dobar! Ali ako želiš ući u Život, vrši zapovijedi!”</verse>
				<verse number="18">„Koje?”, upita on. Isus odgovori: „Ne ubij, ne čini preljubu, ne kradi, ne svjedoči lažno.</verse>
				<verse number="19">Poštuj oca i majku i voli bližnjega svoga kao samoga sebe!”</verse>
				<verse number="20">„Sve to činim”, reče mu mladić. „Šta mi još nedostaje?”</verse>
				<verse number="21">„Želiš li biti savršen”, odgovori Isus, „idi i prodaj sve što imaš, te podijeli novac sirotinji, pa ćeš imati blago na Nebu. Dođi i slijedi me.”</verse>
				<verse number="22">Kad je mladić to čuo, veoma se ožalosti i ode, jer je bio jako bogat.</verse>
				<verse number="23">Isus nato reče učenicima: „Zaista vam kažem, teško je bogatašu ući u Nebesko carstvo.</verse>
				<verse number="24">I također vam kažem: Lakše će se deva provući kroz iglene uši nego što će bogataš ući u Božije carstvo.”</verse>
				<verse number="25">Učenici se zaprepaste. „Pa ko se onda uopće može spasiti?”, upitaju.</verse>
				<verse number="26">Isus ih pažljivo pogleda pa reče: „Ljudima je to nemoguće. Ali Bogu je sve moguće.”</verse>
				<verse number="27">Tada mu Kefa reče: „Evo, mi smo sve ostavili da bismo te slijedili. Šta ćemo za to dobiti?”</verse>
				<verse number="28">Isus odgovori: „Zaista vam kažem, vi koji ste pošli za mnom, u novom ćete svijetu, kada Sin Čovječiji sjedne na svoje slavno prijestolje, sjesti na dvanaest prijestolja i suditi nad dvanaest Izraelovih plemena.</verse>
				<verse number="29">A svako ko radi moga imena ostavi kuću, braću ili sestre, oca ili majku, ženu ili djecu, ili njive, dobit će stostruko i baštiniti Vječni život.</verse>
				<verse number="30">I mnogi prvi će biti zadnji, a mnogi zadnji će biti prvi.”</verse>
			</chapter>
			<chapter number="20">
				<verse number="1">„Jer s Nebeskim je carstvom kao s domaćinom koji rano ujutro izađe unajmiti radnike za svoj vinograd.</verse>
				<verse number="2">Pogodi se s radnicima po denar dnevno i pošalje ih u vinograd.</verse>
				<verse number="3">Trećeg sata ponovo naiđe trgom i ugleda druge da stoje besposleni</verse>
				<verse number="4">te i njima kaže: Idite i vi u moj vinograd i radite pa ću vam platiti koliko bude pravedno. I oni odoše.</verse>
				<verse number="5">Šestog i devetog sata učini isto.</verse>
				<verse number="6">A kad je opet izašao na trg jedanaestog sata, tamo nađe još radnika. Zašto stojite i besposličarite?, upita ih.</verse>
				<verse number="7">Jer nas niko nije unajmio, odgovore mu. Idite onda i vi u moj vinograd, reče im.</verse>
				<verse number="8">Uvečer veli upravitelju: Pozovi radnike i plati im: najprije onima koji su zadnji došli, a onda onima koji su prvi počeli raditi.</verse>
				<verse number="9">Radnici unajmljeni u jedanaesti sat dobili su po denar.</verse>
				<verse number="10">Nato oni koji su prvi došli raditi pomisle da će dobiti više, ali i oni prime isto po denar.</verse>
				<verse number="11">Odmah počnu prigovarati vinogradaru:</verse>
				<verse number="12">Ovi zadnji radili su samo jedan sat, a ti si ih izjednačio s nama koji smo cijeli dan teško radili i podnosili žegu!</verse>
				<verse number="13">Jednome od njih on odgovori: Prijatelju, ja tebe ne varam. Nisi li se pogodio sa mnom za denar?</verse>
				<verse number="14">Podigni svoje i odlazi. A ja želim ovome zadnjem dati koliko i tebi.</verse>
				<verse number="15">Nemam li pravo s vlastitim novcem činiti šta hoću? Ili je tvoje oko zavidno što sam dobar?</verse>
				<verse number="16">Tako će zadnji biti prvi, a prvi zadnji.”</verse>
				<verse number="17">Putujući prema Jerusalemu, Isus uze Dvanaestericu nasamo pa im reče:</verse>
				<verse number="18">„Evo, idemo u Jerusalem. Tu će Sina Čovječijega predati svećeničkim glavarima i pismoznancima. Oni će ga osuditi na smrt</verse>
				<verse number="19">i predati paganima da mu se izruguju, da ga bičuju i da ga razapnu. Ali treći dan će oživjeti.”</verse>
				<verse number="20">Tada dođe majka Zebedejevih sinova, zajedno sa sinovima, te mu se ničice pokloni da ga nešto zamoli.</verse>
				<verse number="21">„Šta želiš?”, upita je Isus. Ona reče: „Učini da moji sinovi u tvojem Carstvu sjednu pokraj tebe, jedan zdesna a drugi slijeva.”</verse>
				<verse number="22">Isus odgovori: „Ne znate šta tražite. Možete li vi ispiti čašu iz koje ću ja piti?” „Možemo!”, odgovore ovi.</verse>
				<verse number="23">A on reče: „Zaista ćete piti iz moje čaše, ali nije na meni da odredim ko će mi sjediti slijeva ili zdesna. Ta su mjesta za one kojima ih je namijenio moj Otac.”</verse>
				<verse number="24">Kad su ostala deseterica učenika sve to čuli, razgnjeve se na braću.</verse>
				<verse number="25">Isus ih tada pozove i reče: „Vi znate da vladari svijeta gospodare nad narodom i da moćnici vladaju nad njim.</verse>
				<verse number="26">Ali neka među vama ne bude tako. Naprotiv, ko želi biti najveći među vama, neka vam bude sluga.</verse>
				<verse number="27">Ko želi biti prvi, neka bude ostalima rob.</verse>
				<verse number="28">Jer ni Sin Čovječiji nije došao da mu služe, već da on služi drugima i dade svoj život kao otkupninu za mnoge.”</verse>
				<verse number="29">Kad su izlazili iz Jerihona, za njim je pošlo mnogo svijeta.</verse>
				<verse number="30">Kraj puta su sjedila dvojica slijepaca. Kad su čuli da Isus prolazi, povikali su: „Isuse, Sine Davidov, smiluj nam se!”</verse>
				<verse number="31">Ljudi su ih umirivali, ali oni poviču još glasnije: „Gospode, Sine Davidov, smiluj nam se!”</verse>
				<verse number="32">Isus zastane, pa ih pozva i upita: „Šta hoćete da učinim?”</verse>
				<verse number="33">„Da progledamo, Gospode!”, rekoše.</verse>
				<verse number="34">Isus se sažali i dotakne im oči. Oni odmah progledaju i krenu za Isusom.</verse>
			</chapter>
			<chapter number="21">
				<verse number="1">Kad su se približili Jerusalemu, te stigli pred Betfagu na Maslinskoj gori, Isus pošalje naprijed dvojicu učenika.</verse>
				<verse number="2">„Idite u selo što je pred vama”, reče im, „i čim u njega uđete, spazit ćete vezanu magaricu s magaretom. Odvežite je i dovedite meni.</verse>
				<verse number="3">Prigovori li vam ko zbog toga, recite: Gospodu trebaju, pa će vas odmah pustiti.”</verse>
				<verse number="4">To se dogodilo da se ispuni što je rečeno po vjerovjesniku:</verse>
				<verse number="5">Recite kćeri Sionskoj: Evo, car tvoj dolazi, ponizan jaše na magarcu, na magaretu, mladunčetu magaricinu.</verse>
				<verse number="6">Učenici odu i učine kako ih je Isus uputio.</verse>
				<verse number="7">Dovedu magaricu i magare, prekriju ih svojim ogrtačima, pa Isus sjedne na njih.</verse>
				<verse number="8">Mnogo je naroda prostiralo svoje ogrtače po putu, a neki su lomili grane s drveća i postavljali ih duž puta.</verse>
				<verse number="9">Ljudi koji su išli pred njim i za njim klicali su: „Hosana Sinu Davidovom! Blagoslovljen koji dolazi u ime Gospodnje! Hosana na visini!”</verse>
				<verse number="10">Kad je ušao u Jerusalem, cijeli se grad uskomešao. „Ko je taj?”, pitali su.</verse>
				<verse number="11">Narod je odgovarao: „Ovo je Isus, vjerovjesnik iz Nazareta u Galileji.”</verse>
				<verse number="12">Isus uđe u Hram i počne iz njega tjerati sve trgovce i njihove kupce, prevrne stolove mjenjačima novca i klupe prodavcima golubova.</verse>
				<verse number="13">„Pisano je: Moj dom će se zvati Dom molitve, a vi ste ga pretvorili u razbojničku pećinu.”</verse>
				<verse number="14">U Hramu mu priđu slijepi i hromi te ih on izliječi.</verse>
				<verse number="15">Kad su svećenički poglavari i pismoznanci vidjeli čudesa koja je učinio i čuli djecu u Hramu kako kliču: „Hosana Sinu Davidovom!”, razgnjeve se</verse>
				<verse number="16">i upitaju ga: „Čuješ li ti šta govore?” „Čujem”, odgovori im Isus. „A niste li nikad pročitali: Načinio si sebi hvalu iz usta djece i dojenčadi.”</verse>
				<verse number="17">On ih ostavi i vrati se u Betaniju da tu prespava.</verse>
				<verse number="18">Vraćajući se ujutro u Jerusalem, Isus ogladni.</verse>
				<verse number="19">Spazi kraj puta smokvu i priđe joj, ali na njoj ne nađe ništa osim lišća. Potom joj reče: „Ne bilo više nikada na tebi roda!” I smokva se odmah osuši.</verse>
				<verse number="20">Učenici se zaprepaste. „Kako se smokva odmah sasušila?”, pitali su.</verse>
				<verse number="21">„Zaista vam kažem”, odgovori im Isus, „budete li imali vjere i ne budete li sumnjali, činit ćete ne samo ovo sa smokvom nego kažete li ovoj planini: Digni se i baci se u more! – i to će se dogoditi.</verse>
				<verse number="22">Šta god u molitvi zatražite s vjerom, dobit ćete.”</verse>
				<verse number="23">Ode Isus u Hram. Dok je tamo poučavao, priđu mu svećenički poglavari i narodne starješine pa ga upitaju: „S kojom vlašću to radiš? Ko te je ovlastio za to?”</verse>
				<verse number="24">Isus im odgovori: „Reći ću vam s kojom vlašću činim sve ovo, ako najprije vi meni odgovorite na pitanje:</verse>
				<verse number="25">Je li Ivanovo potapanje bilo s Neba ili od ljudi?” Oni počnu razmišljati i međusobno raspravljati: „Ako kažemo da je s Neba, pitat će nas zašto mu onda nismo vjerovali.</verse>
				<verse number="26">A od svijeta ne smijemo reći da je bilo od ljudi, jer Ivana svi smatraju vjerovjesnikom.”</verse>
				<verse number="27">Zato Isusu odgovore: „Ne znamo.” A Isus im reče: „Onda ni ja vama neću reći otkuda mi vlast da sve ovo činim!”</verse>
				<verse number="28">„Šta mislite o ovome: Jedan je čovjek imao dva sina. Reče prvom: Sine, idi danas radi u vinogradu!</verse>
				<verse number="29">Neću!, odgovori ovaj, ali se poslije predomisli i ode.</verse>
				<verse number="30">Otac i drugom sinu reče isto. Idem, oče!, odgovori sin, ali ne ode.</verse>
				<verse number="31">Koji je od njih dvojice ispunio očevu volju?” „Onaj prvi”, odgovore. Isus im nato reče: „Zaista vam kažem, bludnice i poreznici će prije vas ući u Božije carstvo!</verse>
				<verse number="32">Jer Ivan vam je došao pokazati put pravednosti, ali mu niste povjerovali, a bludnice i poreznici jesu. Pa čak ni kad ste to vidjeli, niste se obratili i niste mu vjerovali.”</verse>
				<verse number="33">„Poslušajte još jednu priču. Neki čovjek zasadi vinograd i ogradi ga, iskopa tijesak za grožđe i izgradi kulu. Zatim vinograd iznajmi vinogradarima i otputuje.</verse>
				<verse number="34">Kad dođe vrijeme berbe, pošalje sluge da uzmu njegov dio.</verse>
				<verse number="35">Ali vinogradari ih uhvate, te jednoga pretuku, drugoga ubiju, a trećega kamenuju.</verse>
				<verse number="36">On zatim pošalje više sluga nego prvi put, ali vinogradari i s njima postupe isto.</verse>
				<verse number="37">Naposljetku pošalje im svoga sina, misleći: Poštovat će moga sina.</verse>
				<verse number="38">Ali kad vinogradari ugledaju sina, poviču: Ovaj će naslijediti imanje! Ubijmo ga, pa ćemo se domoći imanja umjesto njega!</verse>
				<verse number="39">Uhvate ga, izbace iz vinograda i ubiju.”</verse>
				<verse number="40">„Šta mislite”, upita Isus, „kako će gospodar imanja postupiti s tim vinogradarima kada se vrati?”</verse>
				<verse number="41">„Te će zlikovce bez milosti pogubiti, a vinograd iznajmiti onima koji će mu davati urod kad za to dođe vrijeme.”</verse>
				<verse number="42">Isus ih upita: „Zar nikada niste čitali u Pismu: Kamen koji su graditelji odbacili postane ugaonim kamenom. To je Gospodnje djelo, čudesno našim očima.</verse>
				<verse number="43">Zato vam kažem, oduzet će vam se Božije carstvo i dat će se narodu koji će davati njegov rod.</verse>
				<verse number="44">Padne li ko na taj kamen, smrskat će se, i padne li kamen na koga, smrvit će ga.”</verse>
				<verse number="45">Kad su svećenički poglavari i farizeji čuli te riječi i shvatili da govori o njima,</verse>
				<verse number="46">htjeli su ga uhvatiti, ali bojali su se naroda, koji ga je smatrao vjerovjesnikom.</verse>
			</chapter>
			<chapter number="22">
				<verse number="1">Isus im opet počne govoriti upoređujući.</verse>
				<verse number="2">„S Nebeskim je carstvom kao kad neki car pripremi svadbu svome sinu.</verse>
				<verse number="3">Pošalje sluge da pozovu goste na svadbu, ali ljudi odbiju poziv.</verse>
				<verse number="4">Pošalje druge sluge i kaže: Recite pozvanima: Pripremljena vam je gozba, junci i ugojena telad. Sve je spremno. Dođite na svadbu!</verse>
				<verse number="5">Ali ovi ne mare za to, već odu – jedni na svoju njivu, drugi svome poslu.</verse>
				<verse number="6">Ostali uhvate sluge, premlate ih i poubijaju.</verse>
				<verse number="7">Nato se car razbjesni, pošalje vojsku i smakne ubice, te im zapali grad.</verse>
				<verse number="8">A slugama kaže: Svadbena je gozba, eto, spremna, ali pozvani je nisu bili dostojni.</verse>
				<verse number="9">Idite zato na puteve i raskršća i pozovite na svadbu koga god nađete.</verse>
				<verse number="10">Sluge izađu na puteve i dovedu sve koje su mogli naći: i zle i dobre. I svadbena se dvorana napuni gostima.</verse>
				<verse number="11">Ali kad car uđe, spazi tamo čovjeka koji nije bio odjeven u svadbeno ruho.</verse>
				<verse number="12">Prijatelju, upita ga, kako si ušao ovamo bez svadbenog ruha? Čovjek je samo šutio.</verse>
				<verse number="13">Tada car naredi slugama: Svežite mu ruke i noge i bacite ga van u tamu, gdje će biti plača i škrguta zuba.</verse>
				<verse number="14">Jer mnogi su pozvani, ali je malo izabranih.”</verse>
				<verse number="15">Tada se farizeji sastanu radi dogovora kako da Isusa uhvate u riječi.</verse>
				<verse number="16">Odluče mu poslati neke svoje učenike skupa s herodovcima da ga upitaju: „Učitelju, znamo da govoriš istinu i da si nepristrasan, jer ne gledaš ko je ko, nego prema istini poučavaš putu Božijem.</verse>
				<verse number="17">Reci nam je li dopušteno plaćati porez cezaru ili nije.”</verse>
				<verse number="18">Isus prozre njihovo zlo pa reče: „Zašto me kušate, licemjeri?</verse>
				<verse number="19">Pokažite mi denar pa ću vam reći.” Ovi mu donesu denar,</verse>
				<verse number="20">a on upita: „Čiji je ovo lik i natpis?”</verse>
				<verse number="21">„Cezarev”, odgovore. „Onda dajte cezaru cezarevo, a Bogu Božije”, reče im.</verse>
				<verse number="22">Kad su to čuli, zadive se pa ga ostave i odu.</verse>
				<verse number="23">Toga dana dođu njemu saduceji, koji tvrde da nema oživljenja, i upitaju ga:</verse>
				<verse number="24">„Gospode, Mojsije nam je rekao: Ako neko umre ne imavši djece, njegov brat se mora oženiti njegovom udovicom i podići potomstvo svome bratu.</verse>
				<verse number="25">Bila su tako u nas sedmerica braće. Najstariji se oženio i umro a da nije imao djece, pa je njegova udovica postala ženom drugoga brata.</verse>
				<verse number="26">Drugi i treći također su umrli, i tako sva sedmerica.</verse>
				<verse number="27">Poslije svih umrla je i žena.</verse>
				<verse number="28">Čija će onda ona biti žena po oživljenju kad je bila udata za svu sedmericu?”</verse>
				<verse number="29">Isus im odgovori: „U zabludi ste, jer ne razumijete Pismo ni Božiju silu!</verse>
				<verse number="30">Jer po oživljenju se neće ni ženiti ni udavati, već će biti kao anđeli na Nebu.</verse>
				<verse number="31">A što se tiče oživljenja, niste li pročitali da je Bog rekao: Ja sam Bog Abrahamov, Isakov i Jakovljev.</verse>
				<verse number="32">A On nije Bog mrtvih, već živih!”</verse>
				<verse number="33">Kad je narod to čuo, ostao je zadivljen njegovim učenjem.</verse>
				<verse number="34">Kad su farizeji čuli kako je Isus ušutkao saduceje, pođu skupa njemu</verse>
				<verse number="35">te ga jedan od njih, zakonoznanac, upita da ga iskuša:</verse>
				<verse number="36">„Učitelju, koja je najveća zapovijed u Zakonu?”</verse>
				<verse number="37">„Voli Gospoda Boga svojega svim srcem svojim, svom dušom svojom i svom pameti svojom!</verse>
				<verse number="38">To je prva i najveća zapovijed.</verse>
				<verse number="39">Druga, jednako važna, glasi: Voli svojega bližnjega kao samoga sebe!</verse>
				<verse number="40">O tim dvjema zapovijedima ovise sav Zakon i Vjerovjesnici.”</verse>
				<verse number="41">Kad su se farizeji okupili, Isus ih upita:</verse>
				<verse number="42">„Šta mislite o Mesiji? Čiji je on sin?” „Davidov”, odgovore.</verse>
				<verse number="43">„A zašto Ga onda David u Duhu naziva Gospodom kad kaže:</verse>
				<verse number="44">Gospod je rekao Mojem Gospodu: Sjedi Mi s desne strane dok Ti ne podmetnem pod noge Tvoje neprijatelje?</verse>
				<verse number="45">Ako Ga dakle David naziva svojim Gospodom, kako mu onda On može biti sin?”</verse>
				<verse number="46">Niko mu nije znao odgovoriti ni riječi. Od toga dana niko ga više nije ništa smio pitati.</verse>
			</chapter>
			<chapter number="23">
				<verse number="1">Tada Isus reče narodu i svojim učenicima:</verse>
				<verse number="2">„Pismoznanci i farizeji su zasjeli na Mojsijevu stolicu.</verse>
				<verse number="3">Zato slušajte i činite sve što vam kažu, ali se nemojte ugledati na njih, jer oni sami ne rade ono što govore.</verse>
				<verse number="4">Ljudima na ramena stavljaju težak teret, a sami ni prstom ne žele maknuti da ga ponesu.</verse>
				<verse number="5">Sve što čine, čine zato da ih ljudi vide. Razastiru svoje zapise i produžuju rese.</verse>
				<verse number="6">Na gozbama vole sjediti na pročelju stola, a u sinagogama na počasnome mjestu.</verse>
				<verse number="7">Godi im kad ih ljudi pozdravljaju na javnim mjestima i kad ih zovu Rabbi.</verse>
				<verse number="8">Vi nikoga ne nazivajte učiteljem, jer imate samo jednoga učitelja, a svi ste vi braća.</verse>
				<verse number="9">I nikoga ovdje na Zemlji ne zovite Ocem, jer imate samo jednoga Oca – onoga na Nebesima.</verse>
				<verse number="10">I ne dajte da vas ko naziva vođom, jer imate samo jednoga vođu: Mesiju.</verse>
				<verse number="11">Ko je najveći među vama, neka vam bude sluga!</verse>
				<verse number="12">Ko sebe uzdiže, bit će ponižen, a ko se ponizi, bit će uzvišen.</verse>
				<verse number="13">Teško vama, pismoznanci i farizeji! Licemjeri! Zatvarate pred ljudima ulaz u Nebesko carstvo.</verse>
				<verse number="14">Sami ne ulazite u njega, a ne dopuštate da uđu ni oni koji bi htjeli.</verse>
				<verse number="15">Teško vama, pismoznanci i farizeji! Licemjeri! Putujete morem i kopnom da biste pridobili jednog sljedbenika, a kad vam postane sljedbenikom, učinite od njega sina paklenoga, dvostruko gorega nego što ste i sami!</verse>
				<verse number="16">Teško vama! Slijepe vođe! Tvrdite: Zakune li se ko Hramom, to ne vrijedi. A zakune li se hramskim zlatom, onda ga zakletva obavezuje.</verse>
				<verse number="17">Slijepe budale! Pa šta je veće – zlato ili Hram koji posvećuje zlato?</verse>
				<verse number="18">I još kažete: Zakune li se ko žrtvenikom, to ne vrijedi. A zakune li se darom koji je na njemu, zakletva ga obavezuje.</verse>
				<verse number="19">Slijepci! Šta je veće, žrtveni dar ili žrtvenik koji ga posvećuje?</verse>
				<verse number="20">Ko se zakune žrtvenikom, kune se njime i svim što je na njemu.</verse>
				<verse number="21">A ko se zakune Hramom, kune se njime i Onim Koji u njemu prebiva.</verse>
				<verse number="22">Ko se zakune Nebom, kune se Božijim prijestoljem i Bogom Koji na njemu sjedi.</verse>
				<verse number="23">Teško vama, pismoznanci i farizeji! Licemjeri! Jer dajete desetinu metvice, i kopra, i kima, a zanemarujete važnije u Zakonu: pravednost, milosrđe i vjeru. Ovo drugo je trebalo činiti, a ono prvo ne zanemariti.</verse>
				<verse number="24">Slijepe vođe! Cijedite komarca, a devu proždirete!</verse>
				<verse number="25">Teško vama, pismoznanci i farizeji! Licemjeri! Vi čistite čašu i zdjelu spolja, a iznutra je puna grabeža i pohlepe.</verse>
				<verse number="26">Slijepi farizeju! Očisti najprije ono što je u čaši pa će i spolja biti čista.</verse>
				<verse number="27">Teško vama, pismoznanci i farizeji! Vi ste poput okrečenih grobova. Spolja izgledaju lijepo, a iznutra su prepuni mrtvačkih kostiju i svakojake prljavštine!</verse>
				<verse number="28">Tako se i vi ljudima izvana činite pravednima, a iznutra ste prepuni licemjerja i nepravde.</verse>
				<verse number="29">Teško vama, pismoznanci i farizeji! Licemjeri! Vi vjerovjesnicima dižete spomenike i pravednicima kitite grobove,</verse>
				<verse number="30">i govorite: Da smo živjeli u doba svojih otaca, ne bismo sudjelovali u prolijevanju vjerovjesničke krvi.</verse>
				<verse number="31">Tako sami protiv sebe svjedočite da ste sinovi onih koji su ubijali vjerovjesnike.</verse>
				<verse number="32">Dopunite, dakle, mjeru svojih otaca!</verse>
				<verse number="33">Zmije! Leglo zmijsko! Kako ćete izbjeći osudi pakla?</verse>
				<verse number="34">Šaljem vam, evo, vjerovjesnike, mudrace i pismoznance. Neke ćete ubiti i razapeti, druge bičevati po sinagogama i progoniti od grada do grada</verse>
				<verse number="35">tako da na vas padne sva pravedna krv prolivena na zemlji, od krvi pravednog Abela pa do Zaharije, sina Barahijina, kojeg ste ubili između Hrama i žrtvenika.</verse>
				<verse number="36">Zaista vam kažem, sva će ta krv pasti na ovaj naraštaj!”</verse>
				<verse number="37">„Jerusaleme, Jerusaleme, ti koji ubijaš vjerovjesnike i kamenuješ one koji su ti poslani! Koliko sam puta htio okupiti tvoju djecu kao što kvočka skuplja piliće pod krila, ali vi niste htjeli!</verse>
				<verse number="38">A sada će ti, eto, kuća biti napuštena.</verse>
				<verse number="39">I kažem vam, nećete me više vidjeti sve dok ne uzviknete: Blagoslovljen onaj koji dolazi u ime Gospodnje!”</verse>
			</chapter>
			<chapter number="24">
				<verse number="1">Kad je Isus izašao iz Hrama i pošao dalje, priđu mu učenici da mu pokažu hramsko zdanje.</verse>
				<verse number="2">A on im reče: „Vidite li sve to? Zaista vam kažem, neće od ovoga ostati ni kamen na kamenu. Sve će biti razvaljeno.”</verse>
				<verse number="3">Kad je poslije sjedio na Maslinskoj gori, učenici mu priđu i nasamo kažu: „Reci nam kada će se to dogoditi. Koji će znak najaviti tvoj dolazak i svršetak svijeta?”</verse>
				<verse number="4">„Pazite da vas ko ne zavede!”, odgovori im Isus.</verse>
				<verse number="5">„Mnogi će doći pod mojim imenom i reći: Ja sam Mesija, i mnoge će zavesti.</verse>
				<verse number="6">Čut ćete za ratove i glasine o ratovima, ali ne uznemirujte se. Sve će se to dogoditi, ali kraj još neće doći.</verse>
				<verse number="7">Zaratit će narod protiv naroda i carstvo protiv carstva. Bit će potresa i gladi na mnogim mjestima.</verse>
				<verse number="8">Sve je to samo početak porođajnih bolova.</verse>
				<verse number="9">Tada će vas mučiti i ubijati. Svi će vas narodi zamrziti zbog mojega imena.</verse>
				<verse number="10">Mnogi će tada posrnuti u vjeri, izdavat će jedan drugoga i mrziti se.</verse>
				<verse number="11">Pojavit će se brojni lažni vjerovjesnici i mnoge će zavesti.</verse>
				<verse number="12">Bezakonje će uzeti velikog maha, a ljubav mnogih će se ohladiti.</verse>
				<verse number="13">Ali ko ustraje do kraja, bit će spašen.</verse>
				<verse number="14">Radosna vijest o Carstvu će se navijestiti po cijelome svijetu za svjedočanstvo svim narodima, a onda će doći kraj.</verse>
				<verse number="15">Tako kada vidite grozotu uništenja, o kojoj je govorio vjerovjesnik Daniel, kako stoji na svetome mjestu (ko čita, neka shvati!),</verse>
				<verse number="16">neka oni u Judeji bježe u goru.</verse>
				<verse number="17">Ko bude na krovu, neka ne silazi u kuću što uzeti!</verse>
				<verse number="18">Ko bude u polju, neka se ne vraća po ogrtač!</verse>
				<verse number="19">Teško trudnicama i dojiljama u te dane!</verse>
				<verse number="20">Molite se da ne morate bježati zimi ili u subotu,</verse>
				<verse number="21">jer će to biti dani tako strašnih nevolja kakvih nije bilo od postanka svijeta, niti će ih ikad više biti.</verse>
				<verse number="22">I da se ne skrati to vrijeme stradanja, niko se ne bi spasio. Ali to će vrijeme biti skraćeno radi izabranika.</verse>
				<verse number="23">Kaže li vam tada ko: Evo Mesije! ili Eno ga tamo!, ne vjerujte,</verse>
				<verse number="24">jer će ustati brojne lažne mesije i lažni vjerovjesnici te činiti velika čudesa ne bi li, bude li moguće, zaveli i izabranike.</verse>
				<verse number="25">Eto, unaprijed sam vam rekao.</verse>
				<verse number="26">Kaže li vam dakle ko: Eno ga, u pustinji je, ne idite tamo. Kaže li: U tajnim je odajama, ne vjerujte.</verse>
				<verse number="27">Jer dolazak Sina Čovječijega bit će poput munje koja sijevne na istoku i obasja sve do zapada.</verse>
				<verse number="28">Gdje bude strvina, tamo će se okupljati orlovi.</verse>
				<verse number="29">I ubrzo nakon strahote tih dana Sunce će potamnjeti, a ni Mjesec neće sjati, zvijezde će s neba padati i nebeske će se sile uzdrmati.</verse>
				<verse number="30">Tada će se na nebu pojaviti znak Sina Čovječijega. Proplakat će tada svi narodi na Zemlji ugledavši Sina Čovječijega kako dolazi na oblacima s velikom moći i slavom.</verse>
				<verse number="31">On će poslati anđele da skupe njegove izabranike sa svih strana, od svih četiriju vjetrova, s jednog kraja Zemlje do drugog.</verse>
				<verse number="32">Naučite poredbu od smokvina stabla. Kad joj granje omekša i kad izlista lišće, znate da je ljeto blizu.</verse>
				<verse number="33">Također, kad vidite da se zbiva sve ovo, znajte da je blizu, pred samim vratima.</verse>
				<verse number="34">Kažem vam da ovaj naraštaj neće proći dok se sve to ne dogodi.</verse>
				<verse number="35">Nebo i zemlja će proći, ali moje riječi neće nikada!</verse>
				<verse number="36">Niko, međutim, ne zna toga dana ni časa. Ne znaju ni anđeli na Nebu, pa čak ni Sin. Zna ga samo Otac.</verse>
				<verse number="37">Za dolaska Sina Čovječijega bit će kao i u dane Noe.</verse>
				<verse number="38">Kao što su u to vrijeme prije potopa ljudi jeli i pili, ženili se i udavali sve do dana kada je Noa ušao u lađu,</verse>
				<verse number="39">i ništa nisu slutili dok nije došao potop i sve ih odnio, tako će biti i za dolaska Sina Čovječijega.</verse>
				<verse number="40">Od dvojice koja budu u polju, jedan će se uzeti, a drugi ostaviti.</verse>
				<verse number="41">Od dviju žena koje budu skupa mljele u mlinu, jedna će se uzeti, a druga ostaviti.</verse>
				<verse number="42">Bdijte, dakle, jer ne znate kada će vaš Gospod doći!</verse>
				<verse number="43">Zapamtite: kad bi vlasnik kuće znao kada će doći lopov, bdio bi i ne bi mu dopustio da provali u kuću.</verse>
				<verse number="44">Budite zato spremni, jer će Sin Čovječiji doći kad i ne pomišljate.</verse>
				<verse number="45">Ko je dakle taj vjerni i razumni sluga kojeg je gospodar postavio nad ostalim slugama da im daje hranu u određeno vrijeme?</verse>
				<verse number="46">Blago onome sluzi kojega gospodar, kada dođe, nađe da tako radi!</verse>
				<verse number="47">Zaista vam kažem, postavit će ga nad čitavim svojim imanjem.</verse>
				<verse number="48">Ali ako zli sluga pomisli: Gospodar se još neće vratiti</verse>
				<verse number="49">pa počne tući svoju družinu, te jesti i piti s pijancima,</verse>
				<verse number="50">gospodar toga sluge će doći u dan kad mu se ne nada i u čas u koji neće ni slutiti.</verse>
				<verse number="51">Strašno će ga kazniti i odrediti mu mjesto među licemjerima, gdje će biti plača i škrguta zuba.”</verse>
			</chapter>
			<chapter number="25">
				<verse number="1">„Tada će s Nebeskim carstvom biti kao kad je deset djevica uzelo lampe i pošlo ususret zaručniku.</verse>
				<verse number="2">Pet ih je bilo budalastih, a pet mudrih.</verse>
				<verse number="3">Budalaste djevice ponesu lampe, ali ne i ulje.</verse>
				<verse number="4">A mudre su uz svjetiljke ponijele i posude s uljem.</verse>
				<verse number="5">Kako je zaručnik kasnio, sve one poliježu i zaspu.</verse>
				<verse number="6">U ponoć se začula vika: Zaručnik stiže! Izađite pred njega!</verse>
				<verse number="7">Sve djevice ustanu da upale lampe.</verse>
				<verse number="8">Budalaste tada zamole mudre: Dajte nam od svojega ulja, jer nam lampe trnu.</verse>
				<verse number="9">Ali one im odgovore: Zasigurno nema dovoljno i za vas i za nas. Pođite i kupite za sebe.</verse>
				<verse number="10">Kad su otišle da kupe, eto zaručnika, te one koje su bile spremne odu s njim na svadbu i vrata se zatvore.</verse>
				<verse number="11">Poslije pristignu i one djevice te stanu dozivati: Gospodaru, Gospodaru, otvori nam!</verse>
				<verse number="12">Ali on im odgovori: Zaista vam kažem, ne poznajem vas!</verse>
				<verse number="13">Stoga bdijte, jer ne znate dan ni čas!”</verse>
				<verse number="14">„Tada će s Nebeskim carstvom biti kao s čovjekom koji je, polazeći na put, pozvao sluge i povjerio im svoj imetak.</verse>
				<verse number="15">Jednome je dao pet talenata, drugome dva, a trećem jedan – svakome prema sposobnostima. Zatim je otputovao.</verse>
				<verse number="16">Sluga koji je primio pet talenata odmah ode, počne s njima raditi i zaradi još pet.</verse>
				<verse number="17">Sluga koji je dobio dva talenta također zaradi još dva.</verse>
				<verse number="18">Sluga koji je dobio samo jedan, naprotiv, iskopa rupu i u nju sakrije gospodarev novac.</verse>
				<verse number="19">Poslije dužeg vremena gospodar se vrati i zatraži od sluga da mu polože račun.</verse>
				<verse number="20">Onaj kojem je povjerio pet talenata donese i drugih pet. Gospodaru, dao si mi pet talenata. Zaradio sam, eto, još pet.</verse>
				<verse number="21">Gospodar mu nato reče: Odlično, dobri i vjerni slugo! Bio si vjeran nad malim i zato ću te nad mnogim postaviti. Raduj se sa svojim gospodarom!</verse>
				<verse number="22">Zatim priđe sluga koji je primio dva talenta i reče: Gospodaru, meni si dao dva talenta. Zaradio sam još dva.</verse>
				<verse number="23">Gospodar mu reče: Odlično, dobri i vjerni slugo! Bio si vjeran nad malim i zato ću te unaprijediti. Dođi raduj se sa svojim gospodarom!</verse>
				<verse number="24">Priđe zatim sluga koji je primio jedan talenat te reče: Gospodaru! Znao sam da si strog čovjek, da žanješ gdje nisi sijao i kupiš gdje nisi vijao.</verse>
				<verse number="25">Zato sam se prestrašio i sakrio tvoj talenat u zemlju. Evo ti tvoje!</verse>
				<verse number="26">Ali gospodar mu reče: Pokvareni i lijeni slugo! Znao si da žanjem gdje nisam sijao i kupim gdje nisam vijao.</verse>
				<verse number="27">Trebao si onda barem uložiti moj novac u mjenjačnicu, tako bih poslije povratka dobio kamate.</verse>
				<verse number="28">Uzmite od njega talenat i dajte ga onome koji ih ima deset!</verse>
				<verse number="29">Ko ima, dat će mu se još pa će još više imati, a onome ko nema oduzet će se i ono što ima.</verse>
				<verse number="30">Bacite beskorisnog slugu van u tamu. Tamo će biti plača i škrguta zuba.”</verse>
				<verse number="31">„Kad Sin Čovječiji dođe u slavi i sa svim svojim anđelima, sjest će na prijestolje svoje slave.</verse>
				<verse number="32">Tada će se svi narodi okupiti pred njime, a on će odvojiti jedne od drugih, kao što pastir odvaja ovce od jaraca.</verse>
				<verse number="33">Ovce će postaviti sebi zdesna, a jarce s lijeve strane.</verse>
				<verse number="34">Tada će car reći onima koji mu budu zdesna: Vi, koje je Otac blagoslovio, dođite primiti u baštinu Carstvo pripremljeno za vas od postanka svijeta!</verse>
				<verse number="35">Jer ste me nahranili kad sam bio gladan, napojili kad sam bio žedan, primili ste me kad sam bio došljak</verse>
				<verse number="36">i obukli kad sam bio go; posjetili ste me kad sam bio bolestan i kad sam bio u tamnici.</verse>
				<verse number="37">Pravednici će ga tada upitati: Gospode, kada smo te vidjeli gladna i nahranili, kada smo te vidjeli žedna i napojili?</verse>
				<verse number="38">Kada smo te primili kao došljaka i obukli te kad si bio go?</verse>
				<verse number="39">Kada smo te posjetili bolesna ili kad si bio u tamnici?</verse>
				<verse number="40">A car će odgovoriti: Zaista vam kažem, sve što ste učinili jednome od moje najmanje braće, meni ste učinili!</verse>
				<verse number="41">Zatim će reći onima slijeva: Odlazite od mene, prokleti, u vječni oganj pripremljen za Đavola i njegove anđele!</verse>
				<verse number="42">Jer bio sam gladan, a niste mi dali jesti; bio sam žedan, a niste mi dali piti;</verse>
				<verse number="43">bio sam došljak, i niste me primili; bio sam go, i niste me obukli; bio sam bolestan i bio sam u tamnici, a niste me posjetili.</verse>
				<verse number="44">Oni će pitati: Gospode, kad smo te to vidjeli gladna ili žedna, ili kao došljaka, ili gola, ili bolesna, ili u tamnici a nismo ti pomogli?</verse>
				<verse number="45">A on će im odgovoriti: Zaista vam kažem, sve što niste učinili jednome od ovih najmanjih, meni niste učinili!</verse>
				<verse number="46">Tako će oni otići u vječnu patnju, a pravednici u Vječni život.”</verse>
			</chapter>
			<chapter number="26">
				<verse number="1">Kad je Isus sve to ispričao, reče učenicima:</verse>
				<verse number="2">„Znate da je za dva dana Pasha i da će Sina Čovječijega predati da ga razapnu.”</verse>
				<verse number="3">Tada se svećenički poglavari i narodne starješine okupe u dvoru visokog svećenika po imenu Kaifa</verse>
				<verse number="4">te se dogovore da Isusa na prijevaru uhvate i ubiju.</verse>
				<verse number="5">„Nećemo u vrijeme praznika”, rekli su, „da se narod ne pobuni.”</verse>
				<verse number="6">Dok je Isus bio u Betaniji za stolom u kući Simona gubavca,</verse>
				<verse number="7">dođe njemu neka žena s alabasternom posudom skupocjene masti i izlije mu je na glavu.</verse>
				<verse number="8">Videći ovo, učenici počnu negodovati: „Čemu to rasipanje!</verse>
				<verse number="9">Mogla se ta mast skupo prodati a novac dati sirotinji.”</verse>
				<verse number="10">Isus to ču, pa im reče: „Zašto joj prigovarate? Učinila mi je dobro!</verse>
				<verse number="11">Uvijek će biti siromaha, a ja neću uvijek biti s vama.</verse>
				<verse number="12">Izlila je mast na mene da pripremi moje tijelo za ukop.</verse>
				<verse number="13">Zaista vam kažem, gdje god se bude najavljivala Radosna vijest, spominjat će se i ovo njezino djelo, kao spomen na nju.”</verse>
				<verse number="14">Tada Juda Iskariotski, jedan od Dvanaesterice, ode svećeničkim poglavarima</verse>
				<verse number="15">te ih upita: „Koliko ćete mi platiti da vam ga predam?” Oni mu izbroje trideset srebrenjaka.</verse>
				<verse number="16">Od tada Juda počne tražiti povoljnu priliku da ga izda.</verse>
				<verse number="17">Prvoga dana blagdana Beskvasnog hljeba dođu učenici i upitaju Isusa: „Gdje želiš da ti spremimo Pashu?”</verse>
				<verse number="18">„Idite u grad tom i tom čovjeku”, odgovori on, „pa mu recite: Naš učitelj poručuje: Moje se vrijeme bliži. Kod tebe ću blagovati Pashu sa svojim učenicima.”</verse>
				<verse number="19">Učenici postupe kako ih je Isus uputio, te pripreme pashalno jelo.</verse>
				<verse number="20">Uvečer je Isus bio za stolom s Dvanaestericom.</verse>
				<verse number="21">Dok su večerali, on reče: „Zaista vam kažem, jedan od vas će me izdati.”</verse>
				<verse number="22">Ovi se strašno ožaloste, pa ga jedan za drugim počnu pitati: „Nisam valjda ja taj, Gospode?”</verse>
				<verse number="23">On odgovori: „Izdat će me onaj koji je sa mnom umočio hljeb u istu zdjelu!</verse>
				<verse number="24">Jer Sin Čovječiji će otići kao što je pisano o njemu. Ali teško onome koji izda Sina Čovječijega! Bilo bi mu bolje da se nije ni rodio!”</verse>
				<verse number="25">I izdajnik Juda ga upita: „Učitelju, da nisam ja taj” A Isus mu veli: „Sâm si rekao.”</verse>
				<verse number="26">Dok su jeli, Isus uzme hljeb, zahvali i razlomi ga, te podijeli učenicima, pa reče: „Uzmite i jedite! To je moje tijelo.”</verse>
				<verse number="27">Uzme zatim čašu, zahvali i za nju, pa im je pruži govoreći: „Svi pijte iz nje!</verse>
				<verse number="28">To je moja krv, krv Saveza. Ona se prolijeva za mnoge, za oproštenje grijeha.</verse>
				<verse number="29">I kažem vam: neću više piti od trsova roda do onoga dana kada ću ga piti s vama novog u Carstvu svojega Oca.”</verse>
				<verse number="30">Otpjevaju zatim hvalospjeve i upute se prema Maslinskoj gori.</verse>
				<verse number="31">Tada Isus reče: „Noćas ćete se svi zbog mene sablazniti. Jer je pisano: Udarit ću pastira i ovce će se razbježati.</verse>
				<verse number="32">Ali kada oživim, ići ću pred vama u Galileju.”</verse>
				<verse number="33">„Ako se i svi sablazne, ja se nikada neću!”, nato će Kefa.</verse>
				<verse number="34">„Zaista ti kažem”, reče mu Isus, „još ove noći, prije nego što se pijetao oglasi, triput ćeš me se odreći.”</verse>
				<verse number="35">Kefa odvrati: „Makar morao s tobom i umrijeti, neću te se odreći!” Tako su se zaklinjali i svi ostali.</verse>
				<verse number="36">Isus dođe s učenicima do mjesta zvanog Getsemani, pa im reče: „Sjednite ovdje dok odem i pomolim se!”</verse>
				<verse number="37">Povede sa sobom Kefu i obojicu Zebedejevih sinova. Obuzmu ga tjeskoba i tuga.</verse>
				<verse number="38">Tada im reče: „Duša mi je nasmrt slomljena tugom. Ostanite ovdje i bdijte sa mnom.”</verse>
				<verse number="39">Ode malo dalje i padne ničice moleći se: „Oče moj! Ako je moguće, neka me mimoiđe ova čaša! Ali ne kako ja hoću, već kako ti hoćeš.”</verse>
				<verse number="40">Zatim se vrati učenicima i nađe ih kako spavaju te reče Kefi: „Zar niste mogli ni jedan sat probdjeti sa mnom?</verse>
				<verse number="41">Ostanite budni i molite se da ne upadnete u kušnju. Jer duh je spreman, ali je tijelo slabo.”</verse>
				<verse number="42">Ode još jedanput i pomoli se: „Oče moj! Ako nije moguće da me ovo mimoiđe, neka bude po Tvojoj a ne po mojoj volji.”</verse>
				<verse number="43">I opet ih, vrativši se, nađe kako spavaju, jer im oči bijahu otežale.</verse>
				<verse number="44">Opet ih ostavi, te ode i treći put se pomoli istim riječima.</verse>
				<verse number="45">Zatim se vrati učenicima i reče: „Još spavate i odmarate se? Kucnuo je čas! Sin Čovječiji će biti predat grešnicima u ruke</verse>
				<verse number="46">Ustanite! Hajdemo! Evo, moj izdajnik je već tu!”</verse>
				<verse number="47">Dok je još govorio, stigne Juda, jedan od Dvanaesterice, a s njime i mnoštvo naoružanih mačevima i toljagama, koje su poslali svećenički poglavari i narodne starješine.</verse>
				<verse number="48">Izdajica im je dao znak: „Onaj je koga poljubim, njega uhvatite.”</verse>
				<verse number="49">On odmah priđe Isusu i reče: „Zdravo, Učitelju!”, i poljubi ga.</verse>
				<verse number="50">„Prijatelju, čini ono radi čega si došao”, reče mu Isus. Tada pristupe te dignu ruke na Isusa i uhvate ga.</verse>
				<verse number="51">Jedan od onih koji su bili s Isusom suprotstavi se, izvuče mač i njime odsiječe uho sluzi visokoga svećenika.</verse>
				<verse number="52">„Vrati mač u korice”, reče mu Isus, „jer ko se mača laća, od mača će i poginuti.</verse>
				<verse number="53">Zar ne shvaćaš da mogu tražiti od Oca više od dvanaest legija anđela i da bi ih On odmah poslao?</verse>
				<verse number="54">Ali da to učinim, kako bi se ispunilo Pismo da se ovo mora desiti?”</verse>
				<verse number="55">Zatim reče mnoštvu: „Pošli ste na mene mačevima i toljagama kao na razbojnika! A svaki dan sam sjedio u Hramu i poučavao, pa me ipak niste uhvatili.</verse>
				<verse number="56">Sve se ovo događa zato da bi se ispunila Pisma vjerovjesnika.” Nato ga svi učenici napuste i pobjegnu.</verse>
				<verse number="57">Isusa zatim uhvate i odvedu visokom svećeniku Kaifi, kod koga se bijahu okupili pismoznanci i starješine.</verse>
				<verse number="58">Kefa je izdaleka pratio Isusa do dvorišta palače visokoga svećenika. Uđe u dvorište i sjedne sa stražarima da vidi šta će se desiti.</verse>
				<verse number="59">Svećenički poglavari i cijelo Veliko vijeće tražili su protiv Isusa lažno svjedočanstvo da bi ga mogli smaknuti.</verse>
				<verse number="60">Ali nisu ga mogli pronaći iako su se javili brojni lažni svjedoci. Napokon, dođu dvojica</verse>
				<verse number="61">te izjave: „Ovaj je rekao: Mogu razvaliti Božiji hram i za tri dana ga opet izgraditi.”</verse>
				<verse number="62">Visoki svećenik tada ustade i reče Isusu: „Zar ništa ne odgovaraš na ove optužbe protiv tebe?”</verse>
				<verse number="63">Isus je šutio. „Zakuni se živim Bogom i reci jesi li ti Mesija, Božiji sin”, reče visoki svećenik.</verse>
				<verse number="64">„To ti kažeš”, odgovori Isus. „A ja vam kažem da ćete od sada gledati Sina Čovječijega kako sjedi zdesna Silnome i kako dolazi na oblacima nebeskim!”</verse>
				<verse number="65">Nato visoki svećenik pocijepa svoju odjeću i reče: „Huli! Šta će nam još svjedoci?</verse>
				<verse number="66">Čuli ste kako huli! Šta kažete?” Oni odgovore: „Zaslužio je smrt!”</verse>
				<verse number="67">Zatim su Isusu pljuvali u lice i tukli ga. Neki su ga šamarali</verse>
				<verse number="68">rugajući se: „Objavi nam ko te je udario, Mesijo!”</verse>
				<verse number="69">Dok je Kefa sjedio u dvorištu, priđe mu neka sluškinja i reče: „I ti si bio s Isusom Galilejcem.”</verse>
				<verse number="70">Kefa to pred svima poreče: „Ne znam o čemu govoriš.”</verse>
				<verse number="71">Kad je izašao u predvorje, spazi ga druga sluškinja i reče prisutnima: „Ovaj je bio s Isusom Nazarećaninom.”</verse>
				<verse number="72">On opet poreče zaklinjući se: „Ne poznajem toga čovjeka.”</verse>
				<verse number="73">Ali ubrzo mu priđu ljudi koji su bili tamo. „Pa ti si doista jedan od njih! I tvoj naglasak te odaje.”</verse>
				<verse number="74">Kefa se stane kleti i zaklinjati: „Ja ne poznajem toga čovjeka!” Utom se oglasi pijetao.</verse>
				<verse number="75">Kefa se tada sjeti šta mu je Isus rekao: „Prije nego što se pijetao oglasi, triput ćeš me se odreći.” Stoga izađe i gorko zaplaka.</verse>
			</chapter>
			<chapter number="27">
				<verse number="1">Rano ujutro sastanu se na vijećanje svi svećenički poglavari i narodne starješine da se dogovore kako da ubiju Isusa.</verse>
				<verse number="2">Svežu ga i odvedu upravitelju Pilatu.</verse>
				<verse number="3">Kada je Juda, njegov izdajica, vidio da su Isusa osudili na smrt, pokaje se i odnese trideset srebrenjaka natrag svećeničkim poglavarima i starješinama</verse>
				<verse number="4">te im kaže: „Pogriješio sam! Izdao sam nedužnu krv!” „Šta se to nas tiče?”, odgovore mu oni. „To je tvoja stvar!”</verse>
				<verse number="5">Juda tada baci srebrenjake u Hram, a zatim ode i objesi se.</verse>
				<verse number="6">Svećenički poglavari pokupe srebrenjake. „Ne smijemo ih staviti u hramsku riznicu”, rekoše, „jer je to cijena krvi.”</verse>
				<verse number="7">Zato se dogovore i za njih kupe lončarevu njivu za ukop stranaca.</verse>
				<verse number="8">Otuda se ta njiva još zove „Krvava njiva”.</verse>
				<verse number="9">Tako se ispunilo što je rečeno po vjerovjesniku Jeremiji: Uzeli su trideset srebrenjaka – na toliko su ga procijenili sinovi Izraelovi</verse>
				<verse number="10">i kupili su lončarevu njivu, kako mi je Gospod naredio.</verse>
				<verse number="11">Dovedu Isusa pred upravitelja. On ga upita: „Jesi li ti car Jevreja?” „To ti kažeš”, odgovori mu Isus.</verse>
				<verse number="12">Svećenički poglavari i narodne starješine ga optuže, ali Isus ništa nije odgovarao.</verse>
				<verse number="13">Pilat ga stoga upita: „Zar ne čuješ kako te teško optužuju?”</verse>
				<verse number="14">Ali Isus ne odgovori ni riječi, što je Pilata veoma začudilo.</verse>
				<verse number="15">Bio je, međutim, običaj da upravitelj o blagdanu oslobodi jednoga zatvorenika, onoga kojega narod zatraži.</verse>
				<verse number="16">U to vrijeme bijaše jedan zloglasni zatvorenik, zvani Baraba.</verse>
				<verse number="17">Kad se narod okupio, Pilat upita: „Koga hoćete da vam pustim? Barabu ili Isusa zvanog Mesija?”</verse>
				<verse number="18">Znao je, naime, da su ga predali sudu iz zavisti.</verse>
				<verse number="19">Dok je Pilat sjedio za sudijskim stolom, stigne mu poruka od njegove žene: „Okani se toga pravednika, jer sam se noćas u snu namučila zbog njega!”</verse>
				<verse number="20">Svećenički poglavari i starješine, međutim, nagovore svjetinu da zatraži slobodu za Barabu, a smrt za Isusa.</verse>
				<verse number="21">I kad je upravitelj pitao: „Koga od njih dvojice želite da vam pustim?”, odgovore mu: „Barabu!”</verse>
				<verse number="22">„A šta ću onda s Isusom zvanim Mesija?”, upita. „Razapni ga!”, poviču.</verse>
				<verse number="23">„Zbog čega? Kakvo je zlo učinio?”, upita Pilat. Ali narod je samo još glasnije vikao: „Razapni ga!”</verse>
				<verse number="24">Kad je Pilat vidio da ništa ne pomaže i da nastaje metež, uzme vodu i pred svjetinom opere ruke govoreći: „Ja sam nevin od krvi ovoga čovjeka! To je vaša stvar!”</verse>
				<verse number="25">Nato sva svjetina poviče: „Neka njegova krv padne na nas i na našu djecu!”</verse>
				<verse number="26">Tako Pilat pusti Barabu, a Isusa dade izbičevati, pa razapeti.</verse>
				<verse number="27">Upraviteljevi vojnici odvedu Isusa u palaču i sazovu oko njega cijelu četu.</verse>
				<verse number="28">Svuku ga i ogrnu grimiznim plaštom.</verse>
				<verse number="29">Spletu zatim krunu od trnja i metnu mu je na glavu, a u desnu ruku mu stave trsku. „Zdravo, care Jevreja!”, rugali su mu se i savijali pred njim koljena.</verse>
				<verse number="30">Pljuvali su po njemu i udarali ga trskom po glavi.</verse>
				<verse number="31">Kad su mu se narugali, skinu s njega plašt, obuku ga u njegovu odjeću i odvedu da ga razapnu.</verse>
				<verse number="32">Vodeći ga, sretnu nekoga Simona iz Kirene te ga primoraju da Isusu ponese krst.</verse>
				<verse number="33">Dođu do mjesta zvanoga Golgota (što znači „lobanja”).</verse>
				<verse number="34">Vojnici mu pruže vino pomiješano sa žuči, ali kad ga okusi, nije htio piti.</verse>
				<verse number="35">Kad su ga razapeli, bace kocku, te tako razdijele među sobom njegovu odjeću.</verse>
				<verse number="36">Zatim su tamo sjedili i čuvali ga.</verse>
				<verse number="37">Iznad glave su mu postavili natpis o njegovoj krivici: „Ovo je Isus, car Jevreja.”</verse>
				<verse number="38">S njim su razapeli i dvojicu razbojnika, jednoga njemu zdesna, a drugoga slijeva.</verse>
				<verse number="39">Prolaznici su ga ružili i odmahivali glavom</verse>
				<verse number="40">govoreći: „Ti koji rušiš Hram i sâm ga opet podižeš u tri dana, spasi sebe! Ako si Božiji sin, siđi s krsta!”</verse>
				<verse number="41">Slično su mu se rugali i svećenički poglavari, pismoznanci i starješine:</verse>
				<verse number="42">„Spasio je druge, a sebe ne može! Car Izraelov! Neka sada siđe s krsta pa ćemo povjerovati u njega!</verse>
				<verse number="43">Uzdao se u Boga! Neka mu Bog sada pomogne ako mu je on uistinu po volji! Tvrdio je: Ja sam Božiji sin.”</verse>
				<verse number="44">Vrijeđali su ga tako i razbojnici razapeti s njim.</verse>
				<verse number="45">Od šestog sata po čitavoj zemlji nastane tama i potraje do devetog sata.</verse>
				<verse number="46">Oko devetog sata Isus glasno poviče: „Eli, Eli, lama sabahtani?”, što znači „Bože moj, Bože moj, zašto si me ostavio?”</verse>
				<verse number="47">„Zove Iliju!”, rekoše neki od prisutnih kad su to čuli.</verse>
				<verse number="48">Jedan od njih odmah pritrči, uzme spužvu, umoči je u sirće i natakne na trsku, te mu pruži da pije.</verse>
				<verse number="49">„Čekaj da vidimo hoće li doći Ilija da ga spasi”, povikaše ostali.</verse>
				<verse number="50">Isus još jedanput glasno vikne i izdahne.</verse>
				<verse number="51">Nato se zastor u Hramu razdere i prepolovi odozgo nadolje, zemlja se potrese, i spilje se raspuknu,</verse>
				<verse number="52">grobovi se otvore, a tijela mnogih usnulih pravednika oživješe.</verse>
				<verse number="53">Poslije Isusova oživljenja, oni izađu iz grobova te odu u Sveti grad i pokažu se mnogima.</verse>
				<verse number="54">Kad su kapetan i oni koji su s njime čuvali Isusa vidjeli potres i sve što se zbivalo, uplaše se i kažu: „Ovaj je zaista bio Božiji sin!”</verse>
				<verse number="55">Posmatrale su to izdaleka i mnoge žene što su iz Galileje došle za Isusom služeći mu,</verse>
				<verse number="56">među njima i Marija Magdalena, te Marija, majka Jakovljeva i Josipova, kao i majka Zebedejevih sinova.</verse>
				<verse number="57">Uvečer dođe neki bogataš iz Arimateje, po imenu Josip, koji je i sâm bio Isusov učenik.</verse>
				<verse number="58">On ode Pilatu i zatraži da mu predaju Isusovo tijelo. Pilat naredi da tako učine.</verse>
				<verse number="59">Josip uzme tijelo, umota ga u čisto platno</verse>
				<verse number="60">i položi u svoj novi grob isklesan u stijeni. Navali na ulaz velik kamen i ode.</verse>
				<verse number="61">Bile su tamo Marija Magdalena i druga Marija i sjedile naspram groba.</verse>
				<verse number="62">Sutradan, poslije pripreme, okupiše se svećenički poglavari i farizeji kod Pilata</verse>
				<verse number="63">te mu rekoše: „Gospodine, sjetili smo se da je onaj varalica za života rekao: Poslije tri dana ću oživjeti.</verse>
				<verse number="64">Naredi zato da se grob čuva sve do trećega dana, da ne dođu njegovi učenici, ukradu tijelo i kažu narodu: Digao se iz mrtvih! Ova posljednja prijevara bila bi još gora od prve.”</verse>
				<verse number="65">Pilat im udovolji. „Imate stražu”, reče. „Idite i čuvajte grob kako znate.”</verse>
				<verse number="66">Zatim odu i osiguraju grob – zapečate kamen i postave stražu.</verse>
			</chapter>
			<chapter number="28">
				<verse number="1">Poslije subote, rano ujutro, prvoga dana u sedmici, Marija Magdalena i druga Marija dođu da vide grob.</verse>
				<verse number="2">Odjednom nastane jak potres: anđeo Gospodnji siđe s Neba, odvali kamen s ulaza u grob i sjedne na njega.</verse>
				<verse number="3">Lice mu je bilo poput munje, a odjeća bijela kao snijeg.</verse>
				<verse number="4">Stražari se pred njim počnu tresti od straha i postanu kao mrtvi.</verse>
				<verse number="5">Tada anđeo reče ženama: „Ne bojte se! Znam da tražite razapetoga Isusa.</verse>
				<verse number="6">Ali on nije ovdje! Oživio je kako je i rekao! Dođite vidjeti mjesto gdje je ležao</verse>
				<verse number="7">pa brzo idite i javite njegovim učenicima da je oživio. Evo, ide pred vama u Galileju. Tamo ćete ga vidjeti. Eto, rekao sam vam.”</verse>
				<verse number="8">Veoma uplašene, ali presretne, žene brzo krenu s groba i otrče da to jave njegovim učenicima.</verse>
				<verse number="9">Odjednom im ususret dođe Isus! „Zdravo!”, reče im. One mu pritrče, obgrle mu noge i ničice mu se poklone.</verse>
				<verse number="10">„Ne bojte se”, reče im Isus. „Idite javiti mojoj braći da pođu u Galileju. Tamo ćemo se vidjeti.”</verse>
				<verse number="11">Dok su žene odlazile, neki od stražara dođu u grad i jave svećeničkim poglavarima sve što se dogodilo.</verse>
				<verse number="12">Oni se sastanu sa starješinama na vijećanje, a zatim uzmu mnogo novca i dadu ga vojnicima.</verse>
				<verse number="13">„Recite: Noću, dok smo spavali, došli su njegovi učenici i ukrali ga.</verse>
				<verse number="14">Ako za to čuje upravitelj, mi ćemo ga već uvjeriti i pobrinuti se da nemate nevolja.”</verse>
				<verse number="15">Ovi uzmu novac i postupe kako su ih nagovorili. To pričanje se razglasilo među Jevrejima i zadržalo sve do danas.</verse>
				<verse number="16">Jedanaesterica učenika odu u Galileju, na goru, kako im je naredio Isus.</verse>
				<verse number="17">Kad su Ga ugledali, padnu pred Njim ničice, ali neki su sumnjali.</verse>
				<verse number="18">Isus im priđe i reče: „Data Mi je sva vlast na Nebu i na Zemlji.</verse>
				<verse number="19">Idite zato i učinite sve narode Mojim učenicima, potapajući ih u ime Oca i Sina i Svetoga Duha.</verse>
				<verse number="20">Učite ih da vrše sve što sam zapovjedio! I evo, Ja sam s vama sve vrijeme do svršetka svijeta.”</verse>
			</chapter>
		</book>
		<book number="41">
			<chapter number="1">
				<verse number="1">Ovo je početak Radosne vijesti o Božijem Sinu, Mesiji Isusu.</verse>
				<verse number="2">U Knjizi vjerovjesnika Izaije zapisano je: Evo, šaljem svojega glasnika pred licem tvojim da ti pripremi put.</verse>
				<verse number="3">Glas koji viče u pustinji: Pripremite put Gospodnji! Poravnajte za njega staze!</verse>
				<verse number="4">Pojavi se Ivan. Potapao je u pustinji i objavljivao potapanje kao znak obraćenja za oproštenje grijeha.</verse>
				<verse number="5">Silan narod iz Jerusalema i iz cijele Judeje dolazio je njemu. Priznavali su svoje grijehe, a Ivan ih je potapao u vode rijeke Jordana.</verse>
				<verse number="6">Ivanova odjeća bila je od devine dlake, a bio je opasan kožnim pojasom. Hranio se skakavcima i divljim medom.</verse>
				<verse number="7">Govorio je: „Poslije mene dolazi jači od mene. Neko kome nisam dostojan ni sandale odvezati.</verse>
				<verse number="8">Ja vas potapam u vodu, a on će vas potapati u Duha Svetoga.”</verse>
				<verse number="9">U te dane dođe Isus iz Nazareta u Galileju i Ivan ga potopi u vodu rijeke Jordana.</verse>
				<verse number="10">Čim Isus izađe iz vode, ugleda otvorena Nebesa i Duha kako u vidu goluba silazi na njega.</verse>
				<verse number="11">Začuje se glas s Neba: „Ti si Moj voljeni Sin kojim sam zadovoljan!”</verse>
				<verse number="12">Odmah poslije toga Duh ga natjera u pustinju.</verse>
				<verse number="13">Tamo je ostao četrdeset dana i Đavo ga je kušao. Živio je među divljim životinjama, a služili su mu anđeli.</verse>
				<verse number="14">Budući da je Ivan bio zatvoren, Isus se vrati u Galileju da bi objavljivao Božiju Radosnu vijest.</verse>
				<verse number="15">„Ispunilo se vrijeme”, govorio je, „blizu je Božije carstvo! Obratite se i povjerujte Radosnoj vijesti.” Početak Isusove službe 1:16 – 3</verse>
				<verse number="16">Prolazeći pored Galilejskog jezera, opazi Simona i njegovog brata Andriju kako bacaju mrežu u more, bili su ribari.</verse>
				<verse number="17">„Pođite za mnom i učinit ću vas ribarima ljudi!”, reče im Isus.</verse>
				<verse number="18">Oni smjesta ostave svoje mreže i pođu za njim.</verse>
				<verse number="19">Malo dalje ugleda Zebedejeve sinove Jakova i Ivana kako u lađici krpe mreže.</verse>
				<verse number="20">Pozove Isus i njih, a oni odmah ostave svojeg oca Zebedeja u lađi s nadničarima i pođu za njim.</verse>
				<verse number="21">Stigoše u Kafarnaum. Odmah u subotu Isus ode u sinagogu gdje je poučavao.</verse>
				<verse number="22">Ljudi su bili zadivljeni njegovim učenjem, jer ih je poučavao kao onaj koji ima vlast, a ne kao pismoznanci.</verse>
				<verse number="23">Upravo tada tu se našao čovjek opsjednut nečistim duhom. On stane vikati:</verse>
				<verse number="24">„Šta ti imaš s nama, Isuse Nazarećanine? Zar si nas došao uništiti? Znam ko si: ti si Svetac Božiji!”</verse>
				<verse number="25">Isus mu strogo zaprijeti: „Umukni i izađi iz njega!”</verse>
				<verse number="26">Nato duh krikne jakim glasom, žestoko protrese čovjeka i izađe iz njega.</verse>
				<verse number="27">Svi se jako zaprepaste i počnu raspravljati o tome. „Šta je ovo? Novo učenje sa vlašću! Čak se i nečisti duhovi pokoravaju njegovim zapovijedima!”</verse>
				<verse number="28">Vijest o njemu brzo se pronijela cijelom Galilejom.</verse>
				<verse number="29">Nakon što izađe iz sinagoge, Isus s Jakovom i Ivanom dođe u Simonovu i Andrijinu kuću.</verse>
				<verse number="30">Tu je Simonova punica ležala u groznici. Odmah kazaše Isusu.</verse>
				<verse number="31">On joj priđe, uhvati je za ruku i podigne. Groznica odmah prestane i ona ih počne posluživati.</verse>
				<verse number="32">Uvečer, o zalasku sunca, dovedu mu sve bolesne i opsjednute.</verse>
				<verse number="33">Sav se grad skupio pred vratima.</verse>
				<verse number="34">Isus je izliječio mnoge bolesne od raznih bolesti i istjerao mnoge zloduhe. Ali nije dopustio zlodusima da govore, jer su znali ko je on.</verse>
				<verse number="35">Rano ujutro, prije zore, povukao se na pusto mjesto i tamo se molio.</verse>
				<verse number="36">Simon i ostali krenu da ga potraže.</verse>
				<verse number="37">Našavši ga, rekoše mu: „Svi te traže.”</verse>
				<verse number="38">On im odgovori: „Hajdemo u obližnja mjesta. Moram i tamo govoriti. Zbog toga sam došao.”</verse>
				<verse number="39">Tako je proputovao cijelu Galileju, objavljujući po sinagogama i istjerujući zloduhe.</verse>
				<verse number="40">I dođe mu neki gubavac, klekne i zamoli ga: „Ako hoćeš, možeš me očistiti!”</verse>
				<verse number="41">Isus se sažali, ispruži ruku, dotače ga i reče: „Hoću! Budi čist!”</verse>
				<verse number="42">Gube odmah nestane i čovjek postane čist.</verse>
				<verse number="43">Ispraćajući ga, Isus ga strogo upozori:</verse>
				<verse number="44">„Nikome o ovom ne govori, već idi pravo svećeniku te prinesi za svoje očišćenje što je Mojsije propisao, njima za svjedočanstvo.”</verse>
				<verse number="45">Ali ovaj čim ode, počne svima govoriti šta mu se dogodilo; zbog toga Isus više nije mogao javno ući ni u jedan grad, već se morao zadržavati izvan njih, na usamljenim mjestima. A ljudi su stizali sa svih strana.</verse>
			</chapter>
			<chapter number="2">
				<verse number="1">Nekoliko dana kasnije ponovo uđe u Kafarnaum. Pročuje se da je u kući.</verse>
				<verse number="2">I okupilo se toliko ljudi da više nije bilo mjesta ni pred vratima. A on im je objavljivao Riječ.</verse>
				<verse number="3">Uto dođu četverica noseći uzetog čovjeka.</verse>
				<verse number="4">Kako nisu mogli kroz masu doći do njega, naprave u krovu otvor nad mjestom gdje je bio Isus i spuste bolesnika na nosilima.</verse>
				<verse number="5">Isus je vidio njihovu vjeru pa reče uzetom: „Sine, oprošteni su ti grijesi!”</verse>
				<verse number="6">Ali pismoznanci koji su tamo sjedili pomisliše u sebi:</verse>
				<verse number="7">„Kako ovaj može tako govoriti! On huli! Ko može opraštati grijehe osim jedinoga Boga!”</verse>
				<verse number="8">Isus duhom prozre njihove misli pa im reče: „Zašto tako mislite u svojim srcima?</verse>
				<verse number="9">Šta je lakše reći uzetu čovjeku: Grijesi su ti oprošteni ili Ustani, uzmi svoja nosila i hodaj.</verse>
				<verse number="10">Ali da znate da Sin Čovječiji ima vlast na Zemlji opraštati grijehe”, pa reče uzetom:</verse>
				<verse number="11">„Zapovijedam ti! Ustani, uzmi nosila i idi kući!”</verse>
				<verse number="12">Čovjek smjesta ustane, uzme nosila i izađe naočigled svih. Svi su se divili i slavili Boga govoreći: „Tako nešto još nikad nismo vidjeli!”</verse>
				<verse number="13">Isus ponovo ode na obalu jezera. Sav narod je išao za njim, a on ga je poučavao.</verse>
				<verse number="14">Prolazeći, opazi Levija, Alfejeva sina, gdje sjedi u carinarnici te mu reče: „Pođi sa mnom.” Levi ustane i pođe za njim.</verse>
				<verse number="15">Kad je kasnije Isus bio za stolom u njegovoj kući, zajedno s njime i njegovim učenicima sjedilo je i mnogo poreznika i grešnika. Mnogo takvih je slijedilo Isusa.</verse>
				<verse number="16">Kad ga neki pismoznanci farizejske sljedbe spaziše kako jede s grešnicima i ubiračima poreza, kazaše njegovim učenicima: „Kako može jesti s poreznicima i grešnicima?”</verse>
				<verse number="17">Kad je Isus to čuo, reče im: „Liječnik ne treba zdravima, nego bolesnima! Nisam došao da pozovem na obraćenje pravednike, nego grešnike.”</verse>
				<verse number="18">Ivanovi učenici i farizeji su postili. Neki dođu Isusu i upitaju ga: „Zašto Ivanovi učenici i farizeji poste, a tvoji učenici ne poste?”</verse>
				<verse number="19">Isus im odgovori: „Mogu li gosti postiti dok je mladoženja s njima? Dokle god je mladoženja s njima, ne mogu postiti.</verse>
				<verse number="20">Ali jednog će im ga dana ugrabiti i tada će postiti.</verse>
				<verse number="21">Niko ne krpi staru odjeću novim platnom! Nova zakrpa bi se skupila, razvukla staru tkaninu i napravila još veću rupu.</verse>
				<verse number="22">Niko ne toči novo vino u stare mjehove, jer bi se raspuknuli. Vino bi se prolilo, a mjehovi uništili. Novo se vino sipa u nove mjehove.”</verse>
				<verse number="23">Jedne je subote Isus prolazio poljem kroz usjeve. Njegovi učenici počnu putem trgati klasje.</verse>
				<verse number="24">Tada farizeji rekoše Isusu: „Gle! Zašto čine ono što nije dopušteno subotom?”</verse>
				<verse number="25">Ali Isus im odgovori: „Zar nikada niste čitali o tome što je David učinio kad su on i njegovi pratioci u nevolji ogladnjeli?</verse>
				<verse number="26">Ušao je u Dom Božiji u doba visokog svećenika Ebijatara i jeo prineseni hljeb koji su mogli jesti samo svećenici. Jeli su ga i njegovi pratioci.</verse>
				<verse number="27">Subota je radi čovjeka, a ne čovjek radi subote.</verse>
				<verse number="28">Stoga je Sin Čovječiji gospodar i nad subotom.”</verse>
			</chapter>
			<chapter number="3">
				<verse number="1">Isus ponovo ode u sinagogu. Tamo je bio neki čovjek osušene ruke.</verse>
				<verse number="2">Farizeji su pažljivo pratili hoće li ga izliječiti u subotu, kako bi ga mogli optužiti.</verse>
				<verse number="3">Isus kaže čovjeku osušene ruke da stane pred njih.</verse>
				<verse number="4">Onda im reče: „Je li subotom dopušteno činiti dobro ili zlo – spasiti život ili ga upropastiti?” Šutjeli su.</verse>
				<verse number="5">Srdito ih pogleda, duboko razočaran njihovim tvrdim srcima, te reče čovjeku: „Ispruži ruku!” On ju ispruži, a ruka mu ozdravi.</verse>
				<verse number="6">Farizeji se smjesta odu dogovarati s herodovcima kako da ubiju Isusa.</verse>
				<verse number="7">Isus i njegovi učenici odu na jezero. Za njima krene puno svijeta iz cijele Galileje, Judeje,</verse>
				<verse number="8">Jerusalema, Idumeje, s one strane Jordana, te iz okolice Tira i Sidona. Veliki je narod došao k njemu kad se čulo šta čini.</verse>
				<verse number="9">Isus reče učenicima da mu pripreme čamac, ako svijet previše navali oko njega.</verse>
				<verse number="10">Mnoge je izliječio, pa su na njega nahrupili mnogi bolesni da ga dodirnu.</verse>
				<verse number="11">Kad bi ga vidjeli nečisti duhovi, pali bi pred njim ničice i vikali: „Ti si Božiji sin!”</verse>
				<verse number="12">A on im je strogo prijetio da ga ne prokažu.</verse>
				<verse number="13">Zatim ode u goru i prizva one koje je odabrao, te oni dođu njemu.</verse>
				<verse number="14">Od njih odabere Dvanaestericu, koje prozva poslanicima, da ga prate i da ih šalje objavljivati,</verse>
				<verse number="15">te da imaju vlast istjerivati zloduhe.</verse>
				<verse number="16">Evo Dvanaesterice što ih je izabrao: Simon, kojem je nadjenuo ime Kefa,</verse>
				<verse number="17">Jakov Zebedejev i Ivan, brat njegov, koje nazva Boanerges, što znači Sinovi groma,</verse>
				<verse number="18">Andrija, Filip, Bartolomej, Matej, Toma, Jakov (Alfejev sin), Tadej, Simon Kananac i</verse>
				<verse number="19">Juda Iskariotski, koji ga je izdao.</verse>
				<verse number="20">Kad se vratio kući, opet je nagrnulo toliko svijeta da se nije moglo ni jesti.</verse>
				<verse number="21">Kad su za to čuli njegovi, dođu da ga odvedu, jer se govorilo da je van sebe.</verse>
				<verse number="22">Ali pismoznanci što su došli iz Jerusalema rekoše da ga je opsjeo Beelzebul, vladar zloduha, i da uz njegovu pomoć istjeruje zloduhe.</verse>
				<verse number="23">Isus dozva ljude i počne im govoriti s poređenjem: „Kako može Đavo izgoniti Đavola?</verse>
				<verse number="24">Carstvo koje je podijeljeno ne može se održati.</verse>
				<verse number="25">Dom koji je podijeljen ne može se nikako održati.</verse>
				<verse number="26">Ako se, dakle, Đavo bori sâm protiv sebe i tako se podijeli, ne može opstati, nego mu je kraj.</verse>
				<verse number="27">Ne možete ući u kuću snažnog čovjeka i opljačkati ga, a da ga najprije ne svežete. Tek mu tada možete oteti njegov imetak.</verse>
				<verse number="28">Zaista vam kažem da će se sinovima ljudskim sve oprostiti, svi grijesi i svako huljenje.</verse>
				<verse number="29">Ali onome ko pohuli na Svetoga Duha, nikada se ne može oprostiti. Kriv je za vječni grijeh.”</verse>
				<verse number="30">To im reče, jer su govorili da je u njemu nečisti duh.</verse>
				<verse number="31">Stigoše tamo njegova majka i braća. Ostanu napolju i poruče mu da izađe.</verse>
				<verse number="32">Puno svijeta je sjedilo oko njega kad mu rekoše: „Vani su ti majka i braća, i sestre tvoje. Traže te.”</verse>
				<verse number="33">On odgovori: „Ko mi je majka? Ko su mi braća?”</verse>
				<verse number="34">Pogleda ljude što su sjedili ukrug oko njega pa reče: „Ovo su mi majka i braća!</verse>
				<verse number="35">Ko god vrši Božiju volju, taj mi je brat, sestra i majka.”</verse>
			</chapter>
			<chapter number="4">
				<verse number="1">Isus opet počne poučavati kraj jezera. K njemu nagrne toliko ljudi da je ušao u lađicu na jezeru i sjeo u nju, a sav je narod ostao na obali.</verse>
				<verse number="2">Zatim stane poredbama poučavati ljude:</verse>
				<verse number="3">„Slušajte! Jedan je ratar sijao sjeme.</verse>
				<verse number="4">Dok ga je sijao, nešto sjemena padne na put. Dođu ptice i pozobaju ga.</verse>
				<verse number="5">Dio sjemena padne na kamenito tlo, gdje je zemlja bila plitka. Ono odmah nikne, jer nije bilo u dubokom tlu,</verse>
				<verse number="6">ali ubrzo i usahne, kad je ugrijalo sunce, i osuši se, jer nije imalo korijena.</verse>
				<verse number="7">Dio sjemena padne među trnje koje naraste i uguši ga, tako da nije donijelo roda.</verse>
				<verse number="8">Ali dio sjemena padne i u plodnu zemlju, iznikne, izraste i donese trideseterostruk, šezdeseterostruk i stostruk rod.</verse>
				<verse number="9">Ko ima uši, neka čuje!”</verse>
				<verse number="10">Kad je Isus poslije ostao sâm s Dvanaestericom i s drugima koji su ga slijedili, pitali su ga o značenju te poredbe.</verse>
				<verse number="11">On im odgovori: „Vama je dopušteno razumjeti tajnu o Božijem carstvu. A onima, koji su napolju, sve dolazi u poredbama:</verse>
				<verse number="12">Gledat će Moja djela, ali neće vidjeti. Slušat će Moje riječi, ali ih neće razumjeti. Da se ne obrate pa da im bude oprošteno.</verse>
				<verse number="13">Ako ne možete razumjeti ovu poredbu, kako ćete uopće razumjeti poredbe?</verse>
				<verse number="14">Sijač sije Riječ.</verse>
				<verse number="15">Sjeme oko puta jesu oni koji čuju Riječ, ali odmah dođe Đavo i odnese je.</verse>
				<verse number="16">Kamenito tlo su oni koji čuju Riječ i radosno je prihvate,</verse>
				<verse number="17">ali nemaju dubokoga korijena i nestalni su. Dođu li nevolje ili progonstvo zbog Riječi, odmah popuste.</verse>
				<verse number="18">Trnovito tlo su oni koji čuju Riječ i prihvate je,</verse>
				<verse number="19">ali teške brige ovoga svijeta, varljivo bogatstvo i požuda za svačim brzo uguše Riječ i ona ostane bez roda.</verse>
				<verse number="20">Dobro tlo su oni koji čuju Riječ, prime je i donose rod – trideseterostruk, šezdeseterostruk, stostruk.”</verse>
				<verse number="21">Zatim im reče: „Stavljate li svjetiljku pod posudu, ili pod krevet? Nipošto! Stavljate je na postolje.</verse>
				<verse number="22">Ništa se neće sakriti a da se neće otkriti; sve što je tajno izaći će na javu.</verse>
				<verse number="23">Ko ima uši, neka čuje!</verse>
				<verse number="24">Pazite šta slušate! Mjerom kojom mjerite, mjerit će vam se. I nadodat će vam se.</verse>
				<verse number="25">Onome ko ima, dat će se, a onome ko nema oduzet će se i ono što ima.”</verse>
				<verse number="26">Isus nastavi: „Božije carstvo je poput čovjeka koji baci sjeme u zemlju.</verse>
				<verse number="27">Lijegao je noću i ustajao danju, a sjeme je niknulo i izraslo a da on to nije ni znao.</verse>
				<verse number="28">Zemlja sama od sebe donese rod: najprije izraste stabljika, zatim klas, pa se on popuni zrelim zrnima.</verse>
				<verse number="29">Čim rod sazri, dođe ratar i požanje ga srpom u vrijeme žetve.”</verse>
				<verse number="30">Isus upita: „Kako da vam još opišem Božije carstvo? S čime da ga uporedim?</verse>
				<verse number="31">Ono je poput gorušicina zrna, sitnijeg od svakog sjemena koje se sije u zemlju.</verse>
				<verse number="32">Ali kad se posije, izraste veće od svakog povrća, s velikim granama u čijoj se sjeni mogu gnijezditi ptice nebeske.”</verse>
				<verse number="33">Mnogim takvim poredbama poučavao ih je Riječi, onako kako su mogli shvatiti.</verse>
				<verse number="34">Javno je poučavao samo upoređujući, a nasamo je svojim učenicima sve tumačio. Veliko znamenje 4:35 – 5:43</verse>
				<verse number="35">Uvečer Isus reče učenicima: „Prijeđimo na drugu obalu.”</verse>
				<verse number="36">Oni pustiše narod i povezoše ga u lađici u kojoj je bio. Pratile su ih i druge lađice.</verse>
				<verse number="37">Odjednom se podiže jaka oluja. Valovi počnu zapljuskivati lađicu tako da su je gotovo napunili vodom.</verse>
				<verse number="38">Isus je spavao na krmi s glavom na jastuku. Probude ga vičući: „Učitelju! Zar ti uopće ne mariš što ćemo izginuti?”</verse>
				<verse number="39">Isus se probudi, zaprijeti vjetru i reče moru: „Utišaj se! Umukni!” Vjetar prestane i nastane velika tišina.</verse>
				<verse number="40">Zatim upita učenike: „Što ste kukavice? Kako još uvijek nemate vjere?”</verse>
				<verse number="41">Oni bijahu jako uplašeni. Pitali su jedan drugoga: „Pa ko je on da mu se čak i vjetar i more pokoravaju?”</verse>
			</chapter>
			<chapter number="5">
				<verse number="1">Doploviše na drugu obalu jezera, u geraski kraj.</verse>
				<verse number="2">Tek što je Isus izašao iz lađice, iskoči pred njega iz groblja neki čovjek opsjednut nečistim duhom.</verse>
				<verse number="3">Stanovao je u grobnicama, i niko ga više nije mogao svezati, čak ni lancem.</verse>
				<verse number="4">Često su ga okivali u gvožđe, ali on bi uvijek iskidao gvožđe i polomio okove. Niko ga nije mogao ukrotiti.</verse>
				<verse number="5">Danju i noću je lutao po grobljima i gori, vrišteći i udarajući se kamenjem.</verse>
				<verse number="6">Ugledavši Isusa još izdaleka, pritrči mu i padne ničice pred njim.</verse>
				<verse number="7">Onda u sav glas vikne: „Šta hoćeš od mene, Isuse, Sine Uzvišenoga Boga? Zaklinjem te Bogom, ne muči me!”</verse>
				<verse number="8">Isus mu, naime, bijaše naredio: „Izlazi iz toga čovjeka, nečisti duše!”</verse>
				<verse number="9">Zatim ga upita: „Kako se zoveš?” „Zovem se Legija”, odgovori on, „jer nas je mnogo.”</verse>
				<verse number="10">Preklinjao ga je da ih ne potjera iz ovoga kraja.</verse>
				<verse number="11">Tu na obronku paslo je veliko krdo svinja.</verse>
				<verse number="12">„Pošalji nas onim svinjama da uđemo u njih”, zamole ga nečisti duhovi.</verse>
				<verse number="13">On im to dopusti. Nečisti duhovi izađu i odu u svinje, te cijelo krdo svinja jurne niz strmi obronak u jezero. I utopi se oko dvije hiljade svinja.</verse>
				<verse number="14">Svinjari pobjegnu i razglase to po gradu i po selima, a ljudi pođu vidjeti šta se dogodilo.</verse>
				<verse number="15">Dođu Isusu i vide čovjeka koji bijaše opsjednut cijelom legijom kako sjedi obučen i pri zdravoj pameti, te se uplaše.</verse>
				<verse number="16">A kad su očevici ispričali šta se dogodilo s opsjednutim i sa svinjama,</verse>
				<verse number="17">ljudi počnu zaklinjati Isusa da ode iz njihovog kraja.</verse>
				<verse number="18">On se vrati u lađicu, a čovjek koji je bio opsjednut zamoli ga da mu dopusti da ide s njim.</verse>
				<verse number="19">Ali mu Isus to nije dopustio. „Idi kući svojima”, reče mu on, „i ispričaj im šta ti je sve Gospod učinio i da je imao milosrđa prema tebi.”</verse>
				<verse number="20">Čovjek se zaputi u Dekapolis, govoreći ljudima o svemu što mu je Isus učinio. I svi su se divili.</verse>
				<verse number="21">Kad je Isus doplovio na drugu stranu jezera, okupi se oko njega na obali mnoštvo ljudi. On je stajao uz vodu.</verse>
				<verse number="22">Pristupi mu jedan od nadstojnika sinagoge, zvao se Jair, te padne pred njim ničice,</verse>
				<verse number="23">preklinjući ga: „Kćer mi je na samrti. Molim te, dođi i položi na nju ruke da ozdravi i da živi.”</verse>
				<verse number="24">Isus pođe s njim, ali se oko njega tiskalo puno svijeta.</verse>
				<verse number="25">Među ljudima bila je žena koja je već dvanaest godina bolovala od krvarenja.</verse>
				<verse number="26">Mnogo je propatila od brojnih liječnika i potrošila sve svoje imanje, i ništa nije koristilo. Naprotiv, bilo joj je još gore.</verse>
				<verse number="27">Čula je za Isusa, zato mu se približila straga kroz gužvu i dotakla njegov ogrtač.</verse>
				<verse number="28">Mislila je: „Dodirnem li samo njegovu odjeću, ozdravit ću.”</verse>
				<verse number="29">I zaista, krv joj smjesta prestane teći i ona osjeti da je oslobođena.</verse>
				<verse number="30">Isus je odmah osjetio da je iz njega izašla sila, pa se okrenu prema narodu i upita: „Ko mi je dotaknuo odjeću?”</verse>
				<verse number="31">Učenici mu rekoše: „Toliki se svijet tiska oko tebe, a ti pitaš ko te je dotaknuo!”</verse>
				<verse number="32">Ali Isus je pogledom tražio onu koja je to učinila.</verse>
				<verse number="33">A žena, uplašena i dršćući, jer je znala šta joj se dogodilo, priđe mu i padne pred njim ničice te mu ispriča istinu.</verse>
				<verse number="34">On joj kaza: „Kćeri, tvoja te je vjera spasila. Pođi u miru i budi zdrava, oslobođena si.”</verse>
				<verse number="35">Dok je Isus još to govorio, stigoše ljudi iz nadstojnikova doma s viješću. „Kći ti je umrla”, kazaše, „nema smisla da više mučiš Učitelja.”</verse>
				<verse number="36">Ali Isus se nije obazirao na to što su rekli, već se obrati Jairu: „Ne boj se! Samo vjeruj!”</verse>
				<verse number="37">Isus nikom ne dopusti da ga prati osim Kefi, Jakovu i Ivanu, bratu Jakovljevu.</verse>
				<verse number="38">Kad su stigli do kuće nadstojnika sinagoge, Isus vidje da ljudi viču, plaču i nariču u sav glas.</verse>
				<verse number="39">On uđe i reče: „Šta toliko naričete i plačete? Dijete nije umrlo, nego spava!”</verse>
				<verse number="40">Ovi ga počnu ismijavati, ali on ih sve istjera van. Povede samo oca i majku bolesnog djeteta, te svoje pratioce, pa uđe tamo gdje je ležala djevojčica.</verse>
				<verse number="41">Uze je za ruku i reče: „Talitha kum!” (što znači: „Ustani, djevojčice!”).</verse>
				<verse number="42">Djevojčica je imala dvanaest godina. Ona odmah ustane i počne hodati. Svi se veoma iznenade.</verse>
				<verse number="43">Isus im strogo zaprijeti da nikome ne govore šta se dogodilo i reče im da je nahrane.</verse>
			</chapter>
			<chapter number="6">
				<verse number="1">Isus ode odatle i vrati se s učenicima u svoj zavičaj.</verse>
				<verse number="2">Naredne subote ode u sinagogu i počne poučavati. Mnogi ljudi su se divili i govorili: „Odakle mu ta mudrost i moć kojom čini takva čudesa?</verse>
				<verse number="3">Nije li on tesar, Marijin sin, a Jakovljev, Josipov, Judin i Simonov brat? Nisu li mu sestre tu među nama?” Tako on za njih postane kamenom spoticanja.</verse>
				<verse number="4">Isus im reče: „Ljudi jedino u zavičaju, među rodbinom i u kući ne iskazuju časti vjerovjesniku.”</verse>
				<verse number="5">Zbog njihove nevjere nije tu mogao učiniti nikakva čuda, osim što je izliječio nekoliko bolesnih položivši na njih ruke.</verse>
				<verse number="6">Čudio se njihovoj nevjeri. Išao je po selima i poučavao.</verse>
				<verse number="7">Pozvao je k sebi Dvanaestericu poslanika. Po dvojicu ih stade slati dajući im vlast nad nečastivim duhovima.</verse>
				<verse number="8">Naredio im je da na put ne nose ništa osim štapa – ni hljeba, ni torbe, ni bakrena novca u pojasu,</verse>
				<verse number="9">samo da obuju sandale, i da ne nose duplu odjeću.</verse>
				<verse number="10">Rekao je: „Kad dođete u neko mjesto, stanujte u jednoj kući dok ne odete iz toga mjesta.</verse>
				<verse number="11">Ako vas u nekom mjestu ne prihvate ili ne poslušaju, stresite i prašinu s nogu kad odlazite, njima za svjedočanstvo.”</verse>
				<verse number="12">Tako su učenici otišli i objavljivali obraćenje.</verse>
				<verse number="13">Mnoge su zloduhe istjerivali i mnoge bolesne mazali uljem i liječili ih.</verse>
				<verse number="14">Čuo je to i car Herod, jer je Isusovo ime svima postalo dobro poznato. Neki su govorili: „To je oživio Ivan, onaj što je potapao, pa sad u njemu djeluju čudesne sile.”</verse>
				<verse number="15">Drugi su pak govorili da je to Ilija. Treći su tvrdili da je on vjerovjesnik poput onih iz prošlosti.</verse>
				<verse number="16">Herod nato reče: „To je Ivan kome sam ja odrubio glavu. Oživio je!”</verse>
				<verse number="17">Herod je, naime, naredio da Ivana okuju u lance i bace u tamnicu zbog Herodijade, žene Herodova brata Filipa.</verse>
				<verse number="18">Herod ju je uzeo za ženu, a Ivan ga je opominjao: „Nije ti dopušteno imati ženu svoga brata.”</verse>
				<verse number="19">Herodijada je zato zamrzila Ivana i htjela ga je ubiti, ali to nije mogla učiniti</verse>
				<verse number="20">jer se Herod bojao Ivana. Znao je da je svet i pravedan čovjek i zato ga je štitio. Iako bi se uvijek uznemirio kad bi ga čuo, Herod ga je rado slušao.</verse>
				<verse number="21">Ali se ukaza povoljna prilika. Herodu bio rođendan, te on priredi gozbu za svoje dvorane, starješine i najuglednije građane Galileje.</verse>
				<verse number="22">Herodijadina kći je plesala za Heroda i njegove goste, i svima se svidjela. „Traži od mene šta ti drago i dat ću ti”, reče car djevojci.</verse>
				<verse number="23">„Pa bila to i polovica mojega carstva, dat ću ti šta zatražiš”, zakle joj se.</verse>
				<verse number="24">Djevojka izađe i upita majku: „Šta da tražim?”, a ona odgovori: „Traži glavu Ivana Potapatelja!”</verse>
				<verse number="25">Djevojka požuri natrag caru, te mu reče: „Hoću da mi daš glavu Ivana Potapatelja na pladnju, i to odmah!”</verse>
				<verse number="26">Car se ožalosti, ali ne htjede je odbiti zbog zakletve izrečene pred gostima.</verse>
				<verse number="27">Odmah naredi krvniku da donese Ivanovu glavu. On ode u tamnicu, odrubi Ivanu glavu</verse>
				<verse number="28">te je na pladnju dade djevojci, a ona majci.</verse>
				<verse number="29">Kad su za to saznali Ivanovi učenici, oni dođu, uzmu njegovo tijelo i polože ga u grob.</verse>
				<verse number="30">Poslanici se vrate Isusu i obavijeste ga o svemu što su radili i što su poučavali.</verse>
				<verse number="31">Isus im predloži: „Sklonimo se malo na osamu da se odmorimo.” Jer je dolazilo i odlazilo toliko ljudi da nisu imali vremena ni jesti.</verse>
				<verse number="32">Otisnu se tako lađom prema mirnijemu mjestu.</verse>
				<verse number="33">Ipak, ljudi su vidjeli kako odlaze, pa su iz mnogih mjesta potrčali obalom i stigli prije njih.</verse>
				<verse number="34">Kad je Isus izašao iz lađe, vidje puno ljudi. Sažalio se nad njima, jer su bili kao ovce bez pastira, pa ih je dugo poučavao.</verse>
				<verse number="35">Kad je dan odmakao, priđoše mu njegovi učenici i kazaše: „Ovo je pusto mjesto, a već je kasno.</verse>
				<verse number="36">Pusti ljude da mogu otići do okolnih sela i zaseoka da kupe sebi nešto za jelo.”</verse>
				<verse number="37">„Vi ih nahranite!”, reče im Isus. „Da idemo i kupimo hljeba za dvjesta denara, i da im damo jesti?”, upitaju.</verse>
				<verse number="38">„Idite i pogledajte koliko hljeba imate”, reče im Isus. Vrate se i kažu da imaju pet hljebova i dvije ribe.</verse>
				<verse number="39">Isus im naredi da ih sve posjedaju u grupama po zelenoj travi.</verse>
				<verse number="40">Posjedali su u grupama od stotinu i od pedeset ljudi.</verse>
				<verse number="41">Isus uzme pet hljebova i dvije ribe, pogleda u nebo i blagoslovi hranu, te razlomi hljebove. Dade ih zatim učenicima da podijele ljudima. Također podijeli i one dvije ribe.</verse>
				<verse number="42">Svi su jeli dok se nisu nasitili,</verse>
				<verse number="43">i još pokupe, poslije, punih dvanaest košara preostalih komada, te ostatak ribe.</verse>
				<verse number="44">A jelo je pet hiljada muškaraca.</verse>
				<verse number="45">Odmah nakon toga Isus natjera učenike da se vrate u lađicu i da se otisnu prema drugoj obali, ka Betsaidi, dok on otprati narod.</verse>
				<verse number="46">Nakon što se rastao s ljudima, otišao je u goru da se moli.</verse>
				<verse number="47">Bila je noć, učenici su bili u lađici nasred jezera, a on sâm na kopnu.</verse>
				<verse number="48">Opazi da jedva veslaju, boreći se s vjetrom iz suprotnog pravca, te oko četvrte noćne straže krene prema njima hodajući po vodi. Htio ih je mimoići,</verse>
				<verse number="49">ali kad ga ugledaju kako hoda po vodi, poviču od straha misleći da je sablast.</verse>
				<verse number="50">Svi su ga vidjeli i prestravili se. Ali on im odmah reče: „Samo hrabro! Ja sam! Ne bojte se!”</verse>
				<verse number="51">Tada se popne u lađicu i vjetar prestane. Učenike je zaprepastilo to što su vidjeli.</verse>
				<verse number="52">Još nisu shvaćali događaj s hljebovima, jer su im srca bila tvrda.</verse>
				<verse number="53">Preplove jezero i stignu u Genezaret, gdje pristanu.</verse>
				<verse number="54">Kad su izašli iz lađe, ljudi ga odmah prepoznaju</verse>
				<verse number="55">i rastrče se po cijelome kraju. Počnu mu donositi bolesne na nosilima gdje god bi čuli da se nalazi.</verse>
				<verse number="56">I u koji god bi grad, selo ili zaselak ušao, spuštali bi bolesne na trgove i ulice, i molili ga da im dopusti da dotaknu barem i njegov skut, i ozdraviše svi koji ga dotakoše.</verse>
			</chapter>
			<chapter number="7">
				<verse number="1">Jednom se okupe oko Isusa neki farizeji i pismoznanci koji su došli iz Jerusalema</verse>
				<verse number="2">te zapaze da neki od njegovih učenika jedu „nečistim”, odnosno neopranim rukama.</verse>
				<verse number="3">Farizeji, ni svi Jevreji, nikada ne jedu a da prvo ne operu ruke, držeći se predaje starih.</verse>
				<verse number="4">Kada dođu s pijace, uvijek se umiju prije nego što jedu. Ima još mnogo toga što iz predaje drže: pranje čaša, vrčeva i bakrenog posuđa.</verse>
				<verse number="5">Zato ga farizeji i pismoznanci upitaju: „Zašto tvoji učenici ne slijede predaje starih, već jedu nečistim rukama?”</verse>
				<verse number="6">Isus im odgovori: „Licemjeri! Dobro je o vama predskazao Izaija. Kako je pisano:</verse>
				<verse number="7">Ovaj me narod poštuje usnama, ali srce mu je daleko od mene. Uzalud me poštuju, jer što naučavaju, ljudske su zapovijedi.</verse>
				<verse number="8">Vi zanemarujete Božije zapovijedi i držite narodne predaje.</verse>
				<verse number="9">Lijepo! Odbacujete Božiju zapovijed da biste očuvali svoju predaju!</verse>
				<verse number="10">Mojsije vam je rekao: Poštuj oca i majku. Svaki onaj ko prokune svojeg oca ili svoju majku mora se kazniti smrću.</verse>
				<verse number="11">Ali vi kažete: Ko rekne ocu ili majci: Ono na što imate pravo od mene kurban je, to jest žrtveni dar.</verse>
				<verse number="12">Takvome više ništa ne dopuštate da uradi za oca ili majku</verse>
				<verse number="13">i kršite Božiju riječ predajom koju ste sami ustanovili. I činite još mnogo drugih sličnih stvari.”</verse>
				<verse number="14">Tada Isus pozove narod i reče mu: „Slušajte me svi i shvatite!</verse>
				<verse number="15">Ništa od onoga što ulazi u čovjeka ne može ga uprljati, ali prlja ga ono što iz njega izlazi.</verse>
				<verse number="16">Ko ima uši, neka čuje!”</verse>
				<verse number="17">Zatim se odvoji od naroda i ode u kuću, a učenici ga zamole da im objasni ovo poređenje.</verse>
				<verse number="18">„Zar ni vi ne razumijete?”, upita ih on. „Ne shvaćate li da čovjeka ne može uprljati ono što u njega uđe,</verse>
				<verse number="19">jer ne ide u srce, već u trbuh, a zatim se izbacuje u zahod!” Time je svu hranu proglasio čistom.</verse>
				<verse number="20">Zatim još reče: „Čovjeka prlja ono što izlazi iz njega.</verse>
				<verse number="21">Jer iz nutrine, iz ljudskoga srca, dolazi zla misao, blud, krađa, ubistvo, preljub,</verse>
				<verse number="22">pohlepa, zloba, prijevara, razvrat, zavist, kleveta, oholost i glupost.</verse>
				<verse number="23">Sva ta zla izlaze iznutra, ona čovjeka čine nečistim.”</verse>
				<verse number="24">Poslije toga Isus ode u tirski kraj, gdje uđe u neku kuću ne želeći da iko sazna da je tu. Ali nije se mogao sakriti.</verse>
				<verse number="25">Čim je čula za njega, odmah mu dođe neka žena čiju je kćer opsjeo nečisti duh, i padne ničice pred njim.</verse>
				<verse number="26">Bila je paganka, rodom Sirofeničanka. Molila ga je da istjera nečistog duha iz njezine kćeri.</verse>
				<verse number="27">Isus joj reče: „Pusti da se najprije nasite djeca. Nepravedno je uzeti hljeb djeci i baciti ga psima.”</verse>
				<verse number="28">Ona odgovori: „Da, Gospode, ali i psi ispod stola jedu mrvice koje padnu djeci.”</verse>
				<verse number="29">„Zbog ove riječi”, reče joj Isus, „možeš ići. Zli duh je izašao iz tvoje kćeri.”</verse>
				<verse number="30">Kad je žena stigla kući, našla je djevojčicu kako leži u postelji. Zli duh bijaše izašao.</verse>
				<verse number="31">Iz Tira ode Isus u Sidon, a zatim natrag do Galilejskog jezera, usred područja Dekapolisa.</verse>
				<verse number="32">Dovedu mu gluhonijemog čovjeka i zamole ga da na njega položi ruke.</verse>
				<verse number="33">On ga izdvoji iz naroda, stavi prste u njegove uši, a zatim mu pljuvačkom dotakne jezik.</verse>
				<verse number="34">Pogleda u nebo, uzdahnu i reče mu: „Effatha – otvori se!”</verse>
				<verse number="35">Sluh mu se odmah vrati, a jezik odriješi tako da je mogao jasno i razgovijetno govoriti.</verse>
				<verse number="36">Isus zabrani ljudima da o tome pričaju, ali što im je on više branio to su oni više pričali.</verse>
				<verse number="37">Mnogi su se neizmjerno divili i govorili: „On čini sve samo dobro – vraća sluh gluhima i čini da nijemi progovore!”</verse>
			</chapter>
			<chapter number="8">
				<verse number="1">U to se vrijeme opet okupi puno svijeta, a nije se imalo šta jesti. Isus pozove učenike i rekne im:</verse>
				<verse number="2">„Žao mi je tih ljudi. Već su tri dana ovdje sa mnom i nemaju više šta jesti.</verse>
				<verse number="3">Ako ih pošaljem gladne kućama, malaksat će na putu. Neki su došli izdaleka.”</verse>
				<verse number="4">„Pa kako da im u ovoj pustoši nabavimo hrane?”, pitaju učenici.</verse>
				<verse number="5">„Koliko hljebova imate?”, upita ih Isus. „Sedam”, odgovore</verse>
				<verse number="6">Nato on reče narodu da posjeda po zemlji. Zatim uzme sedam hljebova, zahvali, razlomi ih i dadne svojim učenicima da posluže. A učenici ih podijele narodu.</verse>
				<verse number="7">Nađe se i nekoliko ribica. Isus ih blagoslovi a zatim dade da i njih podijele.</verse>
				<verse number="8">Svi se nasitiše, a potom pokupiše sedam košara preostalih komadića.</verse>
				<verse number="9">Tu je bilo oko četiri hiljade ljudi. On ih pusti kući.</verse>
				<verse number="10">Odmah zatim uđe s učenicima u lađicu i doplovi u okolinu Dalmanute.</verse>
				<verse number="11">I dođu farizeji da s njime raspravljaju. Tražili su od njega da im pokaže znak s neba da bi ga iskušali.</verse>
				<verse number="12">Kad je to čuo, on uzdahnu i reče: „Zašto ovaj naraštaj traži znak? Zaista vam kažem, ovome se naraštaju neće dati znak.”</verse>
				<verse number="13">Zatim se vrati u lađicu, ostavi ih i otplovi na drugu obalu.</verse>
				<verse number="14">Učenici su zaboravili ponijeti hljeba. U lađici su imali samo jedan hljeb.</verse>
				<verse number="15">Isus ih opomene: „Čuvajte se farizejskoga kvasca i kvasca Herodova.”</verse>
				<verse number="16">„Nemamo hljeba”, govorili su međusobno.</verse>
				<verse number="17">Isus je čuo o čemu govore. Zato reče: „Zašto govorite o tome da nemate hljeba? Zar još niste razumjeli, zar ne shvaćate? Zar su vam srca otvrdnula?</verse>
				<verse number="18">Imate oči, a ne vidite! Imate uši, a ne čujete! Zar se ne sjećate?</verse>
				<verse number="19">A onih pet hiljada ljudi koje sam nahranio razlomivši pet hljebova? Koliko ste punih košara ostataka skupili?” „Dvanaest”, odgovore.</verse>
				<verse number="20">„A koliko je košara preostalo od sedam hljebova na četiri hiljade ljudi?” „Sedam”, rekoše.</verse>
				<verse number="21">„Pa zar još ne razumijete?”, upita ih.</verse>
				<verse number="22">Kad stigoše u Betsaidu, dovedoše mu slijepca i zamoliše ga da ga dotakne.</verse>
				<verse number="23">Isus uzme slijepca za ruku i povede ga izvan sela, pljune mu u oči a onda na njih stavi ruke. „Vidiš li šta?”, upita ga.</verse>
				<verse number="24">Čovjek podiže pogled. „Vidim ljude”, reče, „ali nejasno, poput stabala koja hodaju!”</verse>
				<verse number="25">Tada mu Isus ponovo stavi ruke na oči i čovjeku se potpuno vrati vid, tako da je vidio sasvim jasno.</verse>
				<verse number="26">Isus ga pošalje kući. „Ne ulazi u selo”, reče mu. Put u Jerusalem 8:27 – 10:52</verse>
				<verse number="27">Isus i njegovi učenici krenu u sela Filipove Cezareje. On ih putem upita: „Šta govore ljudi, ko sam ja?”</verse>
				<verse number="28">„Neki misle da si Ivan Potapatelj”, odgovore učenici, „drugi kažu da si Ilija, a neki da si jedan od vjerovjesnika.”</verse>
				<verse number="29">On ih upita: „A za koga me vi smatrate?” Kefa odgovori: „Ti si Mesija – Pomazanik Božiji!”</verse>
				<verse number="30">Isus im zabrani da ikome o njemu govore.</verse>
				<verse number="31">Zatim im počne objašnjavati kako će Sin Čovječiji morati mnogo propatiti od starješina, svećeničkih poglavara i pismoznanaca, koji će ga odbaciti, te da će biti ubijen i poslije tri dana oživjeti.</verse>
				<verse number="32">Govorio im je o tome sasvim otvoreno. Kefa ga tada povede ustranu i stane od toga odvraćati.</verse>
				<verse number="33">Isus se okrenu, pogleda učenike, pa strogo ukori Kefu: „Odstupi od mene, Đavole! Tvoje misli nisu Božije, nego razmišljaš kao čovjek!”</verse>
				<verse number="34">Tada pozove učenike i narod. „Ako ko od vas želi biti mojim sljedbenikom”, reče im, „mora se odreći samog sebe, uzeti svoj krst i slijediti me.</verse>
				<verse number="35">Nastojite li spasiti svoj život, izgubit ćete ga. A ko izgubi svoj život zbog mene i Radosne vijesti, spasit će ga.</verse>
				<verse number="36">Kakva korist da čovjek stekne i sav svijet ako izgubi svoj život!</verse>
				<verse number="37">Šta može čovjek dati u zamjenu za svoj život?</verse>
				<verse number="38">Ko se postidi mene i mojih riječi pred ovim preljubničkim i grešnim svijetom, njega će se i Sin Čovječiji postidjeti kada dođe u slavi svojega Oca, sa svetim anđelima.”</verse>
			</chapter>
			<chapter number="9">
				<verse number="1">Još dodade: „Neki od vas ovdje prisutnih neće okusiti smrti dok ne vide Božije carstvo kako dolazi sa silom!”</verse>
				<verse number="2">Šest dana poslije Isus uzme Kefu, Jakova i Ivana, i povede ih na vrh planine, nasamo. Tu se pred njima preobrazi.</verse>
				<verse number="3">Haljine mu postanu toliko blještavo bijele da ih tako ne bi mogao izbijeliti nijedan bjelilac na zemlji.</verse>
				<verse number="4">Tada se pojave Ilija i Mojsije, i stanu razgovarati s Isusom.</verse>
				<verse number="5">„Učitelju, tako je dobro da smo ovdje!”, reče mu Kefa. „Napravit ćemo tri sjenice: za tebe, Mojsija i Iliju.”</verse>
				<verse number="6">Nije znao šta da kaže, jer su svi bili prestrašeni.</verse>
				<verse number="7">I pojavi se oblak i zasjeni ih, a iz oblaka progovori glas: „Ovo je Moj voljeni Sin! Njega slušajte!”</verse>
				<verse number="8">Oni odmah pogledaju uokolo, ali nikoga nije bilo. Samo je Isus bio s njima.</verse>
				<verse number="9">Dok su silazili s planine, zabranio im je da ikome spominju šta su vidjeli sve dok Sin Čovječiji ne ustane iz mrtvih.</verse>
				<verse number="10">Zadržali su to za sebe, ali su međusobno raspravljali šta znači to njegovo „ustati iz mrtvih”.</verse>
				<verse number="11">Upitaju ga: „Zašto pismoznanci tvrde da najprije mora doći Ilija?”</verse>
				<verse number="12">„Nesumnjivo, najprije će doći Ilija”, reče on, „da sve obnovi. Kako onda stoji pisano da će Sin Čovječiji mnogo trpjeti, te da će biti prezren?</verse>
				<verse number="13">Ali ja vam kažem: Ilija je već došao i oni učiniše s njim što su htjeli, kako je pisano za njega.”</verse>
				<verse number="14">Kad su se vratili ostalim učenicima, vide oko njih silan narod i pismoznance gdje se prepiru s njima.</verse>
				<verse number="15">Čim ga je sav taj narod spazio, iznenadio se, a onda mu potrčao ususret da ga pozdravi.</verse>
				<verse number="16">„Oko čega se prepirete s njima?”, upita ih.</verse>
				<verse number="17">Neki čovjek iz naroda mu reče: „Učitelju, doveo sam tebi svojega sina, jer je opsjednut nijemim duhom.</verse>
				<verse number="18">Kad ga uhvati, baci ga na zemlju, a on pjeni, škripi zubima i koči se. Zato sam zamolio tvoje učenike da ga istjeraju, ali nisu mogli.”</verse>
				<verse number="19">„O nevjerni rode!”, reče Isus učenicima. „Dokle ću još morati biti s vama? Dokle vas moram trpjeti? Dovedite mi dječaka!”</verse>
				<verse number="20">Dovedu ga. Kad je duh ugledao Isusa, silno potrese dječaka. On padne na tlo previjajući se, i počne pjeniti.</verse>
				<verse number="21">„Otkad mu je tako?”, upita Isus oca. „Još odmalena”, odgovori.</verse>
				<verse number="22">„Često ga baci u vatru ili u vodu da ga ubije. Smiluj nam se i učini što ako možeš!”</verse>
				<verse number="23">„Ako mogu?”, reče Isus. „Sve je moguće onome koji vjeruje!”</verse>
				<verse number="24">Dječakov otac odmah poviče: „Vjerujem! Pomozi mojoj nevjeri!”</verse>
				<verse number="25">Kad Isus opazi da im prilazi sve više ljudi, zaprijeti nečistome duhu: „Nijemi i gluhi duše! Zapovijedam ti da izađeš iz njega i da se više ne vraćaš!”</verse>
				<verse number="26">Duh zaviče, jako zgrči dječaka, pa izađe iz njega. Dječak ostane beživotno ležati. Mnogi rekoše: „Mrtav je!”</verse>
				<verse number="27">Ali Isus ga uzme za ruku i podigne, a on ustane.</verse>
				<verse number="28">Kad uđe u kuću i ostane nasamo s učenicima, oni ga upitaju: „Zašto ga mi nismo mogli istjerati?”</verse>
				<verse number="29">Isus im reče: „Ta se vrsta može istjerati samo molitvom.”</verse>
				<verse number="30">Odlazeći iz toga kraja, prolazili su Galilejom. Isus nije htio da ljudi saznaju da su tu.</verse>
				<verse number="31">Poučavao je učenike. Govorio im je da će Sina Čovječijeg predati ljudima, da će Ga ubiti, ali da će on poslije tri dana oživjeti.</verse>
				<verse number="32">Oni to nisu razumjeli, ali su se bojali pitati ga.</verse>
				<verse number="33">Stignu tako u Kafarnaum. Kad su već bili u kući, Isus ih upita: „O čemu ste to putem raspravljali?”</verse>
				<verse number="34">Ali oni su samo šutjeli, jer su se prepirali oko toga ko je od njih najveći.</verse>
				<verse number="35">Isus sjedne, pozove ih bliže, i kaže: „Ko želi biti prvi, taj neka bude zadnji od svih i neka bude sluga svima!”</verse>
				<verse number="36">Zatim uzme dijete, postavi ga između njih, zagrli ga, a onda reče:</verse>
				<verse number="37">„Ko u moje ime primi ovakvo dijete, mene je primio. A ko prima mene, prima Onoga Koji me je poslao.”</verse>
				<verse number="38">Ivan mu reče: „Učitelju, vidjeli smo jednoga da tvojim imenom izgoni zle duhove; branili smo mu to, jer ne ide s nama.”</verse>
				<verse number="39">„Ne branite mu!”, reče im Isus. „Jer nema toga ko bi mogao činiti čudesa u moje ime, a onda odmah govoriti zlo o meni.</verse>
				<verse number="40">Ko nije protiv nas, uz nas je!</verse>
				<verse number="41">Zaista vam kažem, dade li vam ko čašu vode zato što ste Mesijini, neće mu propasti nagrada.</verse>
				<verse number="42">Ali navede li ko jednog od ovih najmanjih koji u mene vjeruju na grijeh, bolje bi mu bilo da su mu oko vrata svezali mlinski kamen i bacili ga u more.</verse>
				<verse number="43">Navodi li te vlastita ruka na grijeh, odsijeci je.</verse>
				<verse number="44">Bolje ti je sakatu ući u Život nego s objema rukama biti bačen u neugasivi oganj pakla.</verse>
				<verse number="45">Navodi li te na grijeh vlastita noga, odsijeci je!</verse>
				<verse number="46">Bolje ti je hromu ući u Život nego s objema nogama biti bačen u pakao!</verse>
				<verse number="47">Navodi li te i vlastito oko na grijeh, iskopaj ga! Bolje ti je bez jednog oka ući u Carstvo Božije nego s oba oka biti bačen u pakao,</verse>
				<verse number="48">gdje njihov crv ne umire i gdje se oganj ne gasi.</verse>
				<verse number="49">Svaki će biti vatrom zasut kao što se žrtva solju posipa.</verse>
				<verse number="50">So je dobra. Ali ako ona obljutavi, čime ćete je ponovo osoliti? Imajte u sebi so! Živite u miru jedni s drugima!”</verse>
			</chapter>
			<chapter number="10">
				<verse number="1">Isus ode odatle i dođe u judejski kraj, s onu stranu Jordana. I opet nagrne njemu mnoštvo ljudi, te ih je po svojem običaju poučavao.</verse>
				<verse number="2">Dođu neki farizeji i upitaju ga, s nakanom da ga kušaju: „Je li dopušteno mužu otpustiti ženu?”</verse>
				<verse number="3">„Šta vam je zapovjedio Mojsije?”, upita ih Isus.</verse>
				<verse number="4">Oni mu odgovore: „Mojsije je dopustio da muž ženi napiše otpusnicu i otpusti je.”</verse>
				<verse number="5">„Dopustio vam je to zbog okorjelosti vašeg srca!</verse>
				<verse number="6">Jer Bog je još na početku stvorio muško i žensko.</verse>
				<verse number="7">Čovjek će ostaviti oca i majku da bi se sjedinio sa svojom ženom, i njih će dvoje biti jedno tijelo.</verse>
				<verse number="8">Njih dvoje, prema tome, više nisu dva tijela, nego jedno.</verse>
				<verse number="9">Nemojte, dakle, da čovjek rastavlja ono što je Bog sjedinio!”</verse>
				<verse number="10">Kad su bili u kući, učenici ga ponovo o tome upitaju.</verse>
				<verse number="11">On im reče: „Ko god otpusti svoju ženu i oženi se drugom, čini preljubu prema prvoj ženi.</verse>
				<verse number="12">Ostavi li žena svoga muža i preuda se, ona također čini preljubu.”</verse>
				<verse number="13">Donosili su Isusu djecu da ih dotakne, a učenici ih zaustavljahu.</verse>
				<verse number="14">Kad je Isus to vidio, naljuti se i reče: „Pustite dječicu meni i ne branite im, jer takvima pripada Božije carstvo.</verse>
				<verse number="15">Zaista vam kažem, ko Carstvo Božije ne prihvati poput djeteta, nikada neće u njega ući!”</verse>
				<verse number="16">Tada izgrli djecu i blagoslovi ih polažući na njih ruke.</verse>
				<verse number="17">Dok je izlazio na put, pritrči mu neki čovjek, klekne i upita ga: „Dobri učitelju, šta moram učiniti da dobijem Vječni život?”</verse>
				<verse number="18">„Zašto me zoveš dobrim?”, upita ga Isus. „Samo je Bog uistinu dobar.</verse>
				<verse number="19">A zapovijedi znaš: ne ubij, ne čini preljubu, ne ukradi, ne laži, ne varaj, poštuj oca i majku.”</verse>
				<verse number="20">„Učitelju, tih se zapovijedi držim još od mladosti”, odgovori čovjek.</verse>
				<verse number="21">Isus ga osmotri i dopade mu se. „Još jedno ti nedostaje”, reče mu, „idi i prodaj sve što imaš, a novac razdijeli sirotinji, pa ćeš steći blago na Nebu. A onda dođi i slijedi me!”</verse>
				<verse number="22">Čovjek se na te riječi snuždi i ode žalostan, jer je bio veoma bogat.</verse>
				<verse number="23">Isus pogleda uokolo i reče učenicima: „Kako je teško bogatašima ući u Carstvo Božije!”</verse>
				<verse number="24">Oni se nato jako iznenade. A Isus nastavi: „Djeco, kako je teško ući u Carstvo Božije!</verse>
				<verse number="25">Lakše bi devi bilo provući se kroz iglenu ušicu nego bogatašu ući u Božije carstvo!”</verse>
				<verse number="26">Učenici se zaprepaste. „Pa ko se onda uopće može spasiti?”, pitali su.</verse>
				<verse number="27">Isus ih pogleda i reče: „Ljudima je to nemoguće, ali ne i Bogu. Jer Bogu je sve moguće!”</verse>
				<verse number="28">Kefa mu reče: „Mi smo se svega odrekli da bismo te slijedili.”</verse>
				<verse number="29">Isus odgovori: „Zaista vam kažem, nema toga ko se zbog mene i Radosne vijesti odrekao kuće, braće, sestara, majke, oca, djece ili imanja,</verse>
				<verse number="30">a da uz progonstvo neće već na ovome svijetu dobiti stostruko više kuća, braće, sestara, majki, očeva, djece i imanja, a u budućem svijetu i Vječni život.</verse>
				<verse number="31">Mnogi prvi će biti zadnji, a mnogi posljednji će biti prvi.”</verse>
				<verse number="32">Bili su na putu prema Jerusalemu. Isus je išao pred zbunjenim učenicima, a oni su ga slijedili i bojali se. Isus povede Dvanaestericu nastranu i počne im opet govoriti o onome što će mu se dogoditi.</verse>
				<verse number="33">„Evo, stižemo u Jerusalem”, reče im. „Sina Čovječijega će predati svećeničkim glavarima i pismoznancima. Oni će ga osuditi na smrt i predati paganima.</verse>
				<verse number="34">Rugat će mu se, pljuvati ga, bičevati i ubiti. Ali on će poslije tri dana oživjeti.”</verse>
				<verse number="35">Tada mu priđu Jakov i Ivan, Zebedejevi sinovi, te mu rekoše: „Učitelju, htjeli bismo da nam učiniš što te zamolimo.”</verse>
				<verse number="36">„A šta hoćete da vam učinim?”, upita ih Isus.</verse>
				<verse number="37">„Dopusti nam da u tvojoj slavi sjednemo do tebe, jedan s desne, a drugi s lijeve strane.”</verse>
				<verse number="38">„Ne znate šta tražite!”, odgovori im Isus. „Možete li piti iz čaše iz koje ja pijem? Ili biti potopljeni u muke u koje ja moram biti potopljen?”</verse>
				<verse number="39">„Možemo!”, odgovore mu. A Isus im reče: „Da, pit ćete iz moje čaše i bit ćete potopljeni u muke kao i ja,</verse>
				<verse number="40">ali nije na meni da određujem ko će sjediti zdesna ili slijeva do mene. Ta su mjesta za one kojima su određena.”</verse>
				<verse number="41">Kad su to čula ostala deseterica, naljute se na Jakova i Ivana.</verse>
				<verse number="42">Zato ih Isus pozove k sebi i kaže: „Vi znate da vladari svijeta gospodare narodom i da moćnici nad njim vladaju stegom.</verse>
				<verse number="43">Ali neka među vama ne bude tako. Naprotiv, ko među vama želi biti velik, neka vam bude sluga.</verse>
				<verse number="44">Ko želi biti prvi među vama, neka vam svima bude rob.</verse>
				<verse number="45">Jer ni Sin Čovječiji nije došao da mu služe, već da on služi i dade svoj život kao otkupninu za mnoge!”</verse>
				<verse number="46">Stigli su tako u Jerihon. Kad je Isus izlazio iz Jerihona, u pratnji učenika i velikog mnoštva, pokraj puta je sjedio slijepi prosjak Bartimej, Timejev sin.</verse>
				<verse number="47">Kad je čuo da dolazi Isus iz Nazareta, počeo je vikati: „Isuse, Sine Davidov, smiluj mi se!”</verse>
				<verse number="48">Mnogi su ga opominjali da ušuti, ali on stane još jače vikati: „Sine Davidov, smiluj mi se!”</verse>
				<verse number="49">Isus se zaustavi i reče: „Pozovite ga!” Oni pozovu slijepca. „Samo hrabro!”, kazaše mu. „Zove te!”</verse>
				<verse number="50">Bartimej zbaci sa sebe ogrtač, skoči i pritrči Isusu.</verse>
				<verse number="51">„Šta želiš da ti učinim?”, upita ga Isus. „Učitelju”, reče slijepac, „učini da progledam!”</verse>
				<verse number="52">„Hajde”, odgovori mu Isus. „Tvoja te vjera spasila.” On odmah progleda i putem krenu za Isusom.</verse>
			</chapter>
			<chapter number="11">
				<verse number="1">Kad se približiše Jerusalemu, izađu na Maslinsku goru, te dođu do mjesta Betfage i Betanije. Isus pošalje dvojicu učenika.</verse>
				<verse number="2">„Idite u selo što je pred vama”, reče im, „i čim uđete, vidjet ćete privezano magare koje još niko nije jahao. Odvežite ga i dovedite ovamo.</verse>
				<verse number="3">Upita li vas ko: Šta to radite?, recite samo: Treba Gospodu. Brzo će ga vratiti.”</verse>
				<verse number="4">Oni odu i nađu magare svezano na ulici, kraj vrata jedne kuće, te ga odvežu.</verse>
				<verse number="5">Neki, koji su stajali u blizini, upitaju: „Zašto ste odvezali magare?”</verse>
				<verse number="6">Oni im odgovore kako ih je Isus poslao, te ih ljudi ostave na miru.</verse>
				<verse number="7">Dovedu magare Isusu, prebace preko njega svoje ogrtače, te ga on uzjaše.</verse>
				<verse number="8">Mnogi prostru po drumu svoje ogrtače, a neki opet zeleno granje koje su nabrali u polju.</verse>
				<verse number="9">I pred njim i iza njega išlo je mnoštvo i klicalo: Hosana! Blagoslovljen Onaj koji dolazi u ime Gospodnje!</verse>
				<verse number="10">Blagoslovljeno Carstvo koje dolazi, Carstvo našega oca Davida! Hosana na visini!</verse>
				<verse number="11">Tako uđe u Jerusalem, u Hram. Pažljivo razgleda sve, pa kako je već bilo kasno, ode s Dvanaestericom u Betaniju.</verse>
				<verse number="12">Sutradan krenu iz Betanije, a Isus ogladni.</verse>
				<verse number="13">Izdaleka ugleda razlistalu smokvu pa joj se primače da vidi ima li šta na njoj. Ali nije bilo ničega osim lišća, jer još nije bilo vrijeme smokvama.</verse>
				<verse number="14">Isus reče stablu: „Nikada više niko s tebe roda ne jeo!” Čuli su to i učenici.</verse>
				<verse number="15">Kad su stigli u Jerusalem, on ode u Hram i počne tjerati iz njega sve koji su prodavali i kupovali, prevrne stolove mjenjačima novca i klupe trgovcima golubova.</verse>
				<verse number="16">Nikome ne dopusti da išta pronese kroz Hram.</verse>
				<verse number="17">Pouči ih: „Pisano je: Moj dom neka bude Dom molitve za sve narode, a vi ste ga pretvorili u razbojničku pećinu.”</verse>
				<verse number="18">Kad su to čuli svećenički poglavari i pismoznanci, počnu smišljati kako da ga ubiju. Bojali su ga se, jer je narod bio oduševljen njegovim učenjem.</verse>
				<verse number="19">Uvečer bi izlazili iz grada.</verse>
				<verse number="20">Prolazeći ujutro, opaze da se smokva iz korijena osušila.</verse>
				<verse number="21">Kefa se sjeti i uzvikne: „Učitelju, pogledaj! Smokva koju si prokleo osušila se!”</verse>
				<verse number="22">„Imajte vjeru u Boga!”, odgovori im Isus.</verse>
				<verse number="23">„Zaista vam kažem, kada bi ko rekao ovoj planini: Digni se i skoči u more i pritom ne bi posumnjao u srcu, nego vjerovao da će se to i dogoditi, bilo bi mu tako.</verse>
				<verse number="24">Zato vam kažem: šta god da u molitvi tražite, vjerujte da ste to već primili, pa ćete i dobiti.</verse>
				<verse number="25">Ali kad god ustanete moliti, najprije oprostite ako šta imate protiv koga.</verse>
				<verse number="26">Tada će i vama nebeski Otac oprostiti vaše grijehe.”</verse>
				<verse number="27">Stignu opet u Jerusalem. Dok je Isus prolazio Hramom, pristupe mu svećenički poglavari, pismoznanci i starješine</verse>
				<verse number="28">te ga upitaju: „Ko ti je dao pravo da to činiš? Ko te je ovlastio za to?”</verse>
				<verse number="29">Isus im odgovori: „Reći ću vam ko mi je dao vlast, ako najprije vi meni odgovorite:</verse>
				<verse number="30">Je li Ivanovo potapanje bilo s Neba ili od ljudi? Odgovorite mi!”</verse>
				<verse number="31">Oni počnu umovati među sobom: „Ako kažemo da je s Neba, pitat će nas zašto mu onda nismo vjerovali.</verse>
				<verse number="32">A kažemo li da je od ljudi?” Bojali su se, jer su Ivana svi smatrali za pravog vjerovjesnika.</verse>
				<verse number="33">Zato Isusu odgovore: „Ne znamo!” A Isus im reče: „Onda ni ja vama neću reći otkuda mi vlast da ovo činim!”</verse>
			</chapter>
			<chapter number="12">
				<verse number="1">Tada im počne upoređivati: „Neki čovjek zasadi vinograd i ogradi ga, iskopa tijesak i izgradi kulu. Zatim ga iznajmi vinogradarima i otputuje.</verse>
				<verse number="2">Kad dođe vrijeme, pošalje slugu da od njih ubere njegov dio uroda.</verse>
				<verse number="3">Ali vinogradari ga zgrabe, pretuku i pošalju natrag praznih ruku.</verse>
				<verse number="4">On im zatim pošalje drugog slugu. Zakupci mu razbiju glavu i nagrde ga.</verse>
				<verse number="5">Trećega kojeg im je poslao ubiju. Poslao im je i mnoge druge, ali oni ih sve premlate ili poubijaju.</verse>
				<verse number="6">Napokon mu je preostao samo još jedan – njegov voljeni sin. Pošalje i njega, misleći: Prema mojem sinu sigurno će imati poštovanja.</verse>
				<verse number="7">Ali vinogradari rekoše: Ovaj će naslijediti imanje. Ubijmo ga, pa ćemo se domoći imanja umjesto njega!</verse>
				<verse number="8">Uhvate ga, ubiju i izbace iz vinograda.</verse>
				<verse number="9">Šta će učiniti gospodar vinograda? Doći će i pobiti te vinogradare, a vinograd dati drugima.</verse>
				<verse number="10">Ne sjećate li se onoga iz Pisma: Kamen koji su graditelji odbacili postade ugaonim kamenom.</verse>
				<verse number="11">To je Gospodnje djelo, čudesno u našim očima.”</verse>
				<verse number="12">I htjedoše ga uhvatiti, ali bojali su se naroda. Shvatili su, dakako, da je protiv njih ispričao tu poredbu. Zato ga ostave i odu.</verse>
				<verse number="13">Zatim mu pošalju neke farizeje i herodovce da ga uhvate u riječi.</verse>
				<verse number="14">Oni dođu i kažu mu: „Učitelju, znamo da govoriš istinu i da ne gledaš ko je ko, nego prema istini poučavaš putu Božijem. Reci nam, je li dopušteno plaćati porez cezaru ili nije?”</verse>
				<verse number="15">Isus prozre njihovo lukavstvo pa reče: „Zašto me kušate? Dajte mi denar da ga vidim.”</verse>
				<verse number="16">Donesu mu novčić, a on upita: „Čiji je ovo lik i natpis?” „Cezarev”, odgovore.</verse>
				<verse number="17">„Onda dajte cezaru cezarevo, a Bogu Božije”, reče im. Bili su zadivljeni.</verse>
				<verse number="18">Tada mu dođu saduceji, koji su tvrdili da nema oživljenja, i upitaju ga:</verse>
				<verse number="19">„Učitelju, Mojsije nam je propisao: Ako umre kome brat i ostavi ženu bez djece, taj neka uzme ženu i podigne potomstvo svome bratu.</verse>
				<verse number="20">Bilo je sedmero braće. Najstariji se brat oženi i umre a da nije imao djece.</verse>
				<verse number="21">Drugi se brat oženi njegovom ženom, ali također umre a da nije ostavio potomstva. S trećim se dogodi isto.</verse>
				<verse number="22">Tako nijedan od sedmerice iza sebe ne ostavi potomstva. Naposljetku umre i žena.</verse>
				<verse number="23">Čija će onda ona biti žena po oživljenju kad je bila udata za svu sedmericu?”</verse>
				<verse number="24">Isus im odgovori: „Niste li vi u zabludi zato što ne poznajete ni Pisma ni sile Božije?</verse>
				<verse number="25">Jer kad ljudi ožive, neće se ženiti ni udavati, već će biti poput anđela na Nebu.</verse>
				<verse number="26">A što se tiče oživljenja, niste li pročitali u Knjizi Mojsijevoj događaj o gorućem grmu gdje je Bog rekao Mojsiju: Ja sam Bog Abrahamov, Isakov i Jakovljev.</verse>
				<verse number="27">A Bog nije Bog mrtvih, već Bog živih! Vi ste, prema tome, u velikoj zabludi!”</verse>
				<verse number="28">Tada pristupi pismoznanac koji je slušao njihovu raspravu. Uvidjevši da im je Isus dobro odgovorio upita ga: „Koja je prva od svih zapovijedi?”</verse>
				<verse number="29">Isus odgovori: „Prva je: Čuj, o Izraele! Naš Gospod Bog jeste jedini Bog.</verse>
				<verse number="30">Voli Gospoda Boga svojega svim srcem svojim, svom dušom svojom, svom pameti svojom i svom snagom svojom!</verse>
				<verse number="31">A druga je ova: Voli svog bližnjeg kao samog sebe! Nema zapovijedi koja bi bila veća od ovih.”</verse>
				<verse number="32">Pismoznanac odgovori: „Učitelju, pravo si rekao da je On jedini i da nema drugih osim Njega.</verse>
				<verse number="33">Voljeti Ga svim srcem, svom pameti i svom snagom, a bližnjega voljeti kao samoga sebe, vrijedi više nego sve paljenice i ostale žrtve.”</verse>
				<verse number="34">Videći da pametno govori, Isus mu reče: „Nisi daleko od Božijeg carstva.” I niko se više nije usudio ništa da ga pita.</verse>
				<verse number="35">Isus, dok poučava u Hramu, upita: „Kako pismoznanci mogu tvrditi da je Mesija Davidov sin?</verse>
				<verse number="36">Pa sâm je David, nadahnut Svetim Duhom, rekao: Reče Gospod mojem Gospodu: Sjedni Mi s desne strane dok Ti ne podmetnem pod noge Tvoje neprijatelje.</verse>
				<verse number="37">Sâm Ga je David nazvao Gospodom. Kako bi mu onda mogao biti sin?” Narod ga je oduševljeno slušao.</verse>
				<verse number="38">Poučavajući dalje, Isus reče: „Čuvajte se pismoznanaca! Vole se šetati u dugim haljinama i hoće da ih pozdravljaju na trgovima.</verse>
				<verse number="39">U sinagogama grabe prva mjesta, a na gozbama pročelja.</verse>
				<verse number="40">Proždiru imetak udovica, pod izgovorom dugih molitava. Njima će biti još strože suđeno.”</verse>
				<verse number="41">Zatim sjede preko puta riznice, te stade posmatrati narod kako ubacuje bakreni novac. Mnogi su bogataši ubacivali mnogo.</verse>
				<verse number="42">Dođe i neka sirota udovica te ubaci dvije lepte, odnosno jedan kvadrant.</verse>
				<verse number="43">Isus dozva učenike i reče im: „Zaista vam kažem, ta je sirota udovica ubacila više nego svi ostali!</verse>
				<verse number="44">Jer svi su oni dali od svojeg viška, a ona je, u svojoj oskudici, dala sve što je imala, sve što joj je bilo za život.”</verse>
			</chapter>
			<chapter number="13">
				<verse number="1">Kad je Isus izlazio iz Hrama, jedan od učenika mu reče: „Učitelju, pogledaj! Kakvog li kamenja! Silne li građevine!”</verse>
				<verse number="2">„Vidiš li ovu veliku građevinu?”, odgovori mu Isus. „A bit će porušena tako da od nje neće ostati ni kamen na kamenu.”</verse>
				<verse number="3">Dok je sjedio na Maslinskoj gori naspram Hrama, Kefa, Jakov, Ivan i Andrija nasamo ga upitaju:</verse>
				<verse number="4">„Kada će se sve to dogoditi? Kojim će se znakom najaviti ispunjenje svega toga?”</verse>
				<verse number="5">Isus im odgovori: „Pazite da vas ko ne prevari!</verse>
				<verse number="6">Mnogi će doći pod mojim imenom i reći Ja sam, i mnoge će zavesti.</verse>
				<verse number="7">Kad čujete za ratove i vijesti o ratovima, ne uznemirujte se. Sve se to mora dogoditi, ali kraj još neće doći.</verse>
				<verse number="8">Zaratit će narod sa narodom i carstvo protiv carstva. Bit će potresa u mnogim dijelovima svijeta i zavladat će glad. Sve je to samo početak trudova.</verse>
				<verse number="9">A vi budite na oprezu! Predavat će vas sudovima i bičevati u sinagogama. Izvodit će vas pred upravitelje i careve zbog mene, njima za svjedočanstvo</verse>
				<verse number="10">Radosna vijest mora se najprije objaviti svim narodima.</verse>
				<verse number="11">Kad vas uhvate i predaju sudu, ne brinite se unaprijed šta ćete govoriti, nego šta vam se u onaj čas dadne, to govorite. Jer nećete govoriti vi, nego Sveti Duh.</verse>
				<verse number="12">Brat će na smrt predavati brata, a otac dijete. Djeca će ustajati na roditelje i ubijati ih.</verse>
				<verse number="13">I svi će vas mrziti zbog moga imena. Ali ko izdrži do kraja, spasit će se.</verse>
				<verse number="14">Kad vidite da grozota pustoši stoji tamo gdje ne smije stajati (ko čita, neka shvati), oni iz Judeje neka bježe u gore.</verse>
				<verse number="15">Ko se zatekne na krovu, neka ne silazi u svoju kuću što uzeti!</verse>
				<verse number="16">Ko se zatekne u polju, neka se ne vraća natrag po svoj ogrtač!</verse>
				<verse number="17">Teško trudnicama i dojiljama u te dane!</verse>
				<verse number="18">Molite se da to ne bude zimi,</verse>
				<verse number="19">jer će to biti dani takve nevolje kakve nije bilo otkako je Bog stvorio svijet, niti će je biti ikad poslije.</verse>
				<verse number="20">I kad Gospod ne bi skratio to vrijeme, niko se ne bi spasio. Ali On je skratio te dane radi svojih izabranika.</verse>
				<verse number="21">Kaže li vam tada ko: Evo Mesije! ili Eno ga tamo!, ne vjerujte,</verse>
				<verse number="22">jer će ustati lažne mesije i lažni vjerovjesnici, te činiti čudesa, ne bi li, bude li moguće, zaveli i izabranike.</verse>
				<verse number="23">Budite oprezni! Unaprijed sam vas upozorio!</verse>
				<verse number="24">U te dane, kad prođu sve te nevolje, Sunce će potamnjeti i Mjesec neće sjati,</verse>
				<verse number="25">zvijezde će s neba padati i nebeske će se sile uzdrmati.</verse>
				<verse number="26">Tada ćete vidjeti Sina Čovječijega kako dolazi na oblacima s velikom moći i slavom.</verse>
				<verse number="27">On će poslati anđele i skupiti svoje izabranike sa četiri vjetra od kraja Zemlje do kraja Neba.</verse>
				<verse number="28">Od smokve naučite poredbu. Kad joj granje omekša i kad olista, znajte da je ljeto blizu.</verse>
				<verse number="29">Također, kad vidite da se događa sve ovo, znajte da je blizu, na samom pragu.</verse>
				<verse number="30">Kažem vam da ovaj naraštaj neće proći dok se sve to ne dogodi.</verse>
				<verse number="31">Nebo i zemlja će proći, ali moje riječi nipošto neće proći!</verse>
				<verse number="32">Niko, međutim, ne zna dana ni časa kada će se to dogoditi. Ne znaju ni anđeli na Nebu, pa čak ni Sin. Zna samo Otac.</verse>
				<verse number="33">Bdijte, dakle, i budite oprezni, jer ne znate kada će se to zbiti!</verse>
				<verse number="34">To je kao s čovjekom koji je, odlazeći na put, kuću ostavio na čuvanje slugama. Svakome je dao zadatak, a vrataru naredio da bdije.</verse>
				<verse number="35">Zato bdijte, jer ne znate kada će se gospodar vratiti – uvečer, u ponoć, u ranu zoru kad pjevaju pijetli ili ujutro.</verse>
				<verse number="36">Da ne dođe iznenada i nađe vas kako spavate.</verse>
				<verse number="37">Šta kažem vama, kažem svima: Bdijte!”</verse>
			</chapter>
			<chapter number="14">
				<verse number="1">Dva dana uoči Pashe i blagdana Beskvasnih hljebova, svećenički poglavari i pismoznanci još su čekali priliku da Isusa na prijevaru uhvate i ubiju.</verse>
				<verse number="2">„Nećemo na blagdan”, rekli su, „da se narod ne pobuni.”</verse>
				<verse number="3">Dok je Isus bio u Betaniji, za stolom u kući Simona gubavca, uđe neka žena s alabasternom posudom skupocjene čiste nardove masti. Razbije posudu i izlije mast Isusu na glavu.</verse>
				<verse number="4">Neki se zbog toga naljute: „Zašto tako trošiš tu mast?”</verse>
				<verse number="5">„Mogla se prodati za više od tristo denara, pa novac podijeliti sirotinji!” I gunđali su na ženu.</verse>
				<verse number="6">Ali Isus im reče: „Ostavite ženu na miru! Zašto joj dosađujete? Učinila mi je dobro djelo.</verse>
				<verse number="7">Siromaha će uvijek biti, da im pomažete kad god budete htjeli, a ja neću zauvijek ostati s vama.</verse>
				<verse number="8">Ona je učinila šta je mogla. Unaprijed je pomazala moje tijelo za ukop.</verse>
				<verse number="9">Zaista vam kažem, gdje se god bude objavljivala Radosna vijest, spominjat će se i ovo njezino djelo, njoj na uspomenu.”</verse>
				<verse number="10">Tada Juda Iskariotski, jedan od Dvanaesterice, ode svećeničkim poglavarima da ga izda.</verse>
				<verse number="11">Oni se obraduju i obećaju mu novac. Tako Juda počne tražiti pogodnu priliku da izda Isusa.</verse>
				<verse number="12">Na prvi dan blagdana Beskvasnih hljebova, kad se žrtvovalo pashalno janje, učenici upitaju Isusa: „Gdje želiš da ti pripremimo pashalno janje?”</verse>
				<verse number="13">On pošalje dvojicu svojih učenika u Jerusalem: „Idite u grad. Tamo ćete naići na čovjeka koji nosi vodu u vrču. Pođite za njim.</verse>
				<verse number="14">Gdje on bude ušao, tamo potražite domaćina, pa mu recite: Učitelj pita u kojoj sobi može večerati pashalno jelo sa svojim učenicima.</verse>
				<verse number="15">On će vas povesti u veliku sobu na spratu, sasvim spremnu. Tu pripremite večeru.”</verse>
				<verse number="16">Učenici odu u grad i nađu sve kako im je Isus rekao, te tamo pripreme pashalno jelo.</verse>
				<verse number="17">Uvečer Isus dođe s Dvanaestericom.</verse>
				<verse number="18">Dok su jeli za stolom, reče im: „Zaista vam kažem, jedan od vas koji sa mnom jede izdat će me.”</verse>
				<verse number="19">Ovi se ožaloste, i redom ga stanu pitati: „Nisam valjda ja taj?”</verse>
				<verse number="20">On odgovori: „To je jedan od vas Dvanaesterice, koji sa mnom umače hljeb u istu zdjelu!</verse>
				<verse number="21">Jer Sin Čovječiji, dakle, odlazi kao što je o njemu pisano. Ali teško onome koji Sina Čovječijega izda! Bilo bi mu bolje da se nije ni rodio!”</verse>
				<verse number="22">Dok su jeli, Isus uzme hljeb, zahvali, razlomi ga i dade im govoreći: „Uzmite; ovo je moje tijelo!”</verse>
				<verse number="23">Zatim uzme čašu, zahvali i pruži im. I svi su iz nje pili.</verse>
				<verse number="24">On im reče: „Ovo je moja krv, krv Saveza, koja se prolijeva za mnoge.</verse>
				<verse number="25">Zaista vam kažem, neću više piti od trsova roda sve do onoga dana kad ga novo budem pio u Božijem carstvu.”</verse>
				<verse number="26">Zatim zapjevaju hvalospjeve, te odu na Maslinsku goru.</verse>
				<verse number="27">„Svi ćete se pokolebati”, reče im Isus, „jer je pisano: Udarit ću pastira i ovce će se razbježati.</verse>
				<verse number="28">Ali nakon što ustanem iz mrtvih, ići ću pred vama u Galileju.”</verse>
				<verse number="29">Kefa mu reče: „Ako se i svi pokolebaju, ja ipak neću!”</verse>
				<verse number="30">„Zaista ti kažem”, reče mu Isus, „još noćas, prije nego što se pijetao drugi put oglasi, triput ćeš me se odreći.”</verse>
				<verse number="31">Kefa ga stane uvjeravati: „Makar morao s tobom i umrijeti, neću te se odreći!” Tako su se zaklinjali i svi ostali.</verse>
				<verse number="32">Dođu tako na mjesto zvano Getsemani, gdje Isus reče učenicima: „Sjednite tu dok se ja pomolim!”</verse>
				<verse number="33">Povede sa sobom Kefu, Jakova i Ivana. Obuzmu ga strah i tjeskoba.</verse>
				<verse number="34">Reče: „Duša mi je nasmrt žalosna. Ostanite tu i bdijte.”</verse>
				<verse number="35">Ode malo dalje i padne ničice. Molio se da ga, ako je moguće, mimoiđe taj čas.</verse>
				<verse number="36">„Abba, Oče!”, molio je. „Tebi je sve moguće. Otkloni od mene ovu čašu! Ipak, neka bude po Tvojoj, a ne po mojoj volji.”</verse>
				<verse number="37">Zatim se vrati i nađe one kako spavaju. „Simone!”, reče Kefi. „Zar spavaš? Nisi mogao ni jedan sat probdjeti?</verse>
				<verse number="38">Bdijte i molite da ne padnete u kušnju. Jer duh je spreman, ali je tijelo slabo.”</verse>
				<verse number="39">Ode još jedanput i pomoli se istim riječima.</verse>
				<verse number="40">I opet ih po povratku nađe kako spavaju, jer im oči bijahu otežale. Nisu znali šta bi mu rekli.</verse>
				<verse number="41">Kad se treći put vratio, reče im: „Još spavate i ljenčarite? Dosta je bilo! Kucnuo je čas! Evo, Sin Čovječiji predaje se grešnicima u ruke.</verse>
				<verse number="42">Ustanite! Hajdemo! Moj izdajnik je već tu!”</verse>
				<verse number="43">Još dok je govorio, stigne Juda, jedan od Dvanaesterice, a s njime i svjetina s mačevima i toljagama, te svećenički poglavari, pismoznanci i starješine.</verse>
				<verse number="44">Izdajnik im je rekao: „Onaj kojega poljubim, taj je. Uhvatite ga i odvedite pod stražom.”</verse>
				<verse number="45">Čim stignu, on priđe Isusu. „Učitelju!”, reče i poljubi ga.</verse>
				<verse number="46">Ovi digoše na njega ruke i uhvatiše ga.</verse>
				<verse number="47">Jedan od prisutnih naglo izvuče mač i njime odsiječe uho sluzi visokoga svećenika.</verse>
				<verse number="48">Isus reče: „Pošli ste na mene mačevima i toljagama kao na razbojnika!</verse>
				<verse number="49">A svaki dan sam u Hramu poučavao pa me niste uhvatili. Ali neka se ispune Pisma.”</verse>
				<verse number="50">Nato ga svi ostave i pobjegnu.</verse>
				<verse number="51">Slijedio ga je samo neki mladić ogrnut plahtom po golom tijelu. Kad su ga pokušali uhvatiti,</verse>
				<verse number="52">on ostavi plahtu i pobjegne go.</verse>
				<verse number="53">Isusa odvedu do visokog svećenika, gdje se okupe svi svećenički poglavari, pismoznanci i starješine.</verse>
				<verse number="54">Kefa ga je izdaleka slijedio do u dvor visokog svećenika. Sjeo je sa slugama kraj vatre da se ugrije.</verse>
				<verse number="55">Svećenički poglavari i Veliko vijeće tražili su svjedočanstvo protiv Isusa da bi ga mogli smaknuti. Ali nisu ga našli.</verse>
				<verse number="56">Mnogi su lažno svjedočili protiv njega, ali im se iskazi nisu podudarali.</verse>
				<verse number="57">Zatim su neki ustali i lažno o njemu posvjedočili:</verse>
				<verse number="58">„Čuli smo ga kad je rekao: Srušit ću ovaj Hram izgrađen ljudskom rukom i za tri dana ću podići drugi, koji neće biti sagrađen rukama!”</verse>
				<verse number="59">Ali ni tada im se svjedočanstvo nije podudaralo.</verse>
				<verse number="60">Visoki svećenik zatim stane pred prisutne i upita Isusa: „Zar nećeš odgovoriti na ovo što govore protiv tebe?”</verse>
				<verse number="61">Isus je šutio, ništa nije odgovorio. Tada ga visoki svećenik upita: „Jesi li ti Mesija, Sin Uzvišenoga?”</verse>
				<verse number="62">Isus odgovori: „Jesam. I vidjet ćete Sina Čovječijega kako sjedi zdesna Silnome i kako dolazi na nebeskim oblacima.”</verse>
				<verse number="63">Visoki svećenik nato pocijepa haljine i reče: „Šta će nam više svjedoci?</verse>
				<verse number="64">Čuli ste ga kako huli! Šta kažete?” I svi ga osude na smrt.</verse>
				<verse number="65">Neki počnu pljuvati po njemu. Pokrili su mu oči i onda ga udarali šakama govoreći: „Daj objavu!” I sluge su ga udarale.</verse>
				<verse number="66">Dok je Kefa bio dolje u dvorištu, dođe jedna sluškinja visokog svećenika.</verse>
				<verse number="67">Kad ugleda Kefu da se grije, upre pogled u njega i reče: „I ti si bio s Isusom Nazarećaninom!”</verse>
				<verse number="68">Kefa odbi riječima: „Ne znam ga i ne razumijem o čemu govoriš.” I izađe u predvorje. Upravo tada zakukuriče pijetao.</verse>
				<verse number="69">Sluškinja ga opet opazi, pa počne govoriti ostalima: „Ovaj je jedan od njih!”</verse>
				<verse number="70">Kefa ponovo zaniječe. Poslije i ostali prisutni počnu Kefi govoriti: „Pa ti si stvarno jedan od njih, a i Galilejac si!”</verse>
				<verse number="71">Kefa se počne zaklinjati: „Ja i ne poznajem čovjeka o kojem vi govorite!”</verse>
				<verse number="72">I pijetao se odmah drugi put oglasi. A Kefa se sjeti Isusovih riječi: „Prije nego što se pijetao drugi put oglasi, triput ćeš me se odreći.” I brizne u plač.</verse>
			</chapter>
			<chapter number="15">
				<verse number="1">Već rano ujutro sastanu se svećenički poglavari, starješine i pismoznanci – cijelo Veliko vijeće – te svežu Isusa, odvedu ga i predaju Pilatu.</verse>
				<verse number="2">Pilat ga upita: „Jesi li ti car Jevreja?” „Sâm si rekao”, odgovori Isus.</verse>
				<verse number="3">Svećenički poglavari teško su ga optuživali.</verse>
				<verse number="4">Pilat ga ponovo upita: „Zar nemaš ništa na to reći? Slušaj kako te optužuju!”</verse>
				<verse number="5">Isus mu više ništa ne odgovori, što je Pilata veoma začudilo.</verse>
				<verse number="6">A svakog blagdana bi pustio jednog zatvorenika, onoga kojeg narod zatraži.</verse>
				<verse number="7">Zajedno s ostalima, koji su u pobuni počinili ubistva, bio je tada i čovjek zvani Baraba.</verse>
				<verse number="8">Svjetina se počne okupljati pred Pilatom tražeći ono što je prema običaju činio.</verse>
				<verse number="9">„Hoćete li da oslobodim jevrejskoga cara?”, upita Pilat,</verse>
				<verse number="10">jer je shvatio da su mu ga svećenički poglavari predali iz zavisti.</verse>
				<verse number="11">Ali svećenički poglavari podjare svjetinu da traži da im pusti Barabu.</verse>
				<verse number="12">„A šta da učinim onda s ovim kojega nazivate carem Jevreja?”, upita Pilat.</verse>
				<verse number="13">„Razapni ga!”, poviču oni.</verse>
				<verse number="14">„Zbog čega?”, upita Pilat. „Kakvo je zlo učinio?” Ali oni još glasnije zaviču: „Razapni ga!”</verse>
				<verse number="15">I tako Pilat, želeći ugoditi svjetini, oslobodi Barabu, a Isusa izbičuje i preda da ga razapnu.</verse>
				<verse number="16">Vojnici ga odvedu u palaču, u takozvani pretorij, i sazovu cijelu četu.</verse>
				<verse number="17">Obuku ga u grimiz i ispletu krunu od trnja, te mu je stave na glavu.</verse>
				<verse number="18">Pozdravljali su ga: „Živio car Jevreja!”</verse>
				<verse number="19">Udarali su ga trskom po glavi, pljuvali po njemu i padali na koljena da mu se klanjaju.</verse>
				<verse number="20">Kad su mu se izrugali, skinu s njega grimiz, obuku ga u njegovu odjeću i odvedu da ga razapnu.</verse>
				<verse number="21">Natjeraju jednog prolaznika, Simona iz Kirene, koji se vraćao iz polja, da ponese Isusov krst (Simon bijaše Aleksandrov i Rufov otac).</verse>
				<verse number="22">Dovedu tako Isusa do mjesta zvanog Golgota (što znači „lobanja”).</verse>
				<verse number="23">Ponude mu vino pomiješano sa smirnom, ali on nije htio piti.</verse>
				<verse number="24">Zatim ga razapnu i razdijele među sobom njegove haljine, odlučujući kockom šta će kome pripasti</verse>
				<verse number="25">Razapeli su ga oko trećega sata.</verse>
				<verse number="26">Nad njim je stajao natpis o njegovoj krivici: „Car Jevreja”.</verse>
				<verse number="27">S njim razapnu i dvojicu razbojnika,</verse>
				<verse number="28">jednoga slijeva, a drugoga zdesna.</verse>
				<verse number="29">Prolaznici su ga ružili i odmahivali glavom govoreći: „Možeš srušiti Hram i sâm ga opet izgraditi u tri dana, je li?</verse>
				<verse number="30">Spasi onda sebe i siđi s krsta!”</verse>
				<verse number="31">Slično su mu se rugali i svećenički poglavari i pismoznanci: „Spasio je druge, a sebe ne može!</verse>
				<verse number="32">Mesija! Car Izraelov! Neka sada siđe s krsta, da vidimo, pa da vjerujemo!” Vrijeđali su ga i oni razapeti s njim.</verse>
				<verse number="33">Oko šestog sata po svoj zemlji nastade tama i potraje do devetog sata.</verse>
				<verse number="34">U deveti sat Isus izglasa poviče: „Eloi, Eloi, lama sabakthani?”, što znači „Bože moj, Bože moj, zašto si me ostavio?”</verse>
				<verse number="35">Neki od prisutnih, kad su to čuli, rekoše da zove Iliju.</verse>
				<verse number="36">A jedan čovjek otrča, uze spužvu, namoči je u sirće i pruži mu je na trski. „Da vidimo hoće li doći Ilija i skinuti ga”, reče.</verse>
				<verse number="37">A Isus još jedanput glasno krikne i izdahne.</verse>
				<verse number="38">Tada se zastor u Hramu razdere napola, odozgor prema dolje.</verse>
				<verse number="39">Kad je kapetan, koji je stajao naspram Isusa, vidio kako je izdahnuo, reče: „Ovaj je čovjek zaista bio Božiji sin!”</verse>
				<verse number="40">Bile su tu i žene koje su gledale izdaleka – Marija Magdalena, Marija, majka Jakova mlađega i Josipa, te Saloma,</verse>
				<verse number="41">koje su ga pratile i služile mu dok je bio u Galileji. I mnoge druge koje su s njim došle u Jerusalem.</verse>
				<verse number="42">Bila je priprema, dan uoči subote. Kad je pala večer,</verse>
				<verse number="43">Josip iz Arimateje, ugledan vijećnik, koji je također iščekivao Božije carstvo, odvaži se te ode Pilatu i zatraži Isusovo tijelo.</verse>
				<verse number="44">Pilat se veoma začudi da je već umro, pa pozove kapetana da ga pita je li odavno mrtav.</verse>
				<verse number="45">Kad primi obavijest od kapetana, Pilat predade Josipu tijelo.</verse>
				<verse number="46">Josip kupi lanenog platna, skine tijelo, umota ga u platno i položi u grob isklesan u stijeni, te na ulaz u grob navali kamen.</verse>
				<verse number="47">Marija Magdalena i Marija, majka Josipova, gledale su gdje ga polažu.</verse>
			</chapter>
			<chapter number="16">
				<verse number="1">Kad prođe subota, Marija Magdalena, Saloma i Marija majka Jakovljeva odu kupiti mirisne masti da pomažu Isusovo tijelo.</verse>
				<verse number="2">I prvoga dana sedmice, veoma rano, još za izlaska sunca, dođu na grob.</verse>
				<verse number="3">Među sobom su govorile: „Ko će nam odmaknuti kamen s ulaza u grob?”</verse>
				<verse number="4">Ali kad su pogledale, vide da je kamen već odmaknut. Bio je to zaista velik kamen.</verse>
				<verse number="5">Uđu u grob i zdesna ugledaju mladića u bijeloj haljini kako sjedi, i veoma se zaprepaste.</verse>
				<verse number="6">On im reče: „Ne bojte se! Vi tražite razapetoga Isusa Nazarećanina. Nije ovdje, oživio je! Evo mjesta gdje su ga položili.</verse>
				<verse number="7">Idite i recite njegovim učenicima i Kefi: Ide pred vama u Galileju. Tamo ćete ga vidjeti, kako vam je i rekao.”</verse>
				<verse number="8">Žene pobjegnu s groba drhteći od zaprepaštenja. Od straha nikome nisu ništa kazale.</verse>
				<verse number="9">Kad je oživio rano u prvi dan sedmice, najprije se ukazao Mariji Magdaleni, iz koje bijaše istjerao sedam zlih duhova.</verse>
				<verse number="10">Ona ode javiti to njegovim sljedbenicima koji su tugovali i plakali.</verse>
				<verse number="11">Kad su čuli da je živ i da ga je ona vidjela, nisu vjerovali.</verse>
				<verse number="12">Nakon toga Isus se ukazao u drugom obličju dvojici od njih dok su išli na selo.</verse>
				<verse number="13">Oni su to javili ostalima, ali ni njima nisu vjerovali.</verse>
				<verse number="14">Zatim se ukaže Jedanaesterici učenika dok su bili za stolom. Prekori ih zbog nevjere i okorjelosti srca, jer nisu povjerovali onima koji su ga vidjeli da je oživio.</verse>
				<verse number="15">Reče im ovo: „Idite po cijelome svijetu i svakome najavljujte Radosnu vijest.</verse>
				<verse number="16">Ko povjeruje i bude potopljen, spasit će se. Ko ne bude vjerovao, bit će osuđen.</verse>
				<verse number="17">One koji budu vjerovali pratit će ovi znaci: izgonit će zle duhove u Moje ime, govorit će novim jezicima,</verse>
				<verse number="18">zmije će uzimati rukama, a popiju li šta smrtonosno, neće im nauditi; na bolesne će stavljati ruke i oni će ozdravljati!”</verse>
				<verse number="19">Kada im je Gospod Isus to rekao, bijaše uznesen na Nebo i sjede zdesna Bogu.</verse>
				<verse number="20">Učenici su otišli da to posvuda objavljuju, a Gospod je s njima djelovao i čudesnim znacima potvrđivao Riječ.</verse>
			</chapter>
		</book>
		<book number="42">
			<chapter number="1">
				<verse number="1">Već su mnogi pokušali sastaviti izvještaj o događajima koji su se ispunili među nama,</verse>
				<verse number="2">prema kazivanjima onih koji su od početka bili očevici i sluge Riječi.</verse>
				<verse number="3">Odlučio sam stoga i ja, vrli Teofile, tebi napisati sve po redu, budući da sam sve od početka potanko ispitao,</verse>
				<verse number="4">da se tako uvjeriš u istinitost učenja koje si primio.</verse>
				<verse number="5">U vrijeme judejskoga cara Heroda bio je neki svećenik, zvani Zaharija, iz Abijina reda. Žena mu je bila iz Aronova roda. Zvala se Elizabeta.</verse>
				<verse number="6">Oboje su bili pravedni pred Bogom, jer su besprijekorno bili poslušni svim zapovijedima i odredbama Gospodnjim.</verse>
				<verse number="7">Nisu imali djece, jer je Elizabeta bila nerotkinja, a oboje su već bili u poodmaklim godinama.</verse>
				<verse number="8">Jednoga je dana Zaharija vršio svećeničku službu pred Bogom, jer je na dužnosti bio njegov red.</verse>
				<verse number="9">Prema svećeničkome običaju žrijebom ga zapadne da uđe u Hram Gospodnji i da prinese kâd.</verse>
				<verse number="10">Za vrijeme kađenja veliki se narod vani molio.</verse>
				<verse number="11">A Zahariji se ukaže Božiji anđeo. Stajao je s desne strane kadionog žrtvenika.</verse>
				<verse number="12">Kad ga je spazio, Zaharija se veoma prepadne i obuzme ga strah.</verse>
				<verse number="13">Ali anđeo mu reče: „Ne boj se, Zaharija! Jer uslišana ti je molitva: tvoja će ti žena Elizabeta roditi sina. Nadjenut ćeš mu ime Ivan.</verse>
				<verse number="14">Bit će ti radost i veselje, i mnogi će se radovati njegovu rođenju.</verse>
				<verse number="15">Bit će on doista velik u očima Gospodnjim. Neće piti vina ni drugoga opojnog pića. Bit će ispunjen Svetim Duhom još od majčine utrobe.</verse>
				<verse number="16">Mnoge sinove Izraelove okrenut će Gospodu, Bogu njihovom.</verse>
				<verse number="17">Ići će pred njim u duhu i sili Ilijinoj. Okrenut će srca otaca k sinovima, a nepokorne ka mudrosti pravednika. Pripremit će narod za dolazak Gospodnji.”</verse>
				<verse number="18">Zaharija reče anđelu: „Po čemu ću ja to znati? Već sam star, a i žena mi je u poodmaklim godinama.”</verse>
				<verse number="19">Anđeo mu odgovori: „Ja sam Gabrijel, onaj koji stoji pred Bogom. Poslan sam da govorim s tobom i da ti objavim sve ovo.</verse>
				<verse number="20">Evo, sada ćeš zanijemiti i nećeš moći govoriti do dana kada će se sve ovo dogoditi, zato što nisi povjerovao mojim riječima, koje će se ispuniti u svoje vrijeme.”</verse>
				<verse number="21">Ljudi su za to vrijeme čekali Zahariju i čudili se što se on toliko zadržao u Hramu.</verse>
				<verse number="22">Kad je napokon izašao, nije im mogao ništa reći. Oni shvate da je u Hramu imao viđenje. Pokušao im je govoriti znacima, ali je ostao nijem.</verse>
				<verse number="23">Kad su istekli dani njegove službe, vrati se kući.</verse>
				<verse number="24">Ubrzo zatim njegova žena Elizabeta zanese. Pet mjeseci se krila. Govorila je:</verse>
				<verse number="25">„Gospod mi je to učinio u vrijeme kad mu se svidjelo skinuti s mene sramotu pred ljudima.”</verse>
				<verse number="26">Poslije šest mjeseci Bog pošalje anđela Gabrijela u galilejski grad Nazaret</verse>
				<verse number="27">djevici Mariji, zaručenoj sa čovjekom zvanim Josip, iz Davidove loze.</verse>
				<verse number="28">Anđeo njoj priđe i reče: „Zdravo, milosti puna! Gospod s tobom!”</verse>
				<verse number="29">Nato se Marija uznemiri, te se počne domišljati šta bi taj pozdrav mogao značiti.</verse>
				<verse number="30">„Ne boj se, Marijo!”, reče joj anđeo. „Bog ti je odlučio iskazati milost.</verse>
				<verse number="31">Zanijet ćeš i roditi sina. Nadjenut ćeš mu ime Isus.</verse>
				<verse number="32">On će biti velik i zvat će se Sin Svevišnjega. Gospod Bog dat će mu prijestolje njegova oca Davida.</verse>
				<verse number="33">Vladat će Domom Jakovljevim vječno; njegovu Carstvu neće biti kraja.”</verse>
				<verse number="34">Marija upita anđela: „Ali kako? Ja još ne znam za muško.”</verse>
				<verse number="35">Anđeo joj odgovori: „Sveti Duh će se spustiti na tebe i sila Svevišnjega će te zasjeniti. Zato će dijete koje rodiš biti sveto, i zvat će se Božiji sin.</verse>
				<verse number="36">Eto, tvoja rodica Elizabeta je u starosti zanijela sina. Zvali su je nerotkinjom, a trudna je već šest mjeseci.</verse>
				<verse number="37">Jer Bogu ništa nije nemoguće!”</verse>
				<verse number="38">Marija mu reče: „Evo, Božija sam sluškinja. Neka mi bude po riječi tvojoj!” Anđeo tada ode.</verse>
				<verse number="39">U te dane Marija požuri u gorski kraj, u grad Judin.</verse>
				<verse number="40">Uđe u Zaharijinu kuću i pozdravi Elizabetu.</verse>
				<verse number="41">Na Marijin pozdrav Elizabeti zaigra dijete u utrobi, a ona se napuni Svetim Duhom</verse>
				<verse number="42">te glasno poviče: „Blagoslovljena ti među ženama i blagoslovljen plod tvoje utrobe!</verse>
				<verse number="43">Odakle to da me posjeti majka mojega Gospoda?</verse>
				<verse number="44">Jer ovog časa kad je tvoj pozdrav dopro do mojih ušiju, čedo u meni zaigralo je od radosti!</verse>
				<verse number="45">Blago tebi, jer si povjerovala da će se ispuniti što ti je rekao Gospod!”</verse>
				<verse number="46">Marija tada reče: „Slavi duša moja Gospoda!</verse>
				<verse number="47">Duh se moj raduje u Bogu, mojem Spasitelju!</verse>
				<verse number="48">Sjetio se milostivo Svoje poslušne sluškinje! Svi će me naraštaji odsad smatrati blagoslovljenom.</verse>
				<verse number="49">Jer mi je Svesilni, Čije je ime sveto, učinio velika djela.</verse>
				<verse number="50">Njegova je milost, od koljena do koljena, nad onima koji Ga se boje.</verse>
				<verse number="51">Moćnom rukom čini velika djela, rastjerao je ohole u srcima.</verse>
				<verse number="52">Zbacio je s prijestolja vladare, a uzvisio ponizne.</verse>
				<verse number="53">Gladne je nasitio dobrima, a bogataše ostavio praznih ruku.</verse>
				<verse number="54">Priskočio je u pomoć Svojem sluzi Izraelu, sjećajući se milosti</verse>
				<verse number="55">koju je obećao našim očevima, Abrahamu i njegovom potomstvu.”</verse>
				<verse number="56">Marija je s Elizabetom ostala oko tri mjeseca, a zatim se vratila svojoj kući.</verse>
				<verse number="57">Elizabeti je došlo vrijeme da rodi, te ona rodi sina.</verse>
				<verse number="58">Kad se među njezinim komšijama i rodbinom pročulo da joj je Bog iskazao veliku milost, veselili su se s njom.</verse>
				<verse number="59">Kad je prošlo osam dana, okupe se da obrežu dijete. Htjeli su dječaka nazvati Zaharijom, po ocu,</verse>
				<verse number="60">ali se Elizabeta usprotivi: „Nipošto! Mora se zvati Ivan!”</verse>
				<verse number="61">„Pa u cijeloj se tvojoj porodici niko tako ne zove!”</verse>
				<verse number="62">Zato znacima upitaju dječakova oca kako ga želi nazvati.</verse>
				<verse number="63">On zatraži pločicu i napiše: „Ime mu je Ivan.” Svi se začude,</verse>
				<verse number="64">a Zahariji se odriješi jezik, te on smjesta progovori i počne slaviti Boga.</verse>
				<verse number="65">Strah Božiji obuzme sve stanovnike tog kraja. Po cijelome judejskom gorju prepričavali su se ti događaji.</verse>
				<verse number="66">I ko god bi o njima čuo, čuvao bi ih u srcu i pitao se: „Šta će biti od tog djeteta? Zaista je nad njim ruka Gospodnja.”</verse>
				<verse number="67">Tada njegova oca Zahariju ispuni Sveti Duh, te on izrekne predskazanje:</verse>
				<verse number="68">„Slava Gospodu Bogu Izraelovu, jer je pohodio Svoj narod i otkupio ga!</verse>
				<verse number="69">Podiže nam silnog Spasitelja iz doma Svojega sluge Davida,</verse>
				<verse number="70">kao što je od davnine obećao kroz riječi Svojih svetih vjerovjesnika:</verse>
				<verse number="71">Spasiti nas od neprijatelja i od ruku svih koji nas mrze.</verse>
				<verse number="72">Iskazati milosrđe našim očevima i sjetiti se Svojega svetoga Saveza,</verse>
				<verse number="73">zakletve kojom se zakle našem ocu Abrahamu, da će nam dati da mu,</verse>
				<verse number="74">izbavljeni iz ruku neprijatelja, možemo služiti bez straha</verse>
				<verse number="75">u svetosti i pravednosti pred Njim u sve svoje dane.</verse>
				<verse number="76">A ti ćeš se, sine moj, zvati poslanikom Svevišnjega, jer ćeš ići ispred Gospoda da pripremiš put.</verse>
				<verse number="77">Poučit ćeš Njegov narod kako da spozna spasenje kroz oproštenje svojih grijeha,</verse>
				<verse number="78">po milosrdnom srcu našega Boga po Kojem će nas pohoditi sunce s visine</verse>
				<verse number="79">da obasja one koji sjede u tami i u smrtnoj sjeni, te da naše korake povede putem mira.”</verse>
				<verse number="80">Dječak je rastao i duhovno jačao. Kad je odrastao, živio je u pustinji sve do dana objavljenja pred Izraelom.</verse>
			</chapter>
			<chapter number="2">
				<verse number="1">U to vrijeme cezar August zapovjedi da se u cijeloj zemlji provede popis.</verse>
				<verse number="2">Bio je to prvi popis proveden za Kvirinijeva upravljanja Sirijom.</verse>
				<verse number="3">Svako je putovao u svoj grad da se upiše.</verse>
				<verse number="4">Tako je i Josip iz gradića Nazareta u Galileji, budući da je bio iz Davidove loze i doma, pošao u Davidov grad, zvani Betlehem,</verse>
				<verse number="5">da se upiše zajedno sa svojom ženom Marijom, koja je već bila trudna.</verse>
				<verse number="6">Dok su tamo boravili, dođe joj vrijeme da rodi.</verse>
				<verse number="7">Ona rodi sina, svoje prvorođenče. Povila ga je i položila u jasle, jer u svratištu nije za njih bilo mjesta.</verse>
				<verse number="8">U tome su kraju boravili pastiri. Noću su pod vedrim nebom čuvali svoja stada.</verse>
				<verse number="9">Odjednom im pristupi anđeo Gospodnji i obasja ih Gospodnja slava. Oni se jako prestraše,</verse>
				<verse number="10">ali anđeo im reče: „Ne bojte se! Donosim vam, evo, radosnu vijest, na veliko veselje za sav narod!</verse>
				<verse number="11">Spasitelj, koji je Mesija i Gospod, rodio vam se danas u Davidovom gradu!</verse>
				<verse number="12">Neka vam ovo bude znak: naći ćete povijeno novorođenče što leži u jaslama.”</verse>
				<verse number="13">Anđelu se odjednom pridruži silna nebeska vojska slaveći Boga ovim riječima:</verse>
				<verse number="14">„Slava Bogu na visini, a na Zemlji mir ljudima, koje On voli.”</verse>
				<verse number="15">Čim su se anđeli vratili na Nebo, pastiri stanu nagovarati jedni druge: „Hajdemo u Betlehem! Hajdemo da vidimo taj događaj koji nam je Gospod obznanio!”</verse>
				<verse number="16">I pohite, te tamo pronađu Mariju i Josipa s novorođenčetom koje je ležalo u jaslama.</verse>
				<verse number="17">Kad su ga vidjeli, ispričaju što im je rečeno o djetetu.</verse>
				<verse number="18">A svi koji su pastire slušali, divili su se.</verse>
				<verse number="19">Marija je pomno pamtila sve te događaje i razmišljala o tome u svom srcu.</verse>
				<verse number="20">Pastiri se zatim vrate slaveći i hvaleći Boga za sve što su čuli, i vidjeli onako kako im je bilo rečeno.</verse>
				<verse number="21">Osam dana poslije, kad je dječaka trebalo obrezati, nadjenuli su mu ime Isus, kako ga je prozvao anđeo još prije začeća.</verse>
				<verse number="22">Kad je prošlo vrijeme njihovog očišćenja, prema Mojsijevom zakonu, donijeli su ga u Jerusalem da ga prikažu Gospodu,</verse>
				<verse number="23">kako piše u Zakonu Gospodnjem: „Svako muško prvorođenče neka se posveti Gospodu”,</verse>
				<verse number="24">i da prinesu žrtvu prema onome što je rečeno u Zakonu Gospodnjem: dvije grlice ili dva golubića.</verse>
				<verse number="25">Živio je tada u Jerusalemu čovjek po imenu Simon. Bio je veoma pravedan i pobožan; Sveti Duh je bio na njemu, te je iščekivao utjehu Izraelovu.</verse>
				<verse number="26">Sveti Duh mu je otkrio da neće umrijeti dok ne vidi Pomazanika Gospodnjega.</verse>
				<verse number="27">Potaknut Duhom, on ode u Hram. Kad su roditelji unijeli Isusa da obave običaj propisan Zakonom,</verse>
				<verse number="28">uzme ga u naručje, te stane slaviti Boga:</verse>
				<verse number="29">„Sada možeš pustiti Svoga slugu, Gospode, da ode u miru, kao što si mi rekao.</verse>
				<verse number="30">Jer oči su mi vidjele Tvoje spasenje</verse>
				<verse number="31">koje si pripremio pred licem svih naroda,</verse>
				<verse number="32">svjetlo otkrovenja za pagane, slavu Tvojega izraelskog naroda.”</verse>
				<verse number="33">Isusovi roditelji divili su se riječima izgovorenim o njemu.</verse>
				<verse number="34">Simon ih zatim blagoslovi i reče Mariji: „Određen je za propast i uzdignuće mnogima u Izraelu, za znak kojem će se protiviti.</verse>
				<verse number="35">A tebi samoj će mač probosti dušu da se razotkriju misli mnogih srca!”</verse>
				<verse number="36">Tu se nalazila i neka vjerovjesnica Ana, Penuelova kći iz Ašerova plemena, veoma stara žena. Poslije djevojaštva živjela je u braku sedam godina,</verse>
				<verse number="37">a zatim sama, kao udovica, do osamdeset četvrte godine. Nije napuštala Hram, već je postom i molitvom danonoćno služila Bogu.</verse>
				<verse number="38">Ona baš tada naiđe te počne zahvaljivati Bogu i govoriti o djetetu svima koji su iščekivali otkupljenje Jerusalema.</verse>
				<verse number="39">Kad obaviše sve po Zakonu Gospodnjem, vrate se u svoj grad Nazaret, u Galileju.</verse>
				<verse number="40">Dijete je raslo i jačalo, puneći se mudrošću. Božija milost je bila s njim.</verse>
				<verse number="41">Isusovi roditelji su svake godine o blagdanu Pashe išli u Jerusalem.</verse>
				<verse number="42">Kad mu je bilo dvanaest godina, pošli su prema blagdanskom običaju.</verse>
				<verse number="43">Poslije tih dana vraćali su se kući, a dječak Isus ostao je u Jerusalemu bez znanja roditelja.</verse>
				<verse number="44">Mislili su da je sa ostalim svijetom. Odmaknuli su tako dan hoda, a onda ga počeli tražiti među rodbinom i poznanicima,</verse>
				<verse number="45">ali ga nisu našli. Vrate se stoga u Jerusalem da ga tamo potraže.</verse>
				<verse number="46">Poslije tri dana pronađu ga u Hramu među učiteljima kako ih sluša i postavlja im pitanja.</verse>
				<verse number="47">Svi koji su ga slušali, divili su se njegovoj oštroumnosti i odgovorima.</verse>
				<verse number="48">Kad ga roditelji opaze, veoma se začude. „Sine!”, reče mu majka. „Zašto si nam to učinio? Tvoj otac i ja sa strahom smo te tražili.”</verse>
				<verse number="49">„Zašto ste me tražili?”, upita on. „Zar niste znali da ja moram biti u onome što je mojega Oca?”</verse>
				<verse number="50">Ali oni nisu razumjeli šta im je htio reći.</verse>
				<verse number="51">Vratio se zatim s njima u Nazaret i bio im je poslušan, a njegova majka je sve to brižno čuvala u svojem srcu.</verse>
				<verse number="52">A Isus je napredovao u mudrosti, rastu i milosti kod Boga i ljudi.</verse>
			</chapter>
			<chapter number="3">
				<verse number="1">Bila je petnaesta godina vladavine cezara Tiberija. Poncije Pilat bio je upravitelj Judeje, Herod tetrarh Galileje, njegov brat Filip tetrarh Itureje i Trahonitide, a Lizanije tetrarh Abilene.</verse>
				<verse number="2">Visoki svećenici bili su Ana i Kaifa. Bog tada progovori Ivanu, sinu Zaharijinu, u pustinji.</verse>
				<verse number="3">On obiđe svu jordansku okolinu objavljujući potapanje i obraćenje za oproštenje grijeha.</verse>
				<verse number="4">Kao što je pisano u Knjizi vjerovjesnika Izaije: „Glas koji viče u pustinji: Pripremite put Gospodnji! Poravnajte za Njega staze!</verse>
				<verse number="5">Neka se svaka dolina popuni, a svaka gora i brijeg neka se slegne! Neka se krivi putevi isprave, a neravni izglade!</verse>
				<verse number="6">Tada će svi ljudi vidjeti Božije spasenje!”</verse>
				<verse number="7">Ivan je govorio narodu koji je dolazio da se potopi: „Zmijski rode! Ko li vas je samo upozorio da pobjegnete gnjevu koji stiže?</verse>
				<verse number="8">Donesite rod dostojan obraćenja. Ne usuđujte se govoriti u sebi: Naš otac je Abraham!, jer vam kažem da Bog može i od ovoga kamenja Abrahamu podići djecu!</verse>
				<verse number="9">Sjekira je već spuštena na korijen drvetu. Svako stablo koje ne daje dobar rod siječe se i baca u vatru.”</verse>
				<verse number="10">Narod ga nato počne pitati: „Šta nam valja činiti?”</verse>
				<verse number="11">„Ko ima dvije haljine, neka podijeli s onim ko nema nijednu. A ko ima hrane, neka učini isto tako”, reče Ivan.</verse>
				<verse number="12">Došli su potopiti se i ubirači poreza i upitali: „Učitelju, šta mi moramo činiti?”</verse>
				<verse number="13">„Ne uzimajte više”, odgovori im, „nego što vam određuje vlast.”</verse>
				<verse number="14">„A šta treba mi da činimo?”, pitali su ga vojnici. „Ne uzimajte novac silom ni od koga”, odgovori on, „i nikoga lažno ne prijavljujte, i budite zadovoljni svojom plaćom.”</verse>
				<verse number="15">Narod je iščekivao Mesiju i svi su se u srcu pitali nije li možda Ivan taj.</verse>
				<verse number="16">Zato Ivan svima im reče: „Ja vas potapam u vodu, no dolazi jači od mene, kome ja nisam dostojan ni sandale odvezati. On će vas potapati u Svetoga Duha i vatru.</verse>
				<verse number="17">U ruci su mu vile da očisti svoje gumno; pšenicu će spremiti u svoju žitnicu, a pljevu sažeći neugasivim ognjem.”</verse>
				<verse number="18">Mnoge je takve opomene Ivan izrekao objavljujući ljudima Radosnu vijest.</verse>
				<verse number="19">A Heroda tetrarha Ivan je prekorio zbog Herodijade, žene njegovog brata, te zbog svih njegovih zlodjela.</verse>
				<verse number="20">Herod tome pridoda još i ovo: baci Ivana u tamnicu.</verse>
				<verse number="21">Dok se potapao sav narod, bio je potopljen i Isus. Kad se molio, Nebo se otvori,</verse>
				<verse number="22">a Sveti Duh se u tjelesnom obliku, u vidu goluba, spusti na njega. S Neba se začu glas: „Ti si Moj voljeni Sin! U tebi mi je zadovoljstvo!”</verse>
				<verse number="23">Kad je započeo službu, Isusu je bilo oko trideset godina. Bio je – smatralo se – sin Josipov, Elijev,</verse>
				<verse number="24">Matatov, Levijev, Malkijev, Janajev, Josipov,</verse>
				<verse number="25">Matatijin, Amosov, Naumov, Heslijev, Nagajev,</verse>
				<verse number="26">Mahatov, Matatijin, Šimijev, Josehov, Jodin,</verse>
				<verse number="27">Johananov, Resin, Zerubabelov, Šealtielov, Nerijev,</verse>
				<verse number="28">Malkijev, Adijev, Kosamov, Elmadamov, Erov,</verse>
				<verse number="29">Jošuin, Eliezerov, Jorimov, Matatov, Levijev,</verse>
				<verse number="30">Simonov, Judin, Josipov, Jonamov, Elijakimov,</verse>
				<verse number="31">Melejin, Menin, Matatin, Natanov, Davidov,</verse>
				<verse number="32">Jišajev, Obedov, Boazov, Salin, Nahšonov,</verse>
				<verse number="33">Aminadabov, Adminov, Arnijev, Hesronov, Peresov, Judin,</verse>
				<verse number="34">Jakovljev, Isakov, Abrahamov, Terahov, Nahorov,</verse>
				<verse number="35">Serugov, Reuov, Pelegov, Eberov, Šelahov,</verse>
				<verse number="36">Kenanov, Arpakšadov, Šemov, Noin, Lamekov,</verse>
				<verse number="37">Metušalahov, Henokov, Jeredov, Mahalalelov, Kenanov,</verse>
				<verse number="38">Enošev, Šetov, Adamov, Božiji.</verse>
			</chapter>
			<chapter number="4">
				<verse number="1">Isus je pun Svetoga Duha otišao s Jordana. Duh ga odvede u pustinju,</verse>
				<verse number="2">gdje ga je četrdeset dana kušao Đavo. Sve te dane nije ništa jeo, pa je po njihovom isteku bio veoma gladan.</verse>
				<verse number="3">Đavo mu reče: „Ako si Božiji sin, reci ovom kamenju da postane hljebom.”</verse>
				<verse number="4">Ali Isus mu odgovori: „Pisano je: Ne živi čovjek samo o hljebu.”</verse>
				<verse number="5">Đavo ga zatim povede visoko, te mu odjednom pokaže sva carstva ovoga svijeta.</verse>
				<verse number="6">Reče mu: „Dat ću ti vlast nad njima i njihovu slavu, jer su meni data i mogu ih dati kome hoću.</verse>
				<verse number="7">Pokloni se preda mnom i sve je tvoje!”</verse>
				<verse number="8">Isus mu odgovori: „Pisano je: Klanjaj se samo Gospodu Bogu svome i Njemu jedinome služi!”</verse>
				<verse number="9">Tada ga odvede u Jerusalem, postavi ga navrh Hrama i reče: „Ako si Božiji sin, baci se dolje!</verse>
				<verse number="10">Jer pisano je: On naredi svojim anđelima da te čuvaju</verse>
				<verse number="11">i Oni će te svojim rukama nositi da ni nogom o kamen ne udariš.”</verse>
				<verse number="12">Isus mu odgovori: „Rečeno je: Ne kušaj Gospoda Boga svojega!”</verse>
				<verse number="13">Nakon što je Đavo iscrpio sve kušnje, udalji se od njega do druge prilike. Isusova služba u Galileji 4:14 – 9:50</verse>
				<verse number="14">Isus se zatim vrati u Galileju u snazi Duha. Glas o njemu puče po cijelom kraju.</verse>
				<verse number="15">Poučavao je u tamošnjim sinagogama i svi su ga slavili.</verse>
				<verse number="16">Dođe i u Nazaret, u kojemu je odrastao. U subotu kao i obično ode u sinagogu i ustane da čita.</verse>
				<verse number="17">Pruže mu Knjigu vjerovjesnika Izaije, a on je odmota, te pronađe mjesto gdje piše:</verse>
				<verse number="18">Duh Gospodnji je na meni, jer me pomazao i poslao da donesem Radosnu vijest siromasima, da objavim oslobođenje sužnjima, vraćanje vida slijepima, da oslobodim potlačene;</verse>
				<verse number="19">da najavim godinu milosti Gospodnje.</verse>
				<verse number="20">Smota zatim knjigu, vrati je poslužitelju i sjedne. Oči svih u sinagogi bile su uprte u njega.</verse>
				<verse number="21">On im reče: „Ovo Pismo se na vaše oči danas obistinilo!”</verse>
				<verse number="22">Svi su mu odobravali. Divili su se milini riječi koje su tekle s njegovih usana. „Nije li on Josipov sin?”, pitali su.</verse>
				<verse number="23">A on im veli: „Zacijelo ćete mi navesti onu uzrečicu: Liječniče, izliječi samoga sebe!, i kazati: Učini ovdje, u svojem zavičaju, ono što smo čuli da si učinio u Kafarnaumu.</verse>
				<verse number="24">Ali uistinu, nijedan vjerovjesnik nije prihvaćen u svojem zavičaju.</verse>
				<verse number="25">Zaista vam kažem, u Ilijino doba, kad je nebo ostalo zatvoreno tri godine i šest mjeseci i kad je po svoj zemlji zavladala velika glad, u Izraelu je bilo mnogo udovica.</verse>
				<verse number="26">Ali Ilija nije poslan nijednoj od njih, već nekoj udovici u Sarfati, u sidonskome kraju.</verse>
				<verse number="27">U doba vjerovjesnika Elizeja u Izraelu je bilo mnogo gubavaca, ali od gube nije očišćen nijedan od njih, već Sirijac Naaman.”</verse>
				<verse number="28">Na te se riječi svi u sinagogi razgnjeve,</verse>
				<verse number="29">ustanu i istjeraju ga iz grada, te ga odvedu na liticu brijega na kojem je grad bio podignut, s namjerom da ga bace niz nju.</verse>
				<verse number="30">Ali on samo prođe kroz masu i ode.</verse>
				<verse number="31">Ode zatim u galilejski grad Kafarnaum, te je tamo subotom poučavao.</verse>
				<verse number="32">Ljudi su bili zadivljeni njegovim učenjem, jer mu je riječ bila moćna.</verse>
				<verse number="33">U sinagogi se zatekao čovjek opsjednut nečistim duhom, koji počne izglasa vikati:</verse>
				<verse number="34">„Zašto nas uznemiruješ, Isuse Nazarećanine? Zar si nas došao uništiti? Znam ko si: ti si Svetac Božiji!”</verse>
				<verse number="35">Isus mu zaprijeti: „Umukni i izađi iz njega!” Tada zloduh obori čovjeka pred svima, ali zatim izađe iz njega i ne naudi mu više.</verse>
				<verse number="36">Svi se zaprepaste i počnu jedan drugom govoriti: „Kakve li riječi! S takvom vlašću i silom zapovijeda nečistim duhovima, i oni izlaze!”</verse>
				<verse number="37">I pukne glas o njemu po svoj okolini, u svim mjestima.</verse>
				<verse number="38">Iz sinagoge Isus ode u Simonovu kuću. A Simonova punica se tresla od groznice, te ga zamole za nju.</verse>
				<verse number="39">Isus se nagne nad nju, zaprijeti groznici, i ova nestane. Žena odmah ustane i počne ih posluživati.</verse>
				<verse number="40">O zalasku sunca, svi koji su imali bolesne što su patili od raznih bolesti doveli su ih njemu. On je na sve polagao ruke i liječio ih.</verse>
				<verse number="41">Iz mnogih opsjednutih izlazili su zlodusi i vikali: „Ti si Božiji sin!” Korio ih je i zabranjivao im da govore, jer su znali da je on Mesija.</verse>
				<verse number="42">Kad osvane jutro, Isus ode na usamljeno mjesto, a narod ga poče tražiti. Kad su došli do njega, nisu ga htjeli pustiti da ode od njih,</verse>
				<verse number="43">ali on im reče: „Moram i drugim gradovima objaviti Radosnu vijest o Božijem carstvu, jer sam poslan da to činim.”</verse>
				<verse number="44">I govorio je tako po judejskim sinagogama.</verse>
			</chapter>
			<chapter number="5">
				<verse number="1">Dok je stajao jednom na obali Genezaretskoga jezera, a narod bio nagrnuo njemu da sluša Božiju riječ,</verse>
				<verse number="2">ugleda Isus dvije lađice koje su ribari ostavili uz obalu, jer su ispirali mreže.</verse>
				<verse number="3">Uđe u jednu lađicu Simonovu, pa ga zamoli da je malo odgurne od obale. Zatim sjedne i počne iz lađice poučavati narod.</verse>
				<verse number="4">Kad je završio, reče Simonu: „Isplovi natrag na pučinu pa baci mreže za lov!”</verse>
				<verse number="5">„Gospode”, reče mu Simon, „cijelu noć smo teško radili i ništa nismo uhvatili, ali na tvoju riječ bacit ću mreže.”</verse>
				<verse number="6">Kad to učine, uhvati se toliko riba da su mreže gotovo pucale.</verse>
				<verse number="7">Ribari dadnu znak svojim drugovima u drugoj lađici da im priskoče u pomoć. Oni dođu, pa obje lađice napune toliko da su gotovo tonule.</verse>
				<verse number="8">Kad je to vidio Simon Kefa, padne na koljena pred Isusom i reče: „Gospode, odmakni se od mene jer sam čovjek grešan!”</verse>
				<verse number="9">Veliki ulov riba zaprepastio je Simona i sve koji su bili s njime,</verse>
				<verse number="10">pa i njegove drugove Jakova i Ivana, Zebedejeve sinove. Isus odgovori Simonu: „Ne boj se! Od sada ćeš loviti ljude!”</verse>
				<verse number="11">Oni izvuku lađice na kopno, sve ostave i pođu za njim.</verse>
				<verse number="12">U jednom mjestu gdje je Isus boravio pojavi se iznenada čovjek pun gube. Čim spazi Isusa, baci se pred njega ničice i zamoli ga: „Gospode, ako hoćeš, možeš me očistiti!”</verse>
				<verse number="13">Isus pruži ruku i dotakne ga. „Hoću!”, reče. „Budi čist!” I gube odmah nestane.</verse>
				<verse number="14">Isus mu naredi: „Nikome o ovom ne govori, već idi i pokaži se svećeniku, te prinesi žrtveni dar za svoje očišćenje, prema Mojsijevom zakonu, njima za svjedočanstvo.”</verse>
				<verse number="15">Ali on je još više pronio glas o Isusu, pa je golemo mnoštvo naroda nahrupilo da ga čuje i da se izliječi od bolesti.</verse>
				<verse number="16">A on je odlazio moliti se na usamljenim mjestima.</verse>
				<verse number="17">Jednoga dana, dok je Isus poučavao, tu su sjedili farizeji i učitelji Zakona koji su došli iz svih galilejskih i judejskih sela i iz Jerusalema, a njega je sila Gospodnja poticala da liječi.</verse>
				<verse number="18">Neki ljudi donijeli su uzetog čovjeka na nosilima. Htjeli su ga unijeti unutra i položiti pred Isusa,</verse>
				<verse number="19">ali nisu se kroz narod uspjeli probiti do njega. Zato se popnu na krov, načine otvor među crepovima, te ga na nosilima spuste usred mase pred Isusa.</verse>
				<verse number="20">Videći njihovu vjeru, Isus reče: „Čovječe, grijesi su ti oprošteni!”</verse>
				<verse number="21">Pismoznanci i farizeji odmah počnu raspravljati: „Ko je ovaj da tako huli? Ko može opraštati grijehe osim jedinoga Boga!”</verse>
				<verse number="22">Isus prozre njihove misli pa ih upita: „Zašto raspravljate u srcima svojim?</verse>
				<verse number="23">Šta je lakše reći: Grijesi su ti oprošteni ili Ustani i hodaj.</verse>
				<verse number="24">Ali da znate da Sin Čovječiji ima vlast na zemlji opraštati grijehe.” Okrenu se zatim prema uzetome i reče: „Kažem ti: ustani, uzmi nosila i idi kući!”</verse>
				<verse number="25">Čovjek odmah ustane, naočigled svih uzme nosila i ode svojoj kući slaveći Boga.</verse>
				<verse number="26">Tada sve prisutne obuzme zanos, pa su slavili Boga i veoma uplašeni govorili: „Danas smo vidjeli velike stvari!”</verse>
				<verse number="27">Izlazeći nakon toga, Isus ugleda ubirača poreza, zvao se Levi, kako sjedi u svojem uredu. „Pođi za mnom!”, reče mu Isus.</verse>
				<verse number="28">Levi nato ustane, ostavi sve, te pođe za njim.</verse>
				<verse number="29">Levi poslije u svojemu domu priredi veliku gozbu u čast Isusu. S njima je za stolom sjedilo mnogo ubirača poreza i drugih gostiju.</verse>
				<verse number="30">A farizeji i pismoznanci negodovali su i govorili učenicima: „Zašto jedete i pijete s ubiračima poreza i grešnicima?”</verse>
				<verse number="31">Isus im odgovori: „Liječnik ne treba zdravima, već bolesnima.</verse>
				<verse number="32">Došao sam grešnike pozvati na obraćenje, a ne pravednike.”</verse>
				<verse number="33">Oni mu tada prigovore: „Ivanovi i farizejski učenici često poste i mole se, a tvoji jedu i piju!”</verse>
				<verse number="34">Isus im reče: „Ne mogu svatovi postiti dok je mladoženja s njima.</verse>
				<verse number="35">Ali doći će dan kad će im ugrabiti mladoženju. Tada će postiti.”</verse>
				<verse number="36">Zatim im Isus ispriča poredbu: „Niko neće rupu na starome odijelu krpiti tkaninom s novoga, jer tako bi poderao i novo odijelo, a starome zakrpa s novoga ionako ne bi pristajala.</verse>
				<verse number="37">I niko ne toči novo vino u stare mjehove, jer bi se od njega raspuknuli. Tako bi se i vino prolilo i mjehovi uništili.</verse>
				<verse number="38">Novo vino mora se sipati u nove mješine.</verse>
				<verse number="39">I niko pijući staro vino ne poželi piti novo. Staro je bolje, kažu.”</verse>
			</chapter>
			<chapter number="6">
				<verse number="1">Jedne su subote, dok je Isus prolazio zasijanim poljem, učenici počeli otkidati klasje, trti ga rukama i jesti.</verse>
				<verse number="2">A neki farizeji rekoše: „Zašto činite ono što subotom nije dopušteno?”</verse>
				<verse number="3">Isus im odgovori: „Niste li u Pismu čitali šta je učinio David kad su on i njegovi pratioci ogladnjeli?</verse>
				<verse number="4">Ušao je u Dom Božiji i jeo prineseni hljeb koji je samo svećenicima dopušteno jesti, pa ga je dao i svojim pratiocima.”</verse>
				<verse number="5">Još im reče: „Sin Čovječiji gospodar je subote.”</verse>
				<verse number="6">Druge subote Isus uđe u sinagogu i počne poučavati. Tu je bio jedan čovjek osušene desne ruke.</verse>
				<verse number="7">Pismoznanci i farizeji pažljivo su motrili hoće li Isus u subotu liječiti, kako bi ga mogli optužiti.</verse>
				<verse number="8">Ali Isus je znao njihove misli pa reče čovjeku suhe ruke: „Ustani i dođi ovamo na sredinu!” Čovjek se digne i stane ispred svih.</verse>
				<verse number="9">Tada Isus reče: „Pitam vas: Šta je subotom dopušteno činiti, dobro ili zlo? Spasiti život ili ga upropastiti?”</verse>
				<verse number="10">Pogleda ih sve uokolo pa reče čovjeku: „Ispruži ruku!” Čovjek je ispruži i ruka mu ozdravi.</verse>
				<verse number="11">Oni se razgnjeve, te se počnu dogovarati šta da poduzmu protiv njega.</verse>
				<verse number="12">Nedugo zatim ode Isus u goru da se moli. Cijelu noć se molio Bogu.</verse>
				<verse number="13">Kad se razdanilo, pozove učenike te od njih izabere Dvanaestericu i nazva ih poslanicima:</verse>
				<verse number="14">Simona kojega prozva Kefa, Andriju (Simonova brata), Jakova, Ivana, Filipa, Bartolomeja,</verse>
				<verse number="15">Mateja, Tomu, Jakova sina Alfejeva, Simona zvanog Revnitelj,</verse>
				<verse number="16">Judu sina Jakovljeva i Judu Iskariotskog, koji ga je poslije izdao.</verse>
				<verse number="17">Isus s njima siđe s gore i zaustavi se na nekoj visoravni. Puno njegovih učenika, te silno mnoštvo naroda iz cijele Judeje, Jerusalema, te sa tirskog i sidonskog primorja,</verse>
				<verse number="18">nagrnulo je da ga sluša i da se izliječi od bolesti. Ozdravljali su i ljudi koje su mučili nečisti duhovi.</verse>
				<verse number="19">Svi su ga pokušavali dotaknuti, jer je iz njega izlazila sila, a on je sve liječio.</verse>
				<verse number="20">Isus se okrenu prema učenicima i reče: „Blago vama, siromasi, jer vaše je Carstvo Božije!</verse>
				<verse number="21">Blago vama koji ste sada gladni, jer ćete se nasititi! Blago vama koji sada plačete, jer ćete se smijati!</verse>
				<verse number="22">Blago vama kad vas ljudi zamrze, kad vas odbace i naruže i prezru vaše ime kao zločinačko, zbog Sina Čovječijega!</verse>
				<verse number="23">Kad se to dogodi, radujte se, jer je velika vaša nagrada na Nebu. Jer su i prema vjerovjesnicima tako postupali njihovi očevi!</verse>
				<verse number="24">Teško vama, bogataši, jer ste već primili svoju utjehu.</verse>
				<verse number="25">Teško vama koji ste sada siti, jer ćete gladovati. Teško vama koji se sada smijete, jer ćete tugovati i plakati.</verse>
				<verse number="26">Teško vama kad vas svi budu hvalili, jer su tako i lažne vjerovjesnike hvalili njihovi očevi.”</verse>
				<verse number="27">„Vama koji me slušate, kažem: Volite svoje neprijatelje! Činite dobro onima koji vas mrze.</verse>
				<verse number="28">Blagoslovite one koji vas proklinju i molite se za one koji vas zlostavljaju.</verse>
				<verse number="29">Udari li vas ko po obrazu, pružite mu i drugi. Uzme li vam ko ogrtač, dajte mu i košulju!</verse>
				<verse number="30">Ko god vam šta traži, dajte mu, a od onoga ko vam otima ne tražite da vam vrati!</verse>
				<verse number="31">Postupajte prema drugima onako kako želite da drugi postupaju prema vama.</verse>
				<verse number="32">Kakvo dobro činite ako volite samo one koji vas vole? Ta i grešnici vole one koji njih vole.</verse>
				<verse number="33">I ako dobro činite onima koji vama čine dobro, šta posebno činite? To čine i grešnici.</verse>
				<verse number="34">Ako posuđujete samo onima od kojih očekujete uzvrat, kakva vam korist od toga? I grešnici posuđuju grešnicima da jednako prime natrag.</verse>
				<verse number="35">Ali vi volite svoje neprijatelje. Činite dobro i posuđujte, ne nadajući se ničemu zauzvrat. Tako će vam nagrada biti velika i bit ćete djeca Svevišnjega, Koji je milostiv i prema nezahvalnicima i opakima.</verse>
				<verse number="36">Budite milosrdni kao što je milosrdan vaš Otac.</verse>
				<verse number="37">Ne osuđujte, i nećete biti osuđeni. Ne sudite drugima, pa se ni vama neće suditi. Opraštajte, pa će vam se opraštati.</verse>
				<verse number="38">Dajte, pa će vam se dati. Dobra mjera, i to zbijena, protresena i preobilna, istrest će vam se u krilo. Jer kakvom mjerom dajete, takvom će se i vama davati.”</verse>
				<verse number="39">Zatim im Isus ispriča: „Može li slijepac slijepca voditi? Obojica će upasti u jamu.</verse>
				<verse number="40">Učenik nije veći od učitelja, ali ko je sve naučio, ravan je svojem učitelju.</verse>
				<verse number="41">Što imaš gledati trun u oku brata svojega kad u vlastitome oku ni brvna ne opažaš?</verse>
				<verse number="42">Kako ti koji u vlastitome oku ne vidiš ni brvna, možeš reći bratu: Daj da ti izvadim trun iz oka. Licemjeru! Izvadi najprije brvno iz svog oka, pa ćeš onda dobro vidjeti kako da izvadiš trun iz oka bratova!”</verse>
				<verse number="43">„Dobro stablo ne može roditi loš rod niti loše stablo može uroditi dobrim rodom.</verse>
				<verse number="44">Svako se stablo po rodu poznaje. Ne beru se s trnja smokve niti s gloga grožđe.</verse>
				<verse number="45">Dobar čovjek iz svojega srca iznosi dobro, a zao iz svojega zlog srca zlo. Čovjek na usta iznosi ono čime mu je ispunjeno srce.”</verse>
				<verse number="46">„Zašto me zovete Gospode, Gospode, a ne činite što vam kažem?”</verse>
				<verse number="47">„Reći ću vam kakav je svaki koji dolazi meni te sluša šta govorim i čini tako:</verse>
				<verse number="48">on je poput čovjeka koji gradi kuću, te iskopa dubok temelj i izgradi kuću na stijeni. Kad dođe poplava i navale bujice, ona ostane, jer je dobro izgrađena.</verse>
				<verse number="49">A onaj ko sluša riječi ali ne čini tako, sličan je čovjeku koji kuću izgradi na tlu, bez temelja. Kad na nju navali bujica, ona se brzo razvali i od nje ostane samo ruševina.”</verse>
			</chapter>
			<chapter number="7">
				<verse number="1">Kad je završio s govorom, ode Isus u Kafarnaum.</verse>
				<verse number="2">Tu je nekom kapetanu bio nasmrt bolestan sluga kojeg je veoma cijenio.</verse>
				<verse number="3">Kad je kapetan čuo za Isusa, pošalje k njemu jevrejske starješine s molbom da mu dođe izliječiti slugu.</verse>
				<verse number="4">Ovi lijepo zamole Isusa: „On zaslužuje da mu to učiniš</verse>
				<verse number="5">jer voli naš narod. Čak nam je i sinagogu izgradio.”</verse>
				<verse number="6">Isus tako pođe s njima. Kad su već stigli blizu kuće, kapetan pošalje prijatelje s porukom: „Gospode, ne muči se. Nisam dostojan da uđeš u moju kuću.</verse>
				<verse number="7">Nisam dostojan ni da dođem tebi, nego samo reci riječ i moj sluga će ozdraviti.</verse>
				<verse number="8">Jer i ja sam čovjek pod vlašću te pod sobom imam vojnike, i jednome kažem: Idi! i on ode te drugome: Dođi! i ovaj dođe; a sluzi kažem: Učini to! i on učini.”</verse>
				<verse number="9">Kad je to čuo, Isus se zadivi. Okrenu se mnoštvu koje je išlo za njim i reče: „Kažem vam, ovolike vjere nisam našao ni u Izraelu.”</verse>
				<verse number="10">Kad su se glasnici vratili kući, našli su slugu posve zdrava.</verse>
				<verse number="11">Sutradan Isus ode u gradić zvani Nain. Pratili su ga učenici i veliko mnoštvo naroda.</verse>
				<verse number="12">Kad su se približili gradskim vratima, naiđe pogrebna povorka. Nosili su sina jedinca majke udovice. Majku je pratilo mnogo ljudi iz grada.</verse>
				<verse number="13">Kad ju je Gospod opazio, sažali se nad njom i reče: „Ne plači!”</verse>
				<verse number="14">Priđe zatim nosilima i dotakne ih. Oni što su nosili umrloga zastanu, a Isus reče: „Mladiću, tebi govorim, ustani!”</verse>
				<verse number="15">Mladić ustane i progovori, a Isus ga prepusti majci.</verse>
				<verse number="16">Sve prisutne obuzme silan strah, te su slavili Boga govoreći: „Veliki je vjerovjesnik ustao među nama. Bog pohodi svoj narod!”</verse>
				<verse number="17">I glas o tome Isusovu djelu pronese se svom Judejom i okolinom.</verse>
				<verse number="18">Učenici Ivanovi javili su Ivanu o Isusovim djelima. Ivan pozove dvojicu svojih učenika</verse>
				<verse number="19">i pošalje ih Gospodu da ga upitaju: „Jesi li ti zaista onaj koji treba doći ili da čekamo drugoga?”</verse>
				<verse number="20">Oni dođu Isusu i kažu. „Ivan Potapatelj nas je poslao da te upitamo: Jesi li ti zaista onaj koji treba doći ili da čekamo drugoga?”</verse>
				<verse number="21">Upravo tada Isus mnoge izliječi od bolesti, oslobodi od zloduha i mnogim slijepcima vrati vid.</verse>
				<verse number="22">Zatim odgovori Ivanovim učenicima: „Idite Ivanu i ispričajte što ste čuli i vidjeli: slijepcima se vraća vid, hromi hodaju, gubavci se čiste, gluhi čuju, mrtvi ustaju i Radosna vijest se objavljuje siromasima.</verse>
				<verse number="23">Recite mu i ovo: Blago onome ko se zbog mene ne sablazni!”</verse>
				<verse number="24">Kad su Ivanovi glasnici otišli, Isus počne govoriti narodu o Ivanu. „Kad ste otišli u pustinju, šta ste išli gledati? Samo trsku kako se povija na vjetru?</verse>
				<verse number="25">Ili ste išli vidjeti čovjeka odjevena u mehku odjeću? Ali oni koji su raskošno odjeveni i koji imaju svega i svačega, žive u carskim palačama.</verse>
				<verse number="26">Ili ste došli vidjeti vjerovjesnika? Da, on je i više od vjerovjesnika.</verse>
				<verse number="27">Jer Ivan je čovjek o kojem je pisano: Evo, šaljem svojega glasnika pred licem tvojim da pred tobom pripremi put tvoj.</verse>
				<verse number="28">Zaista vam kažem, među onima koji su rođeni od žene nije bilo većega od Ivana. Pa ipak, i najmanji u Carstvu Božijem veći je od njega!”</verse>
				<verse number="29">Sav narod koji ga je slušao, i ubirači poreza, uvide tada Božiju pravednost, i Ivan ih potopi.</verse>
				<verse number="30">Farizeji i poznavaoci Zakona, naprotiv, ne dopuste da ih Ivan potopi, te tako odbace Božiju nakanu koju je imao s njima.</verse>
				<verse number="31">„S kime da uporedim ovaj naraštaj današnji?</verse>
				<verse number="32">On je poput djece koja sjede na pijaci, pa jedna drugoj dovikuju: Zasvirali smo vam u frulu, ali niste zaigrali. Onda smo vam zapjevali tužbalice, ali ni plakali niste.</verse>
				<verse number="33">Došao je Ivan Potapatelj. Niti je jeo hljeba niti pio vina, a govorilo se: Ima zloduha.</verse>
				<verse number="34">Onda je došao Sin Čovječiji. Jede i pije, pa sada govore: Izjelica je i pijanac, prijatelj je grešnicima i ubiračima poreza!</verse>
				<verse number="35">Ali se Mudrost opravda svom svojom djecom.”</verse>
				<verse number="36">Neki farizej pozove Isusa na ručak, te Isus dođe i zauzme mjesto za stolom.</verse>
				<verse number="37">Uto dođe neka žena koja je bila grešnica. Doznala je da je Isus u gradu, pa je donijela alabasternu posudu mirisnog ulja.</verse>
				<verse number="38">Plačući, klekne do njegovih nogu. Suze su joj kapale po Isusovim nogama, pa ih je brisala svojom kosom. Zatim mu je cjelivala noge i mazala ih mirisnim uljem.</verse>
				<verse number="39">Kad je Isusov domaćin farizej to vidio, pomisli: „Da je on zaista vjerovjesnik, znao bi da je žena koja ga dotiče grešnica.”</verse>
				<verse number="40">„Simone, imam ti nešto reći”, nato će Isus. „Reci, učitelju”, odgovori on.</verse>
				<verse number="41">„Neki je zajmodavac imao dvojicu dužnika. Jedan mu je dugovao petsto, a drugi pedeset denara.</verse>
				<verse number="42">Nisu mu imali odakle vratiti dug, pa ga on obojici oprosti. Šta misliš, koji će ga od njih dvojice zato više voljeti?”</verse>
				<verse number="43">„Vjerovatno onaj kojem je više oprostio”, odgovori Simon. „Dobro si zaključio”, veli mu Isus.</verse>
				<verse number="44">Okrenu se zatim prema ženi i reče mu: „Pogledaj ovu ženu! Kad sam ti ušao u kuću, ti mi nisi vodom polio noge, a ona mi ih je oprala suzama i otrla svojom kosom.</verse>
				<verse number="45">Ti me nisi ni pozdravio poljupcem, a ona mi ne prestaje cjelivati noge otkad je došla.</verse>
				<verse number="46">Nisi mi ni glavu pomazao uljem, a ona mi je mirisnim uljem pomazala noge.</verse>
				<verse number="47">Ako mi iskazuje mnogo ljubavi, to je zato što su joj oprošteni mnogi grijesi; kome je malo oprošteno, iskazuje malo ljubavi.”</verse>
				<verse number="48">Zatim reče ženi: „Grijesi su ti oprošteni.”</verse>
				<verse number="49">Ljudi za stolom počnu međusobno govoriti: „Ko je ovaj da i grijehe oprašta?”</verse>
				<verse number="50">A Isus reče ženi: „Spasila te tvoja vjera. Idi u miru.”</verse>
			</chapter>
			<chapter number="8">
				<verse number="1">Nedugo zatim počne Isus obilaziti gradove i sela i objavljivati Radosnu vijest o Božijem carstvu. S njim su išla Dvanaesterica učenika</verse>
				<verse number="2">i neke žene koje je oslobodio zloduha i izliječio od bolesti: Marija zvana Magdalena, iz koje je istjerao sedam zlih duhova,</verse>
				<verse number="3">zatim Ivana, žena Herodovog upravitelja Kuza, te Suzana i još mnoge. One su služile svojim dobrima.</verse>
				<verse number="4">Jednom kad je nagrnuo silan narod iz svih gradova, on ispriča poredbu:</verse>
				<verse number="5">„Neki je ratar sijao sjeme. Dok je sijao, nešto sjemena padne na stazu, pa ga pogaze. Dođu i ptice nebeske, te ga pozoblju.</verse>
				<verse number="6">Malo sjemena padne na kamenito tlo, i tek što je niknulo, osuši se, jer nije imalo vlage.</verse>
				<verse number="7">Malo sjemena padne među trnje, te ovo poraste i uguši ga.</verse>
				<verse number="8">Nešto ga, napokon, padne u dobru zemlju, te donese stostruk rod.” Kad je to rekao, poviče: „Ko ima uši, neka čuje!”</verse>
				<verse number="9">Učenici ga upitaju za značenje te poredbe.</verse>
				<verse number="10">On im reče: „Vama je dopušteno razumjeti tajnu o Božijem carstvu. A ostalima pričam poredbe. Da gledajući ne vide i slušajući ne razumiju.</verse>
				<verse number="11">Evo značenja poredbe: Sjeme je Božija riječ.</verse>
				<verse number="12">Sjeme oko puta su oni koji čuju, ali zatim dolazi Đavo i odnosi Riječ iz njihovih srca, te oni ne povjeruju i ne spase se.</verse>
				<verse number="13">Kamenito tlo su oni koji čuju Riječ i radosno je prihvate, ali nemaju korijena. Neko vrijeme vjeruju, ali kada dođe kušnja, otpadnu.</verse>
				<verse number="14">U trnje zasijano sjeme su oni koji čuju Riječ, ali je uguše životne brige, bogatstvo i uživanje, te zato ne donesu zrelog roda.</verse>
				<verse number="15">Dobro tlo su plemenita i dobra srca koja slušaju Riječ, trajno je čuvaju i ustrajno donose rod.”</verse>
				<verse number="16">„Niko ne pali svjetiljku da je pokrije posudom ili metne pod postelju, već zato da je stavi na postolje kako bi svi koji uđu vidjeli svjetlost.</verse>
				<verse number="17">Sve što je sada skriveno i što je u potaji učinjeno, jednom će izaći na vidjelo.</verse>
				<verse number="18">Zato pazite kako slušate. Onome ko ima, dat će se, a onome koji nema uzet će se i ono što misli da ima.”</verse>
				<verse number="19">Dođoše Isusu njegova majka i braća, ali nisu mogli do njega od mnoštva naroda.</verse>
				<verse number="20">Neko mu je javio: „Vani su ti majka i braća, žele te vidjeti.”</verse>
				<verse number="21">Isus odgovori: „Moja majka i moja braća su oni koji slušaju Božiju riječ i vrše je.”</verse>
				<verse number="22">Jednog su dana Isus i učenici ušli u lađicu. Isus im reče: „Prijeđimo na drugu stranu jezera.” I otisnu se od obale.</verse>
				<verse number="23">Dok su plovili, Isus je zaspao. Na jezeru se podigne oluja. Voda stade zapljuskivati lađicu. Bili su u nevolji.</verse>
				<verse number="24">Učenici probude Isusa vičući: „Učitelju! Učitelju, izginut ćemo!” Isus se probudi, te zaprijeti vjetru i uzburkanim valovima. Oni se umire i nastane tišina.</verse>
				<verse number="25">„Gdje vam je vjera?”, upita. A prestrašeni i začuđeni učenici su govorili među sobom: „Ko je on da zapovijeda vjetrovima i vodi i da mu se oni pokoravaju?”</verse>
				<verse number="26">Doplove tako u geraski kraj, nasuprot Galileji.</verse>
				<verse number="27">Tek što je Isus izašao na kopno, dođe mu iz grada ususret neki čovjek opsjednut zlodusima. Već dugo nije nosio odjeću ni stanovao u kući, nego po grobnicama.</verse>
				<verse number="28">Čim je ugledao Isusa, on zakuka, baci se ničice pred njega i izglasa poviče: „Šta hoćeš od mene, Isuse, Sine Uzvišenoga Boga? Molim te, ne muči me!”</verse>
				<verse number="29">Jer Isus je naredio nečistom duhu da izađe iz čovjeka, kojeg je već dugo držao u vlasti. Čak i kad su ga vezali lancima i okovima, čovjek ih je raskinuo, jer ga je zloduh gonio u pustinju.</verse>
				<verse number="30">„Kako se zoveš?”, upita ga Isus. „Legija”, odgovori on, jer su u njega ušli mnogi zlodusi.</verse>
				<verse number="31">Zaklinjali su Isusa da im ne zapovjedi da odu u Bezdan.</verse>
				<verse number="32">A tamo u gori paslo je veliko krdo svinja. Zlodusi zamole Isusa da im dopusti da uđu u svinje. On im dopusti.</verse>
				<verse number="33">Zlodusi izađu iz čovjeka i uđu u svinje. Nato cijelo krdo jurne niz obronak u jezero i podavi se.</verse>
				<verse number="34">Kad su svinjari vidjeli šta se zbilo, pobjegnu i razglase to po gradu i selima</verse>
				<verse number="35">te ljudi dođu da vide šta se dogodilo. Kad su došli Isusu, nađu čovjeka iz kojeg su izašli zlodusi kako obučen i zdrave pameti sjedi do Isusovih nogu, te se prestraše.</verse>
				<verse number="36">Očevici im ispričaju kako je opsjednuti spašen.</verse>
				<verse number="37">Sav narod iz geraskoga kraja obuzme veliki strah. Stoga zamole Isusa da ode od njih. Isus uđe u lađicu i pođe natrag.</verse>
				<verse number="38">Čovjek iz kojeg su izašli zlodusi molio ga je da mu dopusti ostati s njim, ali Isus mu reče:</verse>
				<verse number="39">„Vrati se kući i reci svima šta ti je Bog učinio.” Čovjek ode i po čitavom gradu razglasi šta mu je Isus učinio.</verse>
				<verse number="40">Kad se Isus vratio na drugu stranu jezera, narod ga je dočekao.</verse>
				<verse number="41">Dođe tada neki čovjek, zvao se Jair, predstojnik sinagoge, te se baci Isusu pred noge i zamoli ga da pođe njegovoj kući.</verse>
				<verse number="42">Dvanaestogodišnja kći jedinica bila mu je na samrti. Isus pođe za njim dok se narod tiskao oko njega.</verse>
				<verse number="43">Tu je bila i neka žena koja je već dvanaest godina bolovala od krvarenja. Sve što je imala potrošila je na liječnike, ali je niko nije mogao izliječiti.</verse>
				<verse number="44">Ona priđe Isusu s leđa i dotakne skut njegova ogrtača. Krvarenje joj odmah prestane.</verse>
				<verse number="45">„Ko me je dotaknuo?”, upita Isus. Svi su to odricali, a Kefa reče: „Učitelju, pa toliki se svijet gura oko tebe.”</verse>
				<verse number="46">Isus odgovori: „Ne, neko me je dotaknuo. Osjetio sam kako sila izlazi iz mene.”</verse>
				<verse number="47">Videći da se ne može skriti, žena mu sva uplašena priđe, padne ničice i pred svima ispriča zašto ga je dotaknula i kako je smjesta ozdravila.</verse>
				<verse number="48">On joj reče: „Kćeri, tvoja te vjera spasila. Idi u miru.”</verse>
				<verse number="49">Dok je to još govorio, stigli su Jairu iz doma s viješću: „Kći ti je umrla. Nema smisla da mučiš dalje Učitelja.”</verse>
				<verse number="50">Isus to ču pa reče Jairu: „Ne boj se! Samo vjeruj i ona će se spasiti.”</verse>
				<verse number="51">Kad je došao u kuću, ne dopusti nikome da uđe s njim osim Kefi, Ivanu i Jakovu, te djetetovom ocu i majci.</verse>
				<verse number="52">Svi su unutra plakali i naricali za djevojčicom. Isus im reče: „Ne plačite! Nije umrla, nego spava.”</verse>
				<verse number="53">Ali oni su ga ismijavali, znajući da je umrla.</verse>
				<verse number="54">Isus je uhvati za ruku i poviče: „Ustani, djevojčice!”</verse>
				<verse number="55">U nju se odmah vrati njezin duh, te ustane. Isus zapovjedi da joj daju jesti.</verse>
				<verse number="56">Roditelji se zaprepaste. A Isus im naredi da nikome ne govore o tome što se dogodilo.</verse>
			</chapter>
			<chapter number="9">
				<verse number="1">Isus pozove Dvanaestericu učenika te im dade vlast i moć nad svim zlodusima i moć da liječe bolesti.</verse>
				<verse number="2">Pošalje ih zatim da objavljuju Božije carstvo i da liječe bolesne.</verse>
				<verse number="3">„Ništa ne nosite sa sobom na put”, reče im. „Ni štap, ni torbu, ni hljeb, ni novac, ni duple haljine.</verse>
				<verse number="4">Kad dođete u neku kuću, stanujte u njoj, te iz nje idite dalje.</verse>
				<verse number="5">Ako vas u nekom mjestu ne prime, otiđite iz njega, a na odlasku stresite prašinu s nogu. To će biti svjedočanstvo protiv njih.”</verse>
				<verse number="6">I učenici pođu. Obilazili su sela objavljujući Radosnu vijest i liječeći bolesne.</verse>
				<verse number="7">Kad je Herod tetrarh čuo o svemu što se događalo, zbunio se, jer su neki govorili: „To je Ivan oživio.”</verse>
				<verse number="8">Drugi su rekli: „Pojavio se Ilija”, a treći: „Ustao je neki od starih vjerovjesnika.”</verse>
				<verse number="9">„Ivanu sam ja odrubio glavu”, reče Herod. „Ko je onda ovaj o kojem toliko pričaju?” I tražio je priliku da ga vidi.</verse>
				<verse number="10">Kad su se poslanici vratili, ispričaju Isusu sve što su učinili. Isus ih povede sa sobom i povuče se s njima u osamu, u grad zvani Betsaida.</verse>
				<verse number="11">Ali narod je to saznao i krenuo za njima. Isus ih je primio. Poučavao ih je o Božijem carstvu i liječio sve koji su trebali izlječenje.</verse>
				<verse number="12">Kasno poslije podne prišla su mu Dvanaesterica učenika. „Pusti ljude”, rekli su. „Neka odu u okolna sela i zaseoke da pronađu smještaj i jelo, jer smo ovdje u pustoši.”</verse>
				<verse number="13">Ali Isus im reče: „Vi ih nahranite.” „Imamo samo pet hljebova i dvije ribe”, odvrate oni. „Osim da mi odemo i kupimo hranu za sav ovaj narod?”</verse>
				<verse number="14">A tu je bilo otprilike pet hiljada muškaraca. „Recite im da posjedaju u grupe po pedesetero”, odgovori Isus.</verse>
				<verse number="15">I svi posjedaju.</verse>
				<verse number="16">A Isus uzme pet hljebova i dvije ribe, te pogleda u nebo, blagoslovi hranu i razlomi. Davao je hranu učenicima, a oni su je dijelili narodu.</verse>
				<verse number="17">Svi su se nasitili i još su dvanaest košara napunili ostacima.</verse>
				<verse number="18">Dok se Isus jednom u osami molio, s njim su bili samo učenici. On ih upita: „Šta kažu ljudi, ko sam ja?”</verse>
				<verse number="19">Oni odgovore: „Neki misle da si Ivan Potapatelj, drugi da si Ilija, a treći da si neki stari vjerovjesnik koji je ustao iz mrtvih.”</verse>
				<verse number="20">„A šta vi velite, ko sam?”, upita ih. „Ti si Mesija, Pomazanik Božiji”, reče Kefa.</verse>
				<verse number="21">Isus ih strogo upozori da o tome nikom ne govore.</verse>
				<verse number="22">I reče: „Sin Čovječiji mora mnogo pretrpjeti. Starješine, svećenički poglavari i pismoznanci će Ga odbaciti. Ubit će Ga, a On će treći dan oživjeti.”</verse>
				<verse number="23">Zatim reče svima: „Ako neko želi biti moj sljedbenik, nek se odrekne samoga sebe, neka svakodnevno uzima svoj krst i neka ide za mnom.</verse>
				<verse number="24">Ko želi spasiti svoj život, izgubit će ga. Ali ko radi mene izgubi svoj život, taj će ga spasiti.</verse>
				<verse number="25">A kakva je korist čovjeku ako dobije cijeli svijet, a izgubi samoga sebe ili sebi naudi?</verse>
				<verse number="26">Zastidi li se ko mene i mojih riječi, njega će se Sin Čovječiji postidjeti kada dođe u svojoj i Očevoj slavi i u slavi svetih anđela.</verse>
				<verse number="27">Kažem vam, neki od vas ovdje neće okusiti smrti dok ne vide Božije carstvo.”</verse>
				<verse number="28">Otprilike osam dana poslije toga pođe Isus s Kefom, Ivanom i Jakovom u goru da se moli.</verse>
				<verse number="29">Dok se molio, lice mu se ozari a odjeća zablista bijelim sjajem.</verse>
				<verse number="30">Uto se pojave dvojica ljudi i počnu s njim razgovarati. Bili su to Mojsije i Ilija.</verse>
				<verse number="31">Pojavili su se u slavi i razgovarali su s njim o smrti koja se treba ispuniti u Jerusalemu.</verse>
				<verse number="32">Kefu i njegove drugove savladao je san. Kad su se probudili, ugledali su Isusa u sjaju i dvojicu ljudi kako stoje s njim.</verse>
				<verse number="33">Dok su ta dvojica odlazili, Kefa, i ne znajući šta govori, reče Isusu: „Učitelju, dobro nam je ovdje. Napravimo tri sjenice: jednu tebi, jednu Mojsiju i jednu Iliji.”</verse>
				<verse number="34">Još dok je govorio, pojavi se oblak i prekrije ih. Kad su se našli u oblaku, jako se prestraše.</verse>
				<verse number="35">Iz oblaka se začuje glas: „Ovo je Moj ljubljeni Sin kojega sam izabrao! Njega slušajte!”</verse>
				<verse number="36">Baš kad je glas utihnuo, Isus ostane sâm. Učenici su šutjeli i tada još nikome nisu ništa govorili o tom što su vidjeli.</verse>
				<verse number="37">Kad su sutradan sišli s gore, Isusu dođe ususret masa svijeta.</verse>
				<verse number="38">Neki čovjek iz mase poviče: „Učitelju, molim te, pogledaj mi sina! Jedinac mi je!</verse>
				<verse number="39">Opsjeda ga duh, pa odjednom počne vrištati, bacati se i pjena mu ide na usta. Jedva ga ostavi kad ga čitava izmrcvari.</verse>
				<verse number="40">Molio sam tvoje učenike da ga istjeraju, ali nisu mogli.”</verse>
				<verse number="41">„Nevjerni i opaki naraštaju!”, reče Isus. „Koliko dugo još moram biti s vama? Dokle vas moram podnositi? Dovedi sina!”</verse>
				<verse number="42">Dok je dječak prilazio, zloduh ga baci na tlo i počne ga grčiti. A Isus zaprijeti duhu, izliječi dječaka i preda ga njegovu ocu.</verse>
				<verse number="43">Svi su bili zadivljeni Božijim veličanstvom. Dok su se divili svemu što je učinio, Isus reče učenicima:</verse>
				<verse number="44">„Zapamtite dobro šta vam govorim: Sin Čovječiji bit će predat ljudima u ruke.”</verse>
				<verse number="45">Ali oni nisu razumjeli šta im kazuje, jer im je to bilo sakriveno, tako da ne mogu shvatiti, a bojali su se da ga pitaju za značenje tih riječi.</verse>
				<verse number="46">Učenici počnu razmišljati o tome ko bi od njih mogao biti najveći.</verse>
				<verse number="47">Znajući što im je na srcu, Isus uzme dijete, primakne ga k sebi</verse>
				<verse number="48">i kaže: „Ko prihvati ovo malo dijete radi mene, prihvaća mene. A ko prihvaća mene, prihvaća Onoga Koji me je poslao. Ko je najmanji među vama, taj je najveći.”</verse>
				<verse number="49">Ivan mu reče: „Učitelju, vidjeli smo jednoga kako tvojim imenom izgoni zle duhove; rekli smo mu da to ne čini, jer ne ide sa nama.”</verse>
				<verse number="50">„Ne branite mu!”, reče im Isus. „Ko nije protiv vas, uz vas je!” Isus na putu u Jerusalem 9:51 – 19:27</verse>
				<verse number="51">Kad se primaklo vrijeme njegovog uznesenja, Isus odlučno krene u Jerusalem</verse>
				<verse number="52">i pošalje glasnike. Oni odu u neko samarijsko selo da mu pripreme smještaj.</verse>
				<verse number="53">Ali tamo ga ljudi nisu htjeli primiti, jer je putovao u Jerusalem.</verse>
				<verse number="54">Kad su to vidjeli učenici Jakov i Ivan, upitaju Isusa: „Gospode, hoćeš li da zazovemo oganj s neba da ih spali?”</verse>
				<verse number="55">Ali on se okrenu i prekori ih.</verse>
				<verse number="56">Zatim odu u drugo selo.</verse>
				<verse number="57">Dok su išli putem, neki čovjek reče Isusu: „Slijedit ću te kamo god ti pošao!”</verse>
				<verse number="58">Ali Isus mu odgovori: „Lisice imaju jame i ptice imaju gnijezda, a Sin Čovječiji nema gdje ni glavu nasloniti.”</verse>
				<verse number="59">Jednome reče: „Slijedi me!” Čovjek odgovori: „Gospode, dopusti mi da najprije odem da ukopam oca.”</verse>
				<verse number="60">Ali Isus mu odgovori: „Pusti da mrtvi pokopavaju svoje mrtvace, a ti idi objavljuj Božije carstvo!”</verse>
				<verse number="61">Još neko reče: „Gospode, slijedit ću te, ali mi najprije dopusti da se oprostim sa svojim ukućanima.”</verse>
				<verse number="62">Ali Isus mu odgovori: „Ko stavi ruku na plug, a zatim se okreće natrag, nije pogodan za Božije carstvo.”</verse>
			</chapter>
			<chapter number="10">
				<verse number="1">Gospod poslije toga izabere još sedamdeset dvojicu učenika i pošalje ih po dvojicu da idu pred njim u svaki grad i mjesto kamo je kanio ići.</verse>
				<verse number="2">Govorio im je: „Žetva je velika, ali je radnika malo. Molite zato gospodara žetve da pošalje radnike u svoju žetvu.</verse>
				<verse number="3">Idite! Šaljem vas, evo, kao janjad među vukove.</verse>
				<verse number="4">Ne nosite sa sobom ni novac, ni torbu, ni obuću. Putem ne pozdravljajte nikoga.</verse>
				<verse number="5">Kad uđete u neku kuću, najprije kažite: Mir ovoj kući!</verse>
				<verse number="6">Bude li tamo ko dostojan mira, vaš će se mir spustiti na njega. U protivnom, vaš će se mir vratiti vama.</verse>
				<verse number="7">Kad dođete u neku kuću, ne prelazite više iz jedne u drugu. Ostanite na jednome mjestu, te jedite i pijte što vam daju, jer radnik zaslužuje plaću.</verse>
				<verse number="8">Kad uđete u neki grad i tamo vas prime, jedite što vam ponude.</verse>
				<verse number="9">Liječite bolesne i kazujte im: Približilo vam se Božije carstvo!</verse>
				<verse number="10">Ali kad uđete u neki grad pa vas ne prime, izađite na ulicu pa recite:</verse>
				<verse number="11">Čak i prašinu što nam se uhvatila za noge otresamo sa sebe. Ali znajte da je Božije carstvo blizu!</verse>
				<verse number="12">Kažem vam da će i Sodomi na Sudnjem danu biti lakše nego tome gradu.</verse>
				<verse number="13">Teško tebi, Horozaine! Teško tebi, Betsaido! Jer da su se u Tiru i Sidonu dogodila čudesa koja su se zbila u vama, tamo bi se ljudi već odavna obratili, te sjedili u kostrijeti i pepelu.</verse>
				<verse number="14">Ali Tiru i Sidonu bit će lakše na Sudu nego vama.</verse>
				<verse number="15">A ti, Kafarnaume, zar se misliš do Neba uzdignuti? Strovalit ćeš se u podzemlje.”</verse>
				<verse number="16">Zatim reče učenicima: „Ko vas sluša, mene sluša, a ko vas odbaci, mene je odbacio. Ko odbacuje mene, odbacuje Onoga Koji me je poslao.”</verse>
				<verse number="17">Kad se sedamdeset dvojica učenika vratiše, radosno kazaše: „Gospode, čak nam se i zlodusi pokoravaju u tvoje ime.”</verse>
				<verse number="18">„Da”, reče im on, „vidio sam Đavola kako kao grom pada s Neba.</verse>
				<verse number="19">Dao sam vam, eto, vlast nad svakom neprijateljskom silom, da gazite zmije i škorpije. Ništa vam neće moći nauditi.</verse>
				<verse number="20">Ali nemojte se radovati tome što vam se zlodusi pokoravaju. Radujte se što su vaša imena zapisana na Nebesima.”</verse>
				<verse number="21">Isusa zatim ispuni radost u Svetome Duhu i on reče: „Slavim Te, Oče, Gospodaru Neba i Zemlje, što si to skrio od mudrih i umnih, a objavio onima koji su poput djece. Da, Oče, Tebi se tako svidjelo učiniti.</verse>
				<verse number="22">Otac mi je sve predao u ruke. Niko, zapravo, ne zna ko je Sin osim Oca, i niko ne zna ko je Otac osim Sina i onih kojima to Sin objavi.”</verse>
				<verse number="23">Okrenu se zatim prema učenicima te im nasamo reče: „Blago očima koje gledaju ono što vi gledate.</verse>
				<verse number="24">Kažem vam, mnogi su vjerovjesnici i carevi željeli vidjeti šta vi gledate, ali nisu vidjeli; željeli su čuti šta vi čujete, ali nisu čuli.”</verse>
				<verse number="25">Jednom neki poznavalac Zakona ustane i upita Isusa s namjerom da ga kuša: „Učitelju, šta mi valja činiti da baštinim Vječni život?”</verse>
				<verse number="26">„Šta piše u Zakonu? Šta tamo čitaš?”, upita ga Isus.</verse>
				<verse number="27">„Voli Gospoda Boga svojega svim srcem svojim, svom dušom svojom, svom snagom svojom i svom pameti svojom, a svojega bližnjega kao samoga sebe,” odgovori čovjek.</verse>
				<verse number="28">„Tako je”, reče Isus. „Čini tako, pa ćeš živjeti.”</verse>
				<verse number="29">Ali želeći se opravdati, on upita Isusa: „A ko mi je bližnji?”</verse>
				<verse number="30">Isus mu odgovori poredbom: „Nekog su čovjeka koji je putovao iz Jerusalema u Jerihon napali razbojnici, te ga svukli, pretukli i ostavili polumrtva.</verse>
				<verse number="31">Tuda je slučajno prolazio svećenik. Kad vidi polumrtvog čovjeka, zaobiđe ga i ode.</verse>
				<verse number="32">Naiđe zatim i levit. Kad ga vidi, također ga zaobiđe i ode.</verse>
				<verse number="33">Zatim pristigne i Samarićanin, koji je tuda putovao. Kad ugleda čovjeka, sažali se nad njim.</verse>
				<verse number="34">Priđe mu, očisti mu rane uljem i vinom te ih previje. Podigne ga zatim na magarca i prebaci do svratišta, pa ga je tamo njegovao.</verse>
				<verse number="35">Sutradan dade domaćinu svratišta dva denara i kaže: Brini se o njemu. Potrošiš li više, platit ću ti na povratku.</verse>
				<verse number="36">Šta kažeš, koji je od te trojice bio bližnji čovjeku kojeg su napali razbojnici?”</verse>
				<verse number="37">„Onaj koji mu se smilovao i pomogao mu”, reče čovjek. Isus mu nato veli: „Idi, i ti čini tako.”</verse>
				<verse number="38">Putujući dalje, Isus i učenici uđu u neko selo. Tu ga neka žena, po imenu Marta, primi u svoj dom.</verse>
				<verse number="39">Njezina sestra Marija sjedila je do Gospodovih nogu i slušala šta govori.</verse>
				<verse number="40">A Marta je bila toliko zauzeta pripremanjem i posluživanjem da mu se došla požaliti: „Gospode, zar ti uopće ne mariš što me je sestra ostavila da sama poslužujem? Reci joj da mi pomogne!”</verse>
				<verse number="41">Ali Gospod joj odgovori: „Marta, Marta! Brineš se i uznemiruješ oko mnogih stvari.</verse>
				<verse number="42">A jedno je neophodno. Marija je izabrala bolje i to joj se neće oduzeti.”</verse>
			</chapter>
			<chapter number="11">
				<verse number="1">Jedanput kad je Isus završio s molitvom, priđe mu jedan od učenika i reče: „Gospode, nauči nas da se molimo kao što je i Ivan naučio svoje učenike.”</verse>
				<verse number="2">Isus reče: „Kad se molite, recite: Oče naš na Nebu, neka se poštuje Tvoje ime. Neka dođe Tvoje Carstvo.</verse>
				<verse number="3">Hljeb naš svakodnevni daj nam svaki dan</verse>
				<verse number="4">i oprosti nam naše grijehe, kao što i mi opraštamo našim dužnicima. I ne uvedi nas u kušnju.”</verse>
				<verse number="5">Reče im zatim: „Zamislite da u ponoć odete svom komšiji, želeći posuditi tri hljeba, i kažete mu:</verse>
				<verse number="6">Stigao mi je u goste prijatelj, a nemam mu šta dati za jelo.</verse>
				<verse number="7">On bi vam iznutra doviknuo: Ne uznemiruj me! Vrata su već zaključana i djeca su sa mnom u postelji. Ne mogu sada ustajati da ti to dadem.</verse>
				<verse number="8">Ali kažem vam, ne učini li to zbog prijateljstva, učinit će to zbog dosađivanja. Ustat će i dat će mu koliko god treba.</verse>
				<verse number="9">Kažem vam: Molite i dat će vam se! Tražite i naći ćete! Kucajte i otvorit će vam se!</verse>
				<verse number="10">Jer ko god moli, dobija. Ko traži, nalazi. Ko kuca, otvara mu se.</verse>
				<verse number="11">Ko bi od vas kao otac svojem sinu, kad bi mu zatražio ribu, dao zmiju?</verse>
				<verse number="12">I bi li mu ko dao škorpiju kad bi zatražio jaje?</verse>
				<verse number="13">Pa ako vi, premda ste zli, znate davati dobre darove svojoj djeci, koliko će tek vaš nebeski Otac darovati Svetoga Duha onima koji Ga traže.”</verse>
				<verse number="14">Jednom je Isus izgonio nijemog zloduha iz nekog njemog čovjeka. Kad je zloduh izašao, njemi čovjek progovori. Narod se divio.</verse>
				<verse number="15">Ali neki rekoše: „Taj zloduhe izgoni uz pomoć Beelzebula, vladara zloduha.”</verse>
				<verse number="16">A drugi su ga iskušavali tražeći da im dade kakav znak s neba.</verse>
				<verse number="17">Znajući šta misle, Isus im reče: „Svako podijeljeno carstvo propada. Razjedinjen dom također se raspada.</verse>
				<verse number="18">Kažete da ja pomoću Beelzebula izgonim zloduhe. Ako je Đavo u sebi razjedinjen, kako će onda opstati njegovo carstvo?</verse>
				<verse number="19">Ako ja zaista izgonim zloduhe uz pomoć Beelzebula, s čijom ih pomoći izgone vaši sinovi? Zato će vam oni biti sudije.</verse>
				<verse number="20">Ali ako ja zloduhe izgonim Božijim prstom, onda je vama stiglo Božije carstvo.</verse>
				<verse number="21">Dok snažni i dobro naoružani čuva svoj dom, njegov je posjed osiguran.</verse>
				<verse number="22">Ali kada dođe jači od njega, savlada ga i otme mu sve oružje u koje se uzdao, te podijeli plijen.</verse>
				<verse number="23">Ko nije sa mnom, taj je protiv mene; i svaki koji sa mnom ne skuplja, rasipa.</verse>
				<verse number="24">Kad nečisti duh izađe iz čovjeka, luta bezvodnim mjestima tražeći odmora, ali ga ne nalazi. Tada kaže: Vratit ću se u kuću iz koje sam izašao.</verse>
				<verse number="25">Vrati se i svoj stari dom zatekne pometen i čist.</verse>
				<verse number="26">Zatim ode pronaći drugih sedam duhova, još gorih od sebe, te svi oni uđu u čovjeka i u njemu se nastane. Tako čovjeku na kraju bude i gore nego prije.”</verse>
				<verse number="27">Dok je još govorio, neka žena iz mase poviče: „Blagoslovljena utroba koja te je nosila i prsa koja si dojio!”</verse>
				<verse number="28">„Još su blagoslovljeniji oni koji slušaju Božiju riječ i drže je”, odgovori joj Isus.</verse>
				<verse number="29">Kad je narod nagrnuo Isusu, on reče: „Zao je ovaj današnji naraštaj. Traži znak, ali neće mu se dati drugi osim onog vjerovjesnika Jone.</verse>
				<verse number="30">Kao što je Jona bio Ninivljanima znak, tako će i Sin Čovječiji biti znak ovome naraštaju.</verse>
				<verse number="31">Carica Juga će na Sudu ustati protiv ovoga naraštaja i osuditi ga, jer je izdaleka došla čuti Solomonovu mudrost, a s vama je ovdje i veći od Solomona.</verse>
				<verse number="32">Stanovnici Ninive na Sudu će ustati protiv ovoga naraštaja i osuditi ga, jer su se oni obratili na Joninu poruku. A s vama je ovdje i veći od Jone!</verse>
				<verse number="33">Svjetiljku ne palite da je skrijete, niti da je postavite pod posudu, već je stavljate na postolje da je vide svi koji ulaze u kuću.</verse>
				<verse number="34">Oko je svjetiljka tijelu. Kad ti je oko zdravo, cijelo tvoje tijelo je obasjano svjetlošću. A kad ti je oko bolesno, sav ćeš biti u tami.</verse>
				<verse number="35">Pazite dakle da se svjetlost koja je u vama ne zamrači.</verse>
				<verse number="36">Ako čitavo vaše tijelo bude svjetlo bez djelića tame, cijelo će biti obasjano kao da ga je osvijetlila svjetiljka.”</verse>
				<verse number="37">Dok je Isus još govorio, neki ga farizej pozove na ručak. Isus uđe i zauzme mjesto za stolom.</verse>
				<verse number="38">Kad je farizej to vidio, začudi se što se Isus prije jela nije oprao.</verse>
				<verse number="39">A Gospod mu reče: „Vi farizeji čistite svoju čašu i zdjelu spolja, a napunili ste ih svojim grabežom i pakošću.</verse>
				<verse number="40">Bezumnici! Nije li Onaj Koji je stvorio vanjštinu, stvorio i nutrinu?</verse>
				<verse number="41">Dajte zato nutrinu kao milostinju, pa ćete cijeli biti čisti.</verse>
				<verse number="42">Teško vama, farizeji! Jer dajete desetinu metvice, rutvice i svake vrste povrća, a ne marite za Božiju pravednost i ljubav. Ovo je trebalo činiti, a ono prvo ne propuštati.</verse>
				<verse number="43">Teško vama, farizeji! Volite sjediti na počasnome mjestu u sinagogama i volite pozdrave na trgovima.</verse>
				<verse number="44">Teško vama! Vi ste poput grobova po kojima ljudi hodaju ne opažajući ih.”</verse>
				<verse number="45">„Učitelju, vrijeđaš nas govoreći tako!”, reče neki poznavalac Zakona.</verse>
				<verse number="46">Isus mu odgovori: „Jao i vama, zakonoznanci! Tlačite ljude teškim teretom, a sami ni prstom ne dotičete taj teret.</verse>
				<verse number="47">Teško vama! Gradite spomenike vjerovjesnicima, a poubijali su ih vaši vlastiti očevi.</verse>
				<verse number="48">To potvrđujete i odobravate njihova djela. Oni ih ubiše, a vi im gradite spomenike.</verse>
				<verse number="49">Evo šta Božija mudrost kaže o vama: Poslat ću im vjerovjesnike i poslanike, a oni će neke od njih ubiti, a druge protjerati.</verse>
				<verse number="50">Od ovog će se naraštaja tražiti krv svih vjerovjesnika, prolivena od postanka svijeta,</verse>
				<verse number="51">od Abelove krvi do krvi Zaharije, koji je ubijen između žrtvenika i svetišta. Kažem vam, od ovog će se naraštaja tražiti ta krv.</verse>
				<verse number="52">Teško vama, zakonoznanci! Sakrili ste ključ znanja od naroda. Niti sami ulazite u Carstvo, niti drugima dopuštate da uđu.”</verse>
				<verse number="53">Kad je Isus odatle izlazio, pismoznanci i farizeji počnu ljutito na njega navaljivati i postavljati mu kojekakva pitanja</verse>
				<verse number="54">da bi ga uhvatili u riječi.</verse>
			</chapter>
			<chapter number="12">
				<verse number="1">Kad se sakupilo na hiljade ljudi, tako da su već gazili jedni po drugima, Isus najprije počne govoriti svojim učenicima: „Čuvajte se kvasca farizejskog, to jest licemjerja.</verse>
				<verse number="2">Jer nema ničega što je skriveno a da neće biti otkriveno; sve što je tajno objelodanit će se.</verse>
				<verse number="3">Šta ste god rekli u tami, čut će se na svjetlosti, i šta ste šaptali u zatvorenim sobama, razglasit će se s krovova!</verse>
				<verse number="4">Prijatelji moji, kažem vam, ne bojte se onih koji mogu ubiti tijelo, jer vam ne mogu više ništa učiniti!</verse>
				<verse number="5">Ali reći ću vam koga se treba bojati. Bojte se onoga koji ima vlast ubiti a zatim baciti u pakao. Njega se bojte!</verse>
				<verse number="6">Ne prodaje li se pet vrapčića za dva novčića? A Bog ipak ne zaboravi nijednoga od njih.</verse>
				<verse number="7">Vama su izbrojene i sve vlasi na glavi. Stoga se ne bojte! Vi ste mu važniji od mnoštva vrabaca.</verse>
				<verse number="8">Kažem vam, ko pred ljudima prizna mene i Sin Čovječiji će pred anđelima Božijim priznati njega.</verse>
				<verse number="9">Ali onoga koji se mene odrekne pred ljudima, odreći ću se i ja pred Božijim anđelima.</verse>
				<verse number="10">Onome koji kaže šta protiv Sina Čovječijega, oprostit će se. Ali onome ko huli na Svetoga Duha, nikada se neće oprostiti.</verse>
				<verse number="11">A kad vas budu dovodili pred sud u sinagogama, pred poglavare i vlasti, ne brinite se šta ćete reći sebi u odbranu,</verse>
				<verse number="12">jer će vas Sveti Duh tada naučiti šta da kažete.”</verse>
				<verse number="13">Neko iz mase poviče: „Učitelju, molim te, reci mojem bratu da podijeli sa mnom nasljedstvo.”</verse>
				<verse number="14">Isus mu odgovori: „Čovječe, ko je mene postavio da sudim i dijelim između vas?</verse>
				<verse number="15">Klonite se svake pohlepe. Jer život nije osiguran onim što posjedujete.”</verse>
				<verse number="16">Ispriča im zatim poredbu: „Nekom je bogatašu zemlja donijela tako bogatu žetvu</verse>
				<verse number="17">da se pitao: Šta da radim? Nemam u šta skupiti ovoliku ljetinu.</verse>
				<verse number="18">Znam! Srušit ću stare žitnice i izgraditi veće, pa ću u njih zgrnuti i žito i sva svoja dobra.</verse>
				<verse number="19">Onda ću svojoj duši reći: Evo, imaš zalihe za još mnogo godina. Dušo moja, uživaj, jedi, pij i veseli se!</verse>
				<verse number="20">Ali Bog mu reče: Luđače! Još noćas zatražit će ti se duša. Kome će onda pripasti sve što si skupio?</verse>
				<verse number="21">Tako biva s onim ko zgrće za sebe, a ne skuplja bogatstvo koje je pred Bogom vrijedno.”</verse>
				<verse number="22">Zatim Isus reče učenicima: „Ne strahujte za svoj život, šta ćete jesti ili piti, ni u šta ćete obući svoje tijelo!</verse>
				<verse number="23">Pa život je vredniji od hrane, a tijelo od odjeće</verse>
				<verse number="24">Pogledajte gavrane! Niti siju, niti žanju, niti imaju spremišta i žitnice, a Bog ih ipak hrani. A vi ste toliko vredniji od ptica!</verse>
				<verse number="25">Može li ko od vas brigom produžiti život barem i za jedan lakat?</verse>
				<verse number="26">Pa ako ni to malo ne možete, zašto ste u strahu za ostalo?</verse>
				<verse number="27">Pogledajte samo cvjetove na livadi, kako rastu! Niti se muče niti predu. A kažem vam da se ni car Solomon u svoj svojoj raskoši nije odjenuo kao jedan od njih.</verse>
				<verse number="28">Pa ako Bog tako odijeva poljsku travu koja danas jest, a već sutra se baca u peć, zar se neće još i više brinuti za vas, malovjerni?</verse>
				<verse number="29">Ne strahujte i ne brinite se šta ćete jesti i piti.</verse>
				<verse number="30">Sve to traže narodi ovoga svijeta. Vaš Otac zna da vam je sve to potrebno!</verse>
				<verse number="31">Stoga tražite Božije carstvo, pa će vam se ovo drugo nadodati.</verse>
				<verse number="32">Ne boj se, malo stado. Vašem Ocu se svidjelo da vam dade Carstvo.</verse>
				<verse number="33">Prodajte sve što imate, pa dajte novac siromašnima! Tako ćete sebi spremiti blago na Nebesima, kamo lopovi ne dolaze i gdje ga moljci neće pojesti.</verse>
				<verse number="34">Jer gdje vam je blago, tamo će vam biti i srce.”</verse>
				<verse number="35">„Neka vam bokovi budu opasani i neka vam svjetiljka gori</verse>
				<verse number="36">kao da čekate povratak svojega gospodara sa svadbene gozbe, da mu otvorite vrata čim stigne i pokuca.</verse>
				<verse number="37">Blago onim slugama koje gospodar na povratku nađe da ga čekaju. Zaista vam kažem, on će privezati pregaču, reći im da sjednu za sto, i sâm će ih poslužiti da jedu.</verse>
				<verse number="38">Možda će doći o drugoj ili o trećoj noćnoj straži. Blago onima koje nađe da čekaju.</verse>
				<verse number="39">Znajte: kad bi vlasnik kuće znao kada će doći lopov, ne bi mu dopustio da u nju provali.</verse>
				<verse number="40">Budite i vi uvijek spremni, jer će Sin Čovječiji doći kad i ne mislite.”</verse>
				<verse number="41">„Gospode, jesi li tu poredbu ispričao samo nama ili svima?”, upita Kefa.</verse>
				<verse number="42">Isus mu reče: „Ko je dakle onaj vjerni i razumni upravitelj kojeg će gospodar postaviti da upravlja ukućanima i da im daje hranu u određeno vrijeme?</verse>
				<verse number="43">Blago onome koga gospodar, kada dođe, nađe da tako čini!</verse>
				<verse number="44">Zaista vam kažem, povjerit će mu da upravlja čitavim njegovim imanjem.</verse>
				<verse number="45">Ali ako taj sluga u svom srcu pomisli: Gospodar se još neće vratiti, pa počne tući ostale sluge i sluškinje, te jesti, piti i opijati se,</verse>
				<verse number="46">gospodar će doći kad mu se ne nada, u čas u koji neće ni slutiti. Nemilosrdno će ga kazniti i baciti među nevjernike.</verse>
				<verse number="47">Onaj koji je znao volju svojeg gospodara, ali nije tako činio i nije čekao, dobit će mnogo udaraca.</verse>
				<verse number="48">Ali onaj koji nije znao, a činio je stvari za koje zaslužuje batine, manje će ih primiti. Kome je mnogo dato, od njega će se mnogo i tražiti. Od onoga kojem je mnogo povjereno, više će se tražiti.”</verse>
				<verse number="49">„Došao sam baciti oganj na zemlju. Kako bih želio da je već planuo!</verse>
				<verse number="50">Ali moram biti potopljen i tako mi je teško dok se to ne završi!</verse>
				<verse number="51">Mislite li da sam na zemlju došao donijeti mir? Nipošto. Došao sam donijeti razdor.</verse>
				<verse number="52">Jer odsad će nastajati razdori, i u kući gdje je petero ljudi: troje će biti protiv dvoje i dvoje protiv troje</verse>
				<verse number="53">Otac će biti protiv sina i sin protiv oca, majka protiv kćeri i kći protiv majke, svekrva protiv snahe i snaha protiv svekrve.”</verse>
				<verse number="54">Reče zatim mnoštvu: „Kad opazite da se na zapadu gomilaju oblaci, znate reći: Kiša će! I bude tako.</verse>
				<verse number="55">A kad puhne južnjak, kažete: Bit će vruće! I bude vrućina.</verse>
				<verse number="56">Licemjeri! Izgled zemlje i neba znate protumačiti. Kako onda ne znate protumačiti ovo vrijeme?</verse>
				<verse number="57">Zašto sami ne prosudite šta je pravo?</verse>
				<verse number="58">Kad s protivnikom ideš k poglavarstvu, pokušaj se s njim nagoditi da te ne preda sudiji, jer te sudija može predati izvršitelju da te baci u tamnicu.</verse>
				<verse number="59">A onda, kažem ti, nećeš otud izaći dok ne isplatiš sve do posljednjeg novčića.”</verse>
			</chapter>
			<chapter number="13">
				<verse number="1">Tada neki obavijeste Isusa šta se desilo Galilejcima čiju je krv Pilat pomiješao s krvlju njihovih žrtava.</verse>
				<verse number="2">A Isus reče: „Mislite li da su ti poubijani Galilejci bili veći grešnici od ostalih Galilejaca?</verse>
				<verse number="3">Nipošto! Kažem vam, i vi ćete tako propasti ako se ne obratite!</verse>
				<verse number="4">A ona osamnaesterica na koje se srušila kula u Siloamu i ubila ih? Jesu li oni bili grešniji od ostalih stanovnika Jerusalema?</verse>
				<verse number="5">Nipošto. Kažem vam, svi ćete tako propasti ako se ne obratite.”</verse>
				<verse number="6">Ispriča im zatim poredbu: „Imao neki čovjek u vinogradu zasađenu smokvu. Dolazio je vidjeti je li rodila, ali nije na njoj našao roda.</verse>
				<verse number="7">Reče zato vinogradaru: Već tri godine tražim roda na ovoj smokvi, ali ga ne nalazim. Posijeci je. Zašto da iscrpljuje zemlju!</verse>
				<verse number="8">Vinogradar odgovori: Gospodaru, ostavi je još ove godine, a ja ću je okopati i pognojiti.</verse>
				<verse number="9">Možda će dogodine ipak roditi. Ako ne, posjeći ćeš je.”</verse>
				<verse number="10">Dok je Isus u subotu poučavao u sinagogi,</verse>
				<verse number="11">nalazila se tu žena koja je osamnaest godina bila zgrbljena i nije se mogla uspraviti, jer je imala duha uzročnika bolesti.</verse>
				<verse number="12">Kad je Isus ugleda, pozove je i rekne: „Ženo, oslobođena si od svoje bolesti!”,</verse>
				<verse number="13">te položi na nju ruke. Žena se odmah uspravi i počne slaviti Boga.</verse>
				<verse number="14">Ali nadstojnik sinagoge, ljut što ju je Isus izliječio u subotu, reče narodu: „Šest dana u sedmici valja raditi. U te se dane, dakle, dolazite liječiti, a ne subotom!”</verse>
				<verse number="15">Isus mu odgovori: „Licemjeri! Ne odveže li subotom svako od vas svojega vola ili magarca od jasala i ne odvede li ga na vodu?</verse>
				<verse number="16">Nije li onda trebalo, iako je subota, osloboditi ovu kćer Abrahamovu spona kojima ju je Đavo držao vezanu osamnaest godina?”</verse>
				<verse number="17">Tada se njegovi neprijatelji postide, a sav se narod radovao čudesima koja je Isus učinio.</verse>
				<verse number="18">„Kako da vam još opišem Božije carstvo? S čime da ga uporedim?”, reče Isus.</verse>
				<verse number="19">„S njim je kao s gorušicinim sjemenom koje čovjek baci u svoj vrt. Ono izraste i razvije se u stablo, te se ptice nebeske dolaze gnijezditi u njegovim granama.”</verse>
				<verse number="20">Upita opet: „Kako da vam još opišem Božije carstvo?</verse>
				<verse number="21">Ono je poput kvasca koji žena umijesi u tri mjere brašna, a on ipak sve ukiseli.”</verse>
				<verse number="22">Putujući u Jerusalem, prolazio je Isus gradovima i selima i putem poučavao.</verse>
				<verse number="23">Neko ga upita: „Gospode, je li malo onih koji se spašavaju?” Isus im reče:</verse>
				<verse number="24">„Trudite se da uđete na uska vrata, jer će mnogi željeti ući, ali neće moći.</verse>
				<verse number="25">Kad gospodar kuće zaključa vrata, bit će prekasno. Tada ćete stajati vani i kucati dozivajući: Gospode, otvori nam!, ali on će odgovoriti: Ne poznajem vas.</verse>
				<verse number="26">Onda ćete početi govoriti: Ali mi smo s tobom jeli i pili, poučavao si po našim ulicama!</verse>
				<verse number="27">A on će vam odgovoriti: Kažem vam da vas ne poznajem. Odlazite od mene svi, zlotvori!</verse>
				<verse number="28">Bit će plača i škrguta zuba kad ugledate Abrahama, Isaka i Jakova i sve vjerovjesnike u Carstvu Božijem, a vi ćete biti izbačeni van.</verse>
				<verse number="29">Tada će odasvud, s istoka i zapada, sa sjevera i juga, mnogi doći i sjesti za sto u Božijemu carstvu.</verse>
				<verse number="30">Mnogi zadnji bit će prvi, a mnogi prvi bit će zadnji.”</verse>
				<verse number="31">Odmah zatim neki mu farizeji dođu i kažu: „Otiđi odavde, jer te Herod hoće ubiti!”</verse>
				<verse number="32">On im reče: „Idite i recite toj lisici: Evo, izgonim zloduhe i liječim danas i sutra, a trećega ću dana završiti što imam.</verse>
				<verse number="33">Danas, sutra i prekosutra valja mi nastaviti put, jer ne priliči da vjerovjesnik bude ubijen van Jerusalema.</verse>
				<verse number="34">Jerusaleme, Jerusaleme, koji ubijaš vjerovjesnike i kamenuješ one što su ti poslani! Koliko sam puta htio okupiti tvoju djecu kao što kvočka skuplja piliće pod krila, ali nisu htjela!</verse>
				<verse number="35">A sada će ti, eto, kuća biti napuštena. I kažem vam, nećete me više vidjeti sve dok ne uzviknete: Blagoslovljen onaj koji dolazi u ime Gospodnje!”</verse>
			</chapter>
			<chapter number="14">
				<verse number="1">Jedne je subote Isus bio na objedu kod nekog farizejskog vođe. Budno su pratili šta će učiniti,</verse>
				<verse number="2">jer je tu bio čovjek koji je imao vodenu bolest.</verse>
				<verse number="3">„Je li dopušteno liječiti subotom ili nije?”, upita Isus poznavaoce Zakona i farizeje.</verse>
				<verse number="4">Šutjeli su. On dotakne bolesnog, izliječi ga i pusti ga da ode.</verse>
				<verse number="5">A njima reče: „Ako vam sin ili vo padne u bunar, nećete li ga odmah izvaditi iako je subota?”</verse>
				<verse number="6">Nisu nato imali šta odgovoriti.</verse>
				<verse number="7">Vidjevši da gosti biraju počasna mjesta za stolom, reče im:</verse>
				<verse number="8">„Kada te pozovu na svadbu, ne zauzimaj odmah počasno mjesto za stolom. Šta ako je pozvan neko ugledniji od tebe?</verse>
				<verse number="9">Domaćin će ti tada reći: Ustupi mjesto ovome gostu! Tada ćeš, postiđen, morati zauzeti posljednje mjesto za stolom.</verse>
				<verse number="10">Nego, kada te ko pozove, zauzmi posljednje mjesto za stolom. Kad te domaćin vidi, prići će ti i reći: Prijatelju, dođi na bolje mjesto. Tako ćeš biti počašćen pred svim gostima.</verse>
				<verse number="11">Ko sebe uzdiže, bit će ponižen, a ko se ponizi, bit će uzvišen.”</verse>
				<verse number="12">Zatim se okrenu domaćinu i reče mu: „Kad priređuješ gozbu ili večeru, ne pozivaj svoje prijatelje, braću, rodbinu ni bogate komšije. Jer oni će ti se odužiti uzvraćajući poziv.</verse>
				<verse number="13">Nego, kad praviš gozbu pozovi siromahe, bogalje, hrome i slijepe.</verse>
				<verse number="14">Tako ćeš biti blagoslovljen, jer oni ti nemaju čime uzvratiti. Uzvratit će ti se po oživljenju pravednika.”</verse>
				<verse number="15">Kad je to čuo jedan od ljudi za stolom, uzvikne: „Blago onome koji bude blagovao u Carstvu Božijem!”</verse>
				<verse number="16">Isus mu odgovori poredbom: „Neki je čovjek priredio veliku gozbu i pozvao mnogo ljudi.</verse>
				<verse number="17">Kad je večera bila spremna, pošalje slugu i gostima poruči: Sve je spremno. Dođite!</verse>
				<verse number="18">Ali se svi stanu izgovarati. Jedan reče: Kupio sam njivu, moram je pogledati. Molim te, neka mi oprosti.</verse>
				<verse number="19">Drugi reče: Kupio sam, upravo, pet jarmova volova, moram ih oprobati. Molim te, neka mi oprosti.</verse>
				<verse number="20">Treći reče: Upravo sam se oženio pa ne mogu doći.</verse>
				<verse number="21">Sluga se vrati i ispriča gospodaru šta su mu rekli. Domaćin se tada naljuti pa rekne sluzi: Idi na gradske ulice i trgove, i dovedi prosjake, bogalje, hrome i slijepe.</verse>
				<verse number="22">Kad je tako učinio, sluga javi: Gospodaru, doveo sam ih, ali ima još mjesta.</verse>
				<verse number="23">Idi po puteljcima i oko ograda, te ih natjeraj da dođu da mi se napuni kuća, reče mu gospodar,</verse>
				<verse number="24">jer vam kažem da nijedan od onih prvih koje sam pozvao neće okusiti ničega s moje trpeze.”</verse>
				<verse number="25">S Isusom je putovalo mnoštvo ljudi.</verse>
				<verse number="26">Isus im reče: „Ako neko dođe meni, a više voli svojega oca i majku, ženu i djecu, braću i sestre, i vlastiti život, taj ne može biti mojim učenikom.</verse>
				<verse number="27">Ko ne uzme svoj krst i ne pođe za mnom, ne može biti mojim učenikom.</verse>
				<verse number="28">Niko od vas ne bi počeo graditi kulu a da prije toga ne sjedne i ne izračuna može li je dovršiti.</verse>
				<verse number="29">Inače bi mu se moglo dogoditi da izgradi samo temelj, a onda bi mu se svi koji to vide podsmjehivali:</verse>
				<verse number="30">Ovaj je počeo graditi, a ne može dovršiti!</verse>
				<verse number="31">Ili, koji bi car krenuo ratovati s drugim carem a da najprije ne sjedne i ne promisli može li se sa svojih deset hiljada suprotstaviti onome koji na njega dolazi s dvadeset hiljada?</verse>
				<verse number="32">Ako ne može, poslat će izaslanstvo da zaište mir dok je neprijatelj još daleko.</verse>
				<verse number="33">Zato niko ne može postati mojim učenikom, a da se nije svega odrekao.</verse>
				<verse number="34">So je dobra. Ali ako so obljutavi, čime će se ona zasoliti?</verse>
				<verse number="35">Nije dobra za zemlju ni za gnojivo, nego se baca. Ko ima uši, neka čuje!”</verse>
			</chapter>
			<chapter number="15">
				<verse number="1">Oko Isusa su se okupljali svi ubirači poreza i ostali grešnici, da ga slušaju.</verse>
				<verse number="2">Zato su farizeji i pismoznanci prigovarali: „Druži se sa grešnicima i s njima jede!”</verse>
				<verse number="3">Isus im stoga ispriča poredbu:</verse>
				<verse number="4">„Ko od vas ne bi, da ima sto ovaca i da jednu izgubi, ostavivši onih devedeset devet u pustinji, otišao da traži tu jednu dok je ne nađe?</verse>
				<verse number="5">A onda bi je, sav sretan, na ramenima donio kući</verse>
				<verse number="6">te pozvao prijatelje i komšije da im kaže: Radujte se sa mnom! Našao sam izgubljenu ovcu!</verse>
				<verse number="7">Kažem vam da će na Nebu biti veća radost zbog jednog grešnika koji se obrati nego zbog devedeset devet pravednika kojima obraćenje ne treba.”</verse>
				<verse number="8">„Koja to žena, da ima deset drahmi i jednu izgubi, ne bi zapalila svjetiljku te pomela kuću i pažljivo pretražila da je pronađe?</verse>
				<verse number="9">A kad je nađe, pozvala bi prijateljice i komšije i rekla: Radujte se sa mnom! Našla sam izgubljenu drahmu!</verse>
				<verse number="10">Kažem vam da je radost među anđelima Božijim zbog jednog grešnika koji se obrati.”</verse>
				<verse number="11">Isus nastavi: „Neki je čovjek imao dvojicu sinova.</verse>
				<verse number="12">Mlađi mu reče: Oče, daj mi sada dio imetka koji mi pripada. I otac podijeli imanje.</verse>
				<verse number="13">Poslije nekoliko dana mlađi sin pokupi sve, otputuje u daleku zemlju i tamo stane da rasipa novac, živeći raspušteno.</verse>
				<verse number="14">Kad je potrošio sav novac, a u toj zemlji zavladala velika glad, on počne oskudijevati.</verse>
				<verse number="15">Zaposli se kao najamnik, kod nekog čovjeka u toj zemlji, a ovaj ga pošalje u polje da čuva svinje.</verse>
				<verse number="16">Mladić je čeznuo da se najede i ljusaka od mahuna što su ih jele svinje, ali niko mu nije davao.</verse>
				<verse number="17">Kad je napokon došao sebi, reče: U moga oca i najamnici imaju hrane napretek, a ja ovdje umirem od gladi!</verse>
				<verse number="18">Idem kući i reći ću ocu: Oče, zgriješio sam i tebi i Bogu.</verse>
				<verse number="19">Ne zaslužujem više zvati se tvojim sinom. Molim te, primi me da radim kao najamnik.</verse>
				<verse number="20">I vrati se kući. Dok je još bio daleko, otac ga ugleda i pun milosrđa i sa suzama padne mu oko vrata i izljubi ga.</verse>
				<verse number="21">Oče! Zgriješio sam i tebi i Bogu! Ne zaslužujem više zvati se tvojim sinom, reče sin.</verse>
				<verse number="22">Ali otac reče slugama: Brzo donesite haljinu, onu najljepšu, i obucite ga! Stavite mu prsten na ruku, obujte mu sandale!</verse>
				<verse number="23">I zakoljite ono ugojeno tele da se počastimo i radujemo</verse>
				<verse number="24">što mi je sin bio mrtav, a sada je živ, bio izgubljen, a sada nađen! I započne veselje.</verse>
				<verse number="25">Stariji je sin radio u polju. Kad se na povratku približio kući, začuje da se unutra svira i igra.</verse>
				<verse number="26">Dozva nekog slugu da ga upita šta se događa.</verse>
				<verse number="27">Ovaj mu reče: Vratio ti se brat, pa je otac zaklao ugojeno tele da proslavi što mu se sin vratio živ i zdrav.</verse>
				<verse number="28">Stariji se brat nato rasrdi i nije htio ući. Otac ga je molio da uđe.</verse>
				<verse number="29">A on odgovori ocu: Ja ti tolike godine služim i nikada nisam odbio učiniti što mi kažeš, ali meni nikad nisi ni jare dao da se proveselim s prijateljima.</verse>
				<verse number="30">Ovaj je s bludnicama rasipao imanje, a ti mu zakolješ najbolje ugojeno tele!</verse>
				<verse number="31">Sinko, reče otac, pa ti si stalno sa mnom. Sve što imam pripada tebi.</verse>
				<verse number="32">Ali trebalo je proslaviti i radovati se, jer tvoj je brat bio mrtav, a sada je živ, bio izgubljen, a sada je nađen.”</verse>
			</chapter>
			<chapter number="16">
				<verse number="1">Isus ispriča učenicima ovu pripovijest: „Imao neki bogataš upravitelja kojeg su optužili da mu rasipa imanje.</verse>
				<verse number="2">Bogataš ga pozove i rekne mu: Šta to čujem o tebi? Položi račun o svojem upravljanju, jer više ne možeš biti upraviteljem.</verse>
				<verse number="3">Upravitelj nato pomisli: Šta da radim kad me gospodar otpusti? Da kopam? Nisam dovoljno snažan za to. Da prosjačim? Bilo bi me stid.</verse>
				<verse number="4">Znam šta ću! Budem li tako uradio, primit će me ljudi u svoje domove, kad mi oduzme upraviteljstvo.</verse>
				<verse number="5">Pozove zatim jednoga po jednoga gospodarova dužnika. Prvoga upita: Koliko duguješ mojem gospodaru?</verse>
				<verse number="6">Sto bata ulja, odgovori on. Uzmi brzo račun i sjedi pa upiši pedeset, reče upravitelj.</verse>
				<verse number="7">I drugoga upita: Koliko duguješ? Sto kora pšenice, odgovori. Uzmi svoj račun i napiši osamdeset, reče mu upravitelj.</verse>
				<verse number="8">I gospodar pohvali dovitljivost nepoštenoga upravitelja, jer sinovi ovoga svijeta mudriji su prema svojima od sinova svjetlosti.</verse>
				<verse number="9">Kažem vam, stecite sebi prijatelje lažnim bogatstvom, pa će vas, kad ga ponestane, primiti u Vječni dom.</verse>
				<verse number="10">Ko je vjeran u malom, bit će vjeran i u velikom, a ko je nepošten u malom, bit će nepošten i u velikom.</verse>
				<verse number="11">Ako, dakle, niste vjerni u lažnom bogatstvu, ko će vam povjeriti istinsko blago?</verse>
				<verse number="12">Ako niste bili vjerni s tuđim, ko će vam dati vaše vlastito?</verse>
				<verse number="13">Nijedan sluga ne može služiti dvojicu gospodara. Ili će jednoga mrziti a drugoga voljeti, ili će jednome biti odan a drugoga prezirati. Ne možete služiti i Boga i bogatstvo.”</verse>
				<verse number="14">Farizeji, koji su voljeli novac, sve su to slušali i rugali se.</verse>
				<verse number="15">Isus im reče: „Vi se pred ljudima pretvarate da ste pravedni, ali Bog poznaje vaša srca. Jer što ljudi uzvisuju, Bogu je gnusno.”</verse>
				<verse number="16">„Zakon i Vjerovjesnici bili su do Ivana, a od tada se najavljuje Božije carstvo, i svako u njega hrli.</verse>
				<verse number="17">Lakše će propasti nebo i zemlja nego ijedan potez pera u Zakonu.</verse>
				<verse number="18">Ko otpusti ženu, pa se oženi drugom, čini preljubu. I ko se oženi otpuštenom ženom, čini preljubu.”</verse>
				<verse number="19">„Bio neki bogataš koji se odijevao u grimiz i tanki lan, i koji se svakoga dana obilno gostio.</verse>
				<verse number="20">Pred njegovim je vratima sav u čirevima ležao siromah Lazar,</verse>
				<verse number="21">čeznući da se najede ostataka sa bogataševa stola. Psi su dolazili i lizali mu čireve.</verse>
				<verse number="22">Siromah najzad umre, i anđeli ga odnesu u Abrahamovo naručje. Umre zatim i bogataš, te ga ukopaju.</verse>
				<verse number="23">Dok je bio na teškim mukama u podzemlju, vidi u daljini Lazara u naručju Abrahamovom.</verse>
				<verse number="24">Oče Abrahame!, zavapi on, smiluj mi se i pošalji Lazara da umoči vršak prsta u vodu da mi rashladi jezik, jer se mučim u ovome plamenu.</verse>
				<verse number="25">Sinko moj, odgovori mu Abraham, sjeti se da si ti za života primio svoja dobra, a Lazar zla. Sada se on ovdje tješi, a ti se mučiš.</verse>
				<verse number="26">Osim toga, između nas je golema provalija, tako da ni oni koji bi htjeli prijeći vama, ne mogu to učiniti, a ni s vaše strane nema prijelaza ovamo.</verse>
				<verse number="27">Bogataš nato reče: Molim te, oče, pošalji onda Lazara u dom mojega oca.</verse>
				<verse number="28">Imam petericu braće. Neka ih opomene da i oni ne dospiju u ovo mjesto muka.</verse>
				<verse number="29">Ali Abraham reče: Imaju Mojsija i vjerovjesnike. Neka njih poslušaju.</verse>
				<verse number="30">Neće, oče Abrahame! Ali ako im dođe ko od mrtvih, odvratit će se od grijeha, reče bogataš.</verse>
				<verse number="31">Ali Abraham reče: Ako ne slušaju Mojsija i vjerovjesnike, neće vjerovati ni onom ko ustane iz mrtvih.”</verse>
			</chapter>
			<chapter number="17">
				<verse number="1">Isus reče učenicima: „Nemoguće je da nema sablazni, ali teško čovjeku kroz kojega dolazi sablazan.</verse>
				<verse number="2">Takvome bi bilo bolje da se baci u more s mlinskim kamenom oko vrata nego da navede na grijeh jednoga od ovih malehnih.</verse>
				<verse number="3">Pazite na se! Ako ti brat zgriješi, ukori ga, pa mu oprosti ako se pokaje.</verse>
				<verse number="4">Pa ako se i sedam puta na dan ogriješi o tebe i sedam puta ti kaže: Kajem se, oprosti mu!”</verse>
				<verse number="5">„Dodaj nam vjere”, kazaše poslanici Gospodu.</verse>
				<verse number="6">„Da imate vjere koliko je gorušicino zrno, rekli biste ovom dudu: Iščupaj se s korijenom i presadi se u more!, i poslušao bi vas.</verse>
				<verse number="7">Ko od vas kad mu sluga uđe u kuću, nakon što je orao ili čuvao ovce, kaže odmah da sjedne i jede?</verse>
				<verse number="8">Neće li mu reći: Pripremi mi jelo i opaši se da mi služiš dok jedem i pijem, a poslije ti možeš jesti i piti.</verse>
				<verse number="9">Zasigurno nema zahvalnosti prema sluzi, jer je izvršio samo ono što mu je naređeno.</verse>
				<verse number="10">Tako i vi, kad izvršite što vam je naređeno, recite: Samo smo sluge ništavne koje obavljaju svoju dužnost.”</verse>
				<verse number="11">Putujući dalje prema Jerusalemu, Isus je išao granicom između Samarije i Galileje.</verse>
				<verse number="12">Dok je ulazio u neko selo, dođu mu ususret deseterica gubavaca. Zaustave se podalje</verse>
				<verse number="13">i počnu vikati: „Isuse, Gospodaru, smiluj nam se!”</verse>
				<verse number="14">Kad ih spazi, Isus im reče: „Idite i pokažite se svećenicima!” Oni krenu i putem se očiste od gube.</verse>
				<verse number="15">Videći da je ozdravio, jedan od njih vrati se slaveći Boga na sav glas.</verse>
				<verse number="16">Padne ničice na zemlju, Isusu pred noge, zahvaljujući mu. Bio je to neki Samarićanin.</verse>
				<verse number="17">Isus upita: „Zar nisu deseterica ozdravila? Gdje su ona deveterica?</verse>
				<verse number="18">Zar se nijedan od njih nije vratio da dade slavu Bogu osim ovoga stranca?”</verse>
				<verse number="19">Čovjeku zatim reče: „Ustani i idi. Tvoja te je vjera spasila.”</verse>
				<verse number="20">Farizeji upitaju Isusa: „Kada će doći Božije carstvo?” On im odgovori: „Ono ne dolazi tako da se to može vidjeti.</verse>
				<verse number="21">Neće se moći reći: Gle, ovdje je, ili gle, tamo je! Božije carstvo je u vama.”</verse>
				<verse number="22">A kad je razgovarao s učenicima, reče im: „Dolazi vrijeme kada ćete zaželjeti vidjeti jedan dan od dana Sina Čovječijega, ali nećete moći.</verse>
				<verse number="23">Tada će vam govoriti: Eno ga tamo! i evo, ovdje je!, ali ne idite tamo i nikud ne jurite tražeći me.</verse>
				<verse number="24">Jer dolazak Sina Čovječijega bit će poput munje koja sijevne na jednom kraju obzorja i obasja sve do drugog kraja.</verse>
				<verse number="25">Ali najprije mora mnogo pretrpjeti, jer će Ga ovaj naraštaj odbaciti.</verse>
				<verse number="26">Kada bude dolazio Sin Čovječiji bit će kao i u vrijeme Noe.</verse>
				<verse number="27">Ljudi su jeli i pili, ženili se i udavali sve do dana kada je Noa ušao u barku. A tada je došao potop i sve uništio.</verse>
				<verse number="28">Bit će slično kao i u Lotovo doba: jeli su i pili, kupovali i prodavali, obrađivali zemlju i gradili</verse>
				<verse number="29">sve do dana kada je Lot otišao iz Sodome. A tada je s neba zapljuštao oganj i sumpor i sve ih uništio.</verse>
				<verse number="30">Isto tako će biti u dan kad će se objaviti Sin Čovječiji.</verse>
				<verse number="31">Ko se tog dana nađe na krovu, a stvari mu u kući, neka ne ulazi da ih uzme. Ko bude u polju, neka se ne okreće za onim što je ostavio!</verse>
				<verse number="32">Sjetite se Lotove žene!</verse>
				<verse number="33">Ko bude nastojao sačuvati svoj život, izgubit će ga, a ko ga izgubi, sačuvat će ga.</verse>
				<verse number="34">Kažem vam da će se i od dvoje koji te noći budu u istoj postelji jedno uzeti, a drugo ostaviti.</verse>
				<verse number="35">-</verse>
				<verse number="36">Od dvije žene koje budu zajedno mljele u mlinu jedna će se uzeti, a druga ostaviti.”</verse>
				<verse number="37">„A gdje to, Gospode?”, upitaju učenici. Isus odgovori: „Gdje bude strvina, skupljat će se orlovi.”</verse>
			</chapter>
			<chapter number="18">
				<verse number="1">Isus ispriča učenicima poredbu kako se uvijek treba moliti i nikada ne odustajati:</verse>
				<verse number="2">„Bio u nekome gradu sudija. Niti se bojao Boga, niti je mario za ljude.</verse>
				<verse number="3">A u tome gradu bila i neka udovica koja je stalno dolazila njemu i molila ga: Dodijeli mi pravdu u mojoj parnici!</verse>
				<verse number="4">Sudija dugo nije htio, ali napokon odluči: Iako se ne bojim Boga i ne marim za ljude,</verse>
				<verse number="5">dodijelit ću pravdu toj udovici što mi stalno dodijava, da me vječno ne gnjavi!</verse>
				<verse number="6">Jeste li čuli šta je rekao nepravedni sudija?”, upita Gospod.</verse>
				<verse number="7">„Neće li onda Bog dodijeliti pravdu svojim izabranicima koji mu danonoćno vape? Hoće li odgađati da im pomogne?</verse>
				<verse number="8">Kažem vam, brzo će im dodijeliti pravdu. Ali kad se Sin Čovječiji vrati, hoće li naći vjere na Zemlji?”</verse>
				<verse number="9">Ispriča zatim poredbu o nekima koji su bili uvjereni u svoju pravednost, a druge su prezirali:</verse>
				<verse number="10">„Dva su čovjeka došla pomoliti se u Hramu. Jedan je bio farizej, a drugi ubirač poreza.</verse>
				<verse number="11">Farizej je u sebi govorio: Bože, hvala ti što nisam kao ostali ljudi: grabežljiv, nepravedan, preljubnik ili kao ovaj ubirač poreza.</verse>
				<verse number="12">Dvaput u sedmici postim i dajem desetinu od sveg svojeg prihoda.</verse>
				<verse number="13">A ubirač poreza ostao je daleko i nije se usudio čak ni pogledati u nebo dok je molio. Udarao se u prsa i govorio: Bože, smiluj se meni grešniku!</verse>
				<verse number="14">Kažem vam: on je otišao kući opravdan, a ne onaj prvi! Jer ko sebe uzdiže, bit će ponižen, a ko se ponizi, bit će uzvišen.”</verse>
				<verse number="15">Donosili su Isusu i veoma malu djecu da ih dotakne. Kad su to opazili, učenici su zabranjivali da to čine.</verse>
				<verse number="16">Ali Isus ih dozva i reče: „Pustite dječicu meni, ne sprečavajte ih, jer takvima pripada Božije carstvo.</verse>
				<verse number="17">Zaista vam kažem, ko ne prihvati Carstvo Božije poput djeteta, nikada neće u njega ući!”</verse>
				<verse number="18">Neki uglednik upita Isusa: „Dobri učitelju, šta moram učiniti da baštinim Vječni život?”</verse>
				<verse number="19">„Zašto me zoveš dobrim?”, upita ga Isus. „Dobar je samo Bog i niko drugi.</verse>
				<verse number="20">A zapovijedi znaš: ne čini preljubu, ne ubij, ne ukradi, ne svjedoči lažno, poštuj oca i majku!”</verse>
				<verse number="21">„Svih tih zapovijedi držim se još od mladosti”, odgovori čovjek.</verse>
				<verse number="22">„Još jedno ti nedostaje”, reče mu nato Isus. „Idi i prodaj sve što imaš, a novac podijeli sirotinji, pa ćeš steći blago na Nebu. Onda dođi i slijedi me!”</verse>
				<verse number="23">Kad je ovo čuo, čovjek se ožalosti, jer je bio veoma bogat.</verse>
				<verse number="24">Videći to, Isus se jako razočara i reče: „Kako je teško bogatašima ući u Carstvo Božije!</verse>
				<verse number="25">Lakše bi devi bilo provući se kroz iglenu ušicu nego bogatašu ući u Božije carstvo!”</verse>
				<verse number="26">Oni koji su to čuli, pitali su: „Pa ko se onda može spasiti?”</verse>
				<verse number="27">„Ljudima je to nemoguće, ali Bogu je moguće”, odgovori im Isus.</verse>
				<verse number="28">Kefa reče: „Mi smo ostavili sve svoje i pošli za tobom.”</verse>
				<verse number="29">Isus odgovori: „Zaista vam kažem, nema toga ko je ostavio kuću, ili ženu, ili braću, ili roditelje, ili djecu radi Božijega carstva</verse>
				<verse number="30">a da neće već na ovome svijetu dobiti mnogo više, a u budućem svijetu i Vječni život.”</verse>
				<verse number="31">Isus okupi Dvanaestericu i reče im: „Evo, idemo u Jerusalem. Tamo će se na Sinu Čovječijem ispuniti sve što su napisali vjerovjesnici.</verse>
				<verse number="32">Predat će Ga paganima, izrugivat će Mu se, zlostavljati Ga i popljuvati.</verse>
				<verse number="33">Izbičevat će Ga i ubiti, a On će treći dan oživjeti.”</verse>
				<verse number="34">Ali ovi nisu ništa od toga razumjeli. Te su im riječi bile tajnovite, pa nisu mogli pojmiti o čemu govori.</verse>
				<verse number="35">Kad se Isus približio Jerihonu, pokraj puta sjedio je neki slijepac i prosio.</verse>
				<verse number="36">Čuo je mnoštvo koje je prolazilo, pa se raspitao šta je to.</verse>
				<verse number="37">„Prolazi Isus Nazarećanin”, kazaše mu.</verse>
				<verse number="38">On nato poviče: „Isuse, Sine Davidov, smiluj mi se!”</verse>
				<verse number="39">Ljudi iz mnoštva koje je išlo pred Isusom ušutkivali su ga, ali on je još jače vikao: „Sine Davidov, smiluj mi se!”</verse>
				<verse number="40">Isus se zaustavi i naredi da ga dovedu. Kad se približio, upita ga:</verse>
				<verse number="41">„Šta želiš da ti učinim?” „Da progledam, Gospode!”, zamoli on.</verse>
				<verse number="42">A Isus mu reče: „Progledaj! Tvoja te je vjera izliječila.”</verse>
				<verse number="43">Slijepac odmah progleda i krene za Isusom slaveći Boga. I sav narod koji je to vidio zahvali Bogu.</verse>
			</chapter>
			<chapter number="19">
				<verse number="1">Uđe Isus u Jerihon. Dok je prolazio gradom,</verse>
				<verse number="2">pojavi se čovjek po imenu Zakej, porezni upravitelj i bogataš.</verse>
				<verse number="3">Želio je vidjeti Isusa, ali je bio suviše nizak rastom da bi ga mogao vidjeti preko mnoštva.</verse>
				<verse number="4">On zato potrči naprijed i popne se na smokvu da bi vidio Isusa, jer je tuda morao proći.</verse>
				<verse number="5">Kad je Isus stigao do njega, pogleda gore i reče mu: „Zakeju, brzo siđi! Danas moram ostati u tvojoj kući.”</verse>
				<verse number="6">Zakej brzo siđe i primi ga sav radostan.</verse>
				<verse number="7">Ali narod koji je to posmatrao počne prigovarati: „Otišao je takvom grešniku u goste!”</verse>
				<verse number="8">A Zakej ustane i kaže Gospodu: „Gospode, polovicu svojeg imanja dat ću sirotinji, a svakome koga sam prevario, četverostruko ću vratiti.”</verse>
				<verse number="9">Isus reče: „Danas je u ovu kuću došlo spasenje, jer je i ovaj čovjek Abrahamov sin!</verse>
				<verse number="10">Sin Čovječiji došao je tražiti i spasiti izgubljene.”</verse>
				<verse number="11">Narod je sve to slušao. Kako je već bio nadomak Jerusalemu, mislili su da će se Carstvo Božije odmah pojaviti. Isus im zato ispriča poredbu:</verse>
				<verse number="12">„Neki ugledan čovjek morao otputovati u daleku zemlju da tamo primi carstvo, a zatim se vratiti.</verse>
				<verse number="13">Pozove zato desetericu svojih sluga, dade im deset mina, te im rekne: Trgujte time dok ne dođem.</verse>
				<verse number="14">Ali njegovi građani su ga mrzili i poslali za njim glasnike s porukom: Ne želimo da on vlada nad nama.</verse>
				<verse number="15">Kad se vratio primivši carstvo, zapovjedi da mu pozovu sluge kojima je dao novac. Htio je znati koliko je koji zaradio.</verse>
				<verse number="16">Prvi sluga dođe i reče: Gospodaru, tvoja mina donese deset mina.</verse>
				<verse number="17">Odlično, dobri slugo, reče mu on. Zato što si bio vjeran u malom, dajem ti da vladaš nad deset gradova.</verse>
				<verse number="18">Drugi sluga dođe i reče: Tvoja mina donese pet mina, gospodaru.</verse>
				<verse number="19">Vladaj nad pet gradova, reče i njemu.</verse>
				<verse number="20">Ali treći sluga dođe i reče: Gospodaru, evo ti tvoje mine. Držao sam je skrivenu u rupcu.</verse>
				<verse number="21">Strepio sam zato što si strog čovjek. Uzimaš što nisi založio i žanješ što nisi posijao.</verse>
				<verse number="22">Zli slugo!, odgovori mu gospodar. Sudit ću ti prema tvojim riječima. Znao si da sam strog, da uzimam što nisam založio i da žanjem što nisam posijao.</verse>
				<verse number="23">Zašto onda nisi moj novac uložio u mjenjačnicu? Tako bih barem dobio kamate.</verse>
				<verse number="24">Zatim reče onima pored njega: Oduzmite mu minu i dajte je onome koji ih ima deset.</verse>
				<verse number="25">Ali, gospodaru, pa on već ima deset mina!, kazali su.</verse>
				<verse number="26">Velim vam, odgovori im car, onome ko ima dat će se još, a onome ko nema oduzet će se i ono što ima.</verse>
				<verse number="27">A moje neprijatelje, koji nisu htjeli da nad njima vladam, dovedite ovamo i smaknite ih preda mnom.” Isusovo djelovanje u Jerusalemu 19:28 – 21:4</verse>
				<verse number="28">Nakon što je to ispričao, krene Isus dalje prema Jerusalemu.</verse>
				<verse number="29">Kad se približio Betfagi i Betaniji, mjestima na Maslinskoj gori, pošalje naprijed dvojicu učenika.</verse>
				<verse number="30">„Idite u ono selo što je pred vama”, reče im, „i čim uđete, vidjet ćete privezano magare, koje još niko nije jahao. Odvežite ga i dovedite ovamo.</verse>
				<verse number="31">Upita li vas ko: Zašto ga odvezujete?, recite samo: Treba Gospodu.”</verse>
				<verse number="32">Oni odu i nađu magare kako im je rekao.</verse>
				<verse number="33">Dok su ga odvezivali, vlasnici ih upitaju: „Zašto odvezujete magare?”</verse>
				<verse number="34">„Gospodu treba”, odgovore oni.</verse>
				<verse number="35">Dovedu magare Isusu, prebace preko njega svoje ogrtače, te posade Isusa na nj.</verse>
				<verse number="36">Narod je pred Isusom prostirao svoje ogrtače po putu.</verse>
				<verse number="37">Kad se već približio obronku Maslinske gore, mnoštvo njegovih sljedbenika počne na sav glas radosno slaviti Boga za sva čudesa što su vidjeli:</verse>
				<verse number="38">„Blagoslovljen car, onaj koji dolazi u ime Gospodnje! Mir na Nebu i slava na visini!”</verse>
				<verse number="39">Ali neki farizeji među njima kazaše: „Učitelju, ukori svoje učenike.”</verse>
				<verse number="40">„Kažem vam”, reče im Isus, „ako oni ušute, klicat će kamenje.”</verse>
				<verse number="41">Kad se približi gradu i ugleda ga, Isus zaplaka nad njim:</verse>
				<verse number="42">„Kako bih volio da si danas pronašao put mira! Ali skriven je od tebe.</verse>
				<verse number="43">Doći će dani kada će neprijatelj podići nasip, opkoliti te i pritisnuti sa svih strana.</verse>
				<verse number="44">Sravnit će sa zemljom i tebe i tvoju djecu u tebi. Neće od tebe ostati ni kamena na kamenu, jer nisi spoznao svoj dan pohođenja.”</verse>
				<verse number="45">Kad je ušao u Hram, počne Isus iz njega tjerati trgovce.</verse>
				<verse number="46">„Pisano je: Moj dom će biti Dom molitve, a vi ste ga pretvorili u razbojničku pećinu”, reče im.</verse>
				<verse number="47">Isus je svakodnevno poučavao u Hramu, a svećenički poglavari i pismoznanci, zajedno s narodnim starješinama, smišljali su kako da ga ubiju,</verse>
				<verse number="48">ali im to nije polazilo za rukom, jer je sav narod prianjao uz njega da ga sluša.</verse>
			</chapter>
			<chapter number="20">
				<verse number="1">Dok je poučavao u Hramu i objavljivao Radosnu vijest, priđu mu svećenički poglavari, pismoznanci i starješine</verse>
				<verse number="2">i upitaju ga: „Reci nam, s kojom vlašću činiš sve ovo? Ko je taj koji ti je dao tu vlast?”</verse>
				<verse number="3">On im odgovori: „A recite vi meni ovo što ću vas pitati:</verse>
				<verse number="4">je li Ivanovo potapanje bilo s Neba ili od ljudi?”</verse>
				<verse number="5">Oni počnu mudrovati i međusobno raspravljati: „Ako kažemo da je s Neba, pitat će nas zašto mu onda nismo vjerovali.</verse>
				<verse number="6">A ako kažemo da je od ljudi, narod će nas kamenovati, jer svi vjeruju da je Ivan vjerovjesnik.”</verse>
				<verse number="7">Zato odgovore Isusu da ne znaju odakle je.</verse>
				<verse number="8">A Isus im reče: „Onda ni ja vama neću reći s kojom vlašću ovo činim.”</verse>
				<verse number="9">Isus zatim ispriča narodu poredbu: „Neki je čovjek zasadio vinograd i iznajmio ga vinogradarima, a zatim otputovao na duže vrijeme.</verse>
				<verse number="10">Kad dođe berba, uputi slugu da uzme njegov dio uroda. Ali vinogradari ga pretuku i pošalju natrag praznih ruku.</verse>
				<verse number="11">Uputi im zatim drugog slugu, ali oni i njega pretuku, izgrde i pošalju natrag praznih ruku.</verse>
				<verse number="12">Uputi im i trećega, ali oni ga rane i otjeraju.</verse>
				<verse number="13">Šta da radim?, pitao se vlasnik vinograda. Poslat ću im mog voljenog sina. Prema njemu će valjda imati poštovanja.</verse>
				<verse number="14">Ali kad vinogradari ugledaju njegovog sina, počnu razmišljati: Ovaj će naslijediti imanje! Ubijmo ga pa će baština biti naša!</verse>
				<verse number="15">Izbace ga iz vinograda i ubiju. Šta mislite, kako će vlasnik vinograda postupiti s njima?</verse>
				<verse number="16">Doći će i pogubiti ih, te vinograd dati drugima.” Kad su to čuli, rekoše: „Nikad ne bilo tako!”</verse>
				<verse number="17">Ali Isus ih pažljivo osmotri i reče: „A zašto je onda pisano: Kamen koji su graditelji odbacili postane ugaonim kamenom?</verse>
				<verse number="18">Padne li ko na taj kamen, smrskat će se, i padne li kamen na koga, smrvit će ga.”</verse>
				<verse number="19">Pismoznanci i svećenički poglavari htjeli su ga istoga časa uhvatiti, jer su znali da je protiv njih to ispričao, ali bojali su se naroda.</verse>
				<verse number="20">Vrebajući ga, pošalju mu uhode koje su se pretvarale da su pravedne, da ga uhvate u riječi, kako bi ga mogli predati vlasti upravitelja.</verse>
				<verse number="21">„Učitelju”, kazaše Isusu, „znamo da govoriš istinu i da si nepristrasan, jer ne gledaš ko je ko, nego pravedno poučavaš putu Božijem.</verse>
				<verse number="22">Reci nam, je li dopušteno plaćati porez cezaru ili nije?”</verse>
				<verse number="23">Isus prozre njihovo lukavstvo pa reče:</verse>
				<verse number="24">„Pokažite mi denar. Čiji je ovo lik i natpis na njemu?” „Cezarevi”, odgovore.</verse>
				<verse number="25">„Onda dajte cezaru cezarevo, ali Bogu Božije”, reče im.</verse>
				<verse number="26">Tako ga nisu uspjeli uhvatiti u riječi pred narodom, već su ušutjeli zadivljeni odgovorom.</verse>
				<verse number="27">Tada dođu njemu saduceji, koji tvrde da nema oživljenja, i upitaju ga:</verse>
				<verse number="28">„Gospode, Mojsije nam je naložio: umre li nekome oženjen brat, ne stekavši djecu, drugi se brat mora oženiti njegovom udovicom i podići potomstvo svome bratu.</verse>
				<verse number="29">Bilo je sedmero braće. Najstariji se brat oženi i umre a da nije imao djece.</verse>
				<verse number="30">Drugi također.</verse>
				<verse number="31">Uzme je i treći i zatim sva ostala braća. Tako nijedan od sedmerice ne ostavi potomstva, a svi pomriješe.</verse>
				<verse number="32">Na kraju umre i žena.</verse>
				<verse number="33">Čija će onda ona biti žena po oživljenju kad je bila udata za svu sedmericu?”</verse>
				<verse number="34">„Ljudi ovoga svijeta žene se i udaju”, odgovori im Isus,</verse>
				<verse number="35">„a oni koji budu dostojni postati dionicima onoga svijeta i oživljenja, neće se ženiti ni udavati.</verse>
				<verse number="36">Neće više moći ni umrijeti: bit će poput anđela. Oni su Božiji sinovi, jer su sinovi oživljenja.</verse>
				<verse number="37">A da mrtvi oživljavaju, čak je i Mojsije potvrdio u ulomku o grmu, gdje Gospoda naziva Bogom Abrahamovim, Isakovim i Jakovljevim.</verse>
				<verse number="38">A Bog nije Bog mrtvih, već živih! Svi su oni za Boga živi.”</verse>
				<verse number="39">„Dobro si rekao, Učitelju!”, kazaše neki pismoznanci.</verse>
				<verse number="40">I više se nisu usuđivali išta ga upitati.</verse>
				<verse number="41">Tada Isus upita njih: „Kako mogu tvrditi da je Mesija Davidov sin?</verse>
				<verse number="42">Pa sâm je David u Knjizi psalama kazao: Gospod je rekao mojem Gospodu: Sjedni Mi s desne strane</verse>
				<verse number="43">dok Ti ne bacim pod noge Tvoje neprijatelje.</verse>
				<verse number="44">Sâm Ga je David nazvao svojim Gospodom. Kako bi mu onda mogao biti sin?”</verse>
				<verse number="45">Zatim pred cijelim narodom reče učenicima:</verse>
				<verse number="46">„Čuvajte se pismoznanaca! Vole se šetati u dugim haljinama i hoće da ih ljudi pozdravljaju na trgovima. U sinagogama sjede u prvim redovima, a na gozbama grabe počasna mjesta.</verse>
				<verse number="47">Pustoše kuće udovica, a pokrivaju se dugačkim molitvama. Oni će biti najstrože kažnjeni.”</verse>
			</chapter>
			<chapter number="21">
				<verse number="1">Isus je posmatrao bogataše kako ubacuju darove u blagajnu.</verse>
				<verse number="2">Ugleda tako i neku udovicu kako ubacuje samo dvije lepte.</verse>
				<verse number="3">„Zaista vam kažem, ta sirota udovica je ubacila više nego svi ostali!</verse>
				<verse number="4">Jer svi su oni dali od svojeg viška, a ona je, u svojoj oskudici, dala sve što je imala.” Isus predskazuje buduće događaje 21:5 – 38</verse>
				<verse number="5">Dok su neki učenici razgovarali o tome kako je Hram ukrašen lijepim kamenjem i zavjetnim darovima, Isus reče:</verse>
				<verse number="6">„Doći će vrijeme kada od ovog što gledate neće ostati ni kamen na kamenu. Sve će biti razvaljeno.”</verse>
				<verse number="7">Upitaju ga: „Učitelju, kada će se sve to dogoditi? Koji će biti znak da će se sve to dogoditi?”</verse>
				<verse number="8">„Pazite da vas ko ne zavede!”, odgovori im on. „Mnogi će, zaista, doći pod mojim imenom i reći: Ja sam i približilo se vrijeme! Ne idite za takvima.</verse>
				<verse number="9">Kad čujete za ratove i pobune, nemojte se bojati. Sve će se to dogoditi, ali svršetak još neće doći.”</verse>
				<verse number="10">Reče još: „Narod će zaratiti protiv naroda i carstvo protiv carstva.</verse>
				<verse number="11">Bit će velikih potresa, bit će gladi i pomora na raznim mjestima. Bit će strahota i velikih znakova s neba.</verse>
				<verse number="12">Ali prije svega toga podići će na vas ruke i progoniti vas, predavat će vas u sinagoge i tamnice, vući će vas pred careve i upravitelje zbog mojega imena.</verse>
				<verse number="13">To će za vas biti prilika da budete svjedočanstvo.</verse>
				<verse number="14">Zato upamtite u srcima: ne morate se pripremati za odbranu.</verse>
				<verse number="15">Ja ću vam dati rječitost i takvu mudrost kakvoj neće moći proturječiti ni oduprijeti se nijedan vaš protivnik</verse>
				<verse number="16">Izdavat će vas čak i vlastiti roditelji, braća, rođaci i prijatelji. Neke od vas će i ubiti.</verse>
				<verse number="17">Svi će vas mrziti zbog mojega imena.</verse>
				<verse number="18">Ali neće vam pasti ni dlaka s glave.</verse>
				<verse number="19">Duše će vam se spasiti zbog vaše postojanosti.</verse>
				<verse number="20">Kad vidite da vojska opkoljuje Jerusalem, znajte da će on ubrzo biti opustošen.</verse>
				<verse number="21">Ko se tada zatekne u Judeji, neka bježi u goru. Ko bude u gradu, neka bježi iz njega, a oni koji se zadese u polju, neka se ne vraćaju u grad.</verse>
				<verse number="22">Jer to će biti dani kazne, tada će se ispuniti sve što je pisano.</verse>
				<verse number="23">Teško trudnicama i dojiljama u to vrijeme, jer će ovu zemlju pritisnuti velika nevolja i silan će se gnjev izliti na ovaj narod.</verse>
				<verse number="24">Padat će od oštrice mača i odvodit će ih u ropstvo po svim narodima. A Jerusalem će gaziti pagani sve dok ne istekne vrijeme pagana.</verse>
				<verse number="25">Pojavit će se znaci na Suncu, Mjesecu i zvijezdama, a na Zemlji će narode pritiskati muka od huke morskih valova.</verse>
				<verse number="26">Ljudi će umirati od straha i iščekivanja sudbe ovoga svijeta, jer će se i sile nebeske uzdrmati.</verse>
				<verse number="27">Svi će tada vidjeti Sina Čovječijega kako dolazi na oblacima s velikom silom i slavom.</verse>
				<verse number="28">Kad se sve to počne zbivati, uspravite se i podignite glavu, jer će vaše oslobođenje biti blizu.”</verse>
				<verse number="29">Zatim ispriča poredbu: „Pogledajte smokvu ili bilo koje stablo.</verse>
				<verse number="30">Kad propupa, i sami znate da je ljeto blizu.</verse>
				<verse number="31">Isto tako, kad vidite da se sve to događa, znajte da je blizu Božije carstvo.</verse>
				<verse number="32">Zaista vam kažem, ovaj naraštaj neće proći dok se sve to ne dogodi.</verse>
				<verse number="33">Nebo i zemlja će proći, ali moje riječi neće nikada!</verse>
				<verse number="34">Pazite da vam srca ne otvrdnu u razuzdanosti i pijanstvu, ili u životnim brigama, te da vas taj Dan ne iznenadi</verse>
				<verse number="35">kao zamka. Jer on će snaći sve ljude na Zemlji.</verse>
				<verse number="36">Bdijte, dakle, i stalno se molite da umaknete svemu što će se događati, i da stanete pred Sina Čovječijega.”</verse>
				<verse number="37">Isus je danju poučavao u Hramu, a noći je provodio na Maslinskoj gori.</verse>
				<verse number="38">Sav je narod već od ranog jutra hrlio njemu u Hram da ga sluša.</verse>
			</chapter>
			<chapter number="22">
				<verse number="1">Bližila se Pasha, blagdan Beskvasnih hljebova.</verse>
				<verse number="2">Svećenički poglavari i pismoznanci tražili su priliku kako da ubiju Isusa, ali su se bojali naroda.</verse>
				<verse number="3">Tada Đavo uđe u Judu Iskariotskog, jednog od Dvanaesterice.</verse>
				<verse number="4">Ode Juda i dogovori se sa svećeničkim poglavarima i sa zapovjednicima hramske straže kako će im izdati Isusa.</verse>
				<verse number="5">Oni se obraduju i obećaju mu novac.</verse>
				<verse number="6">Juda pristane. Od tada je vrebao priliku da izda Isusa kad mnoštva ne bude s njim.</verse>
				<verse number="7">Prvoga dana blagdana Beskvasnih hljebova, kad je trebalo žrtvovati pashalno janje,</verse>
				<verse number="8">Isus pošalje Kefu i Ivana: „Idite i pripremite pashu da zajedno jedemo.”</verse>
				<verse number="9">„Gdje želiš da je pripremimo?”, upitaju.</verse>
				<verse number="10">„Čim uđete u grad”, reče im, „srest ćete čovjeka koji nosi u vrču vodu. Pođite za njim u kuću u koju uđe, i</verse>
				<verse number="11">recite domaćinu: Učitelj pita u kojoj sobi može jesti pashu sa svojim učenicima.</verse>
				<verse number="12">On će vam pokazati veliku sobu na spratu, posve pripremljenu. Tamo nam pripremite večeru.”</verse>
				<verse number="13">Učenici odu i nađu sve kako im je Isus rekao, te pripreme pashu.</verse>
				<verse number="14">Kad je došlo vrijeme za to, sjedne Isus za sto s Poslanicima.</verse>
				<verse number="15">„Čeznuo sam, svom dušom, da jedem s vama ovu pashu prije svoje muke.</verse>
				<verse number="16">Jer je više, kažem vam, neću večerati dok se ona ne ispuni u Carstvu Božijem.”</verse>
				<verse number="17">Podigne čašu, pa zahvali i rekne: „Uzmite i razdijelite među sobom.</verse>
				<verse number="18">Kažem vam, odsada više neću piti od trsova roda dok ne dođe Božije carstvo.”</verse>
				<verse number="19">Uzme zatim hljeb, pa zahvali, razlomi ga i dadne govoreći: „Ovo je moje tijelo, ono se za vas predaje. Ovo činite meni na spomen.”</verse>
				<verse number="20">Kad su završili s jelom, uze čašu i reče: „Ova je čaša Novi savez u mojoj krvi, koja se prolijeva za vas.</verse>
				<verse number="21">Evo, ruka moga izdajnika je do mene na stolu.</verse>
				<verse number="22">Sin Čovječiji odlazi kako je određeno, ali teško njegovom izdajniku!”</verse>
				<verse number="23">Učenici se tada stanu međusobno pitati ko bi od njih mogao tako nešto učiniti.</verse>
				<verse number="24">Počnu se zatim prepirati oko toga ko bi od njih bio najveći.</verse>
				<verse number="25">Isus im reče: „Carevi ovoga svijeta vladaju narodima i, provodeći vlast nad njima, nazivaju se dobrotvorima.</verse>
				<verse number="26">Ali vi nemojte tako! Naprotiv, onaj koji među vama bude veći, neka bude kao najmanji, a starješina neka bude poslužitelj.</verse>
				<verse number="27">Jer ko je veći, onaj koji sjedi za stolom ili onaj koji ga poslužuje? Onaj za stolom, zar ne? A ja, evo, poslužujem vas.</verse>
				<verse number="28">Ostali ste mi vjerni u mojim kušnjama.</verse>
				<verse number="29">Zato vam ostavljam vlast kao što je moj Otac meni predao Carstvo,</verse>
				<verse number="30">da jedete i pijete za mojim stolom u mojem Carstvu, te da sjedite na prijestoljima i sudite nad dvanaest Izraelovih plemena.”</verse>
				<verse number="31">„Simone, Simone, Đavo je zatražio da vas može rešetati kao pšenicu.</verse>
				<verse number="32">Ali molio sam se za tebe da ti vjera ne oslabi. Zato, kad se ponovo vratiš meni, učvrsti svoju braću!”</verse>
				<verse number="33">„Gospode”, reče mu Kefa, „spreman sam s tobom poći i u tamnicu i u smrt.”</verse>
				<verse number="34">„Kažem ti, Kefo”, reče Isus, „prije nego što se pred jutro oglasi pijetao, triput ćeš prešutjeti da me poznaješ.”</verse>
				<verse number="35">„Kad sam vas poslao na put bez novca, bez torbe i sandala, je li vam šta nedostajalo?”, upita ih Isus. „Nije”, odgovore.</verse>
				<verse number="36">„Ali sada”, reče, „ko ima novca, neka ga ponese! Torbu također. Mač ko nema, neka proda odjeću i kupi ga za sebe</verse>
				<verse number="37">jer se, kažem vam, mora ispuniti ono što je o meni pisano: Ubrojen je među zločince. Sve što se odnosi na mene, ide svome kraju.”</verse>
				<verse number="38">„Gospode”, rekoše, „ovdje imamo dva mača!” „Dosta je”, odgovori Isus.</verse>
				<verse number="39">Zatim ode odatle te se, po običaju, zaputi do Maslinske gore. Učenici pođu s njim.</verse>
				<verse number="40">Kad su stigli, reče im: „Molite se da ne upadnete u kušnju!”</verse>
				<verse number="41">Udalji se zatim od njih koliko se može baciti kamen, te padne na koljena i pomoli se:</verse>
				<verse number="42">„Oče, neka me mimoiđe ova čaša ako može. Ali neka bude po Tvojoj, a ne po mojoj volji.”</verse>
				<verse number="43">Tada mu se s Neba ukaže anđeo, da ga ohrabri.</verse>
				<verse number="44">Sve jače je molio, u smrtnoj muci, a znoj mu postane poput kaplji krvi što su padale na zemlju.</verse>
				<verse number="45">Najzad ustane, priđe učenicima i nađe ih kako spavaju iscrpljeni od žalosti.</verse>
				<verse number="46">„Zašto spavate?”, upita. „Ustanite i molite se da ne upadnete u kušnju!”</verse>
				<verse number="47">Dok je još govorio, stigne svjetina, a pred njom Juda, jedan od Dvanaesterice. Približi se Isusu i poljubi ga.</verse>
				<verse number="48">„Juda, zar poljupcem izdaješ Sina Čovječijega?”, reče Isus.</verse>
				<verse number="49">Kad su ostali učenici vidjeli šta se zbiva, upitaju: „Gospode, da udarimo mačem?”</verse>
				<verse number="50">Jedan od njih napadne slugu visokog svećenika i odsiječe mu desno uho.</verse>
				<verse number="51">Ali Isus reče: „Pustite! Ne opirite se više!” Dotakne zatim uho sluzi i izliječi ga.</verse>
				<verse number="52">Potom veli ljudima koji su pošli na njega, svećeničkim poglavarima, zapovjednicima hramske straže i starješinama: „Krenuli ste na mene s mačevima i toljagama kao na razbojnika!</verse>
				<verse number="53">Zašto me niste u Hramu uhvatili? Svaki dan sam bio tamo s vama. Ali ovo je vaš čas, jer vlada tama.”</verse>
				<verse number="54">Uhvate Isusa i odvedu ga u dom visokog svećenika. Kefa ga je izdaleka pratio.</verse>
				<verse number="55">Nasred dvorišta stražari bijahu naložili vatru i grijali se oko nje. Kefa sjedne među njih.</verse>
				<verse number="56">Neka sluškinja ga ugleda kako sjedi pokraj vatre, oštro ga pogleda i reče: „I ovaj je bio s Isusom!”</verse>
				<verse number="57">Kefa odbi: „Pa ja ga ne poznajem, ženo!”</verse>
				<verse number="58">Nedugo zatim još neko ga opazi i reče: „Ti si jedan od njih!” „Nisam, čovječe!”, odgovori Kefa.</verse>
				<verse number="59">Nakon otprilike jednog sata, opet neko reče: „Ovaj je zaista bio s njim! Pa Galilejac je!”</verse>
				<verse number="60">„Ne znam o čemu zboriš, čovječe!”, reče Kefa. Istoga časa, dok je još govorio, oglasi se pijetao.</verse>
				<verse number="61">Tada se Gospod okrene i pogleda Kefu, a Kefa se sjeti kako mu je rekao: „Prije nego što se pred jutro oglasi pijetao, triput ćeš odreći da me poznaješ.”</verse>
				<verse number="62">Izađe iz dvorišta i gorko zaplaka.</verse>
				<verse number="63">Čuvari počnu Isusa tući i rugati mu se.</verse>
				<verse number="64">Pokrili su mu oči i zapitkivali ga: „Pogodi ko te je udario!”</verse>
				<verse number="65">I zasipali su ga svakakvim uvredama.</verse>
				<verse number="66">U osvit dana okupe se starješine, svećenički poglavari i pismoznanci te izvedu Isusa pred Veliko vijeće.</verse>
				<verse number="67">„Ako si ti Mesija, reci nam to!”, kazali su mu. „Ako vam kažem, nećete mi vjerovati,</verse>
				<verse number="68">a upitam li vas šta, nećete odgovoriti”, reče im Isus.</verse>
				<verse number="69">„Ali odsad će Sin Čovječiji sjediti s desne strane sile Božije.”</verse>
				<verse number="70">„Ti, znači, tvrdiš da si Božiji sin!”, poviču svi. „Vi kažete da jesam”, odgovori im.</verse>
				<verse number="71">„Šta će nam više svjedoci?”, rekoše. „Sami smo čuli, iz njegovih usta!”</verse>
			</chapter>
			<chapter number="23">
				<verse number="1">Svi ustanu, odvedu Isusa Pilatu</verse>
				<verse number="2">i optuže ga: „Uhvatili smo ga kako obmanjuje narod i nagovara ga da ne plaća porez cezaru, a za sebe tvrdi da je Mesija, car.”</verse>
				<verse number="3">„Jesi li ti car Jevreja?”, upita ga Pilat. „Sâm si rekao”, odgovori Isus.</verse>
				<verse number="4">Pilat tada reče svećeničkim poglavarima i svjetini: „Ja ne nalazim da je kriv.”</verse>
				<verse number="5">Ali oni počnu još jače navaljivati: „Podjaruje narod na pobunu! Poučava po svoj Judeji, od Galileje do Jerusalema!”</verse>
				<verse number="6">„Pa zar je on Galilejac?”, upita Pilat.</verse>
				<verse number="7">Kad je saznao da spada pod nadležnost Heroda, pošalje Isusa njemu, jer se ovaj tada upravo nalazio u Jerusalemu.</verse>
				<verse number="8">Kad je Herod ugledao Isusa, mnogo se obradovao, jer je o njemu dugo slušao i odavno ga je želio vidjeti, nadajući se da će on pred njim učiniti i kakvo čudo.</verse>
				<verse number="9">Postavljao je Isusu pitanje za pitanjem, ali Isus ni na jedno nije odgovarao.</verse>
				<verse number="10">Svećenički poglavari i pismoznanci stajali su tamo i vikali žestoko ga optužujući.</verse>
				<verse number="11">Herod i njegovi vojnici prezru Isusa i ismiju: obuku ga u blistavu haljinu i pošalju natrag Pilatu.</verse>
				<verse number="12">Herod i Pilat, među kojima je do tada vladalo neprijateljstvo, tog se dana sprijatelje.</verse>
				<verse number="13">Pilat sazva svećeničke poglavare, vijećnike i narod</verse>
				<verse number="14">i reče: „Doveli ste mi ovoga čovjeka optužujući ga da podjaruje narod na bunu. Ispitao sam ga pred vama, ali nisam utvrdio krivicu za koju ga optužujete.</verse>
				<verse number="15">Nije je utvrdio ni Herod, jer ga je poslao natrag nama. Ovaj čovjek nije učinio ništa čime bi zaslužio smrtnu kaznu.</verse>
				<verse number="16">Išibat ću ga, a zatim pustiti.”</verse>
				<verse number="17">Svakoga blagdana morao je pustiti jednog zatvorenika.</verse>
				<verse number="18">Tada svi uglas poviču: „Njega smakni, a pusti nam Barabu!”</verse>
				<verse number="19">Baraba je bio u tamnici zbog ubistva i zbog prevratničke pobune u Jerusalemu.</verse>
				<verse number="20">Pilat im se ponovo obrati, jer je želio pustiti Isusa.</verse>
				<verse number="21">Oni su, međutim, vikali: „Razapni ga! Razapni ga!”</verse>
				<verse number="22">„Ali kakav je zločin počinio?”, upita Pilat i treći put. „Nisam utvrdio njegovu krivicu zbog koje bi zasluživao smrtnu kaznu. Išibat ću ga, dakle, i pustiti.”</verse>
				<verse number="23">Ali svjetina je vikala navaljujući da se Isus razapne. Vika je postajala sve glasnija.</verse>
				<verse number="24">Pilat presudi tako da im udovolji</verse>
				<verse number="25">te pusti čovjeka utamničenog zbog pobune i ubistva, onoga kojeg su tražili, a Isusa preda njima na volju.</verse>
				<verse number="26">Dok su odvodili Isusa, uhvate nekoga Simona iz Kirene, koji se vraćao s polja, te na njega stave krst da ga nosi za Isusom.</verse>
				<verse number="27">Za njim je išao silni narod i mnoge žene koje su plakale i naricale.</verse>
				<verse number="28">Ali Isus se okrenu prema ženama i reče: „Kćeri jerusalemske, ne plačite nada mnom, nego nad sobom plačite i nad svojom djecom.</verse>
				<verse number="29">Jer stižu dani kad će se govoriti: Blago nerotkinjama, blago utrobama koje nisu rodile i prsima koja nisu dojila!</verse>
				<verse number="30">Tada će ljudi govoriti gorama: Padnite na nas!, i brdima: Zatrpajte nas!</verse>
				<verse number="31">Ako se ovako postupa sa zelenim stablom, šta će tek biti sa suhim?”</verse>
				<verse number="32">S Isusom su na smaknuće vodili i dvojicu zločinaca.</verse>
				<verse number="33">Kad su došli do mjesta zvanog Lobanja, razapnu ga, a s njim i zločince: jednoga zdesna, a drugog slijeva.</verse>
				<verse number="34">„Oprosti im, Oče, jer ne znaju šta rade!”, reče Isus. A ovi bace kocku i tako podijele među sobom njegovu odjeću.</verse>
				<verse number="35">Narod je stajao i posmatrao, a svećenički poglavari se rugali: „Spasio je druge, neka spasi sada sebe, ako je zaista Mesija, Božiji izabranik!”</verse>
				<verse number="36">Rugali su mu se i vojnici. Prilazili mu i nudili sirće,</verse>
				<verse number="37">govoreći: „Spasi sebe ako si car Jevreja!”</verse>
				<verse number="38">Iznad njega je stajao natpis: „Ovo je car Jevreja”.</verse>
				<verse number="39">Jedan od razapetih zločinaca vrijeđao ga je: „Ti si Mesija, je li? Spasi onda i sebe i nas!”</verse>
				<verse number="40">Ali drugi ga ukori: „Zar se ne bojiš Boga? Trpiš istu kaznu kao i on.</verse>
				<verse number="41">Ali pravedno je da mi trpimo, jer je to zaslužena kazna za naša djela. A ovaj nije učinio nikakvo zlo.”</verse>
				<verse number="42">Reče zatim: „Isuse, sjeti me se kada dođeš u svoje Carstvo!”</verse>
				<verse number="43">„Zaista ti kažem”, odgovori mu Isus, „danas ćeš biti sa mnom u raju.”</verse>
				<verse number="44">Kad je već bilo oko šestog sata, po cijeloj zemlji nastane tama i potraje do devetog sata.</verse>
				<verse number="45">Sunce se pomrači, a hramski zastor se razdere po sredini.</verse>
				<verse number="46">„Oče, predajem svoj duh u Tvoje ruke!”, poviče Isus jakim glasom i izdahne.</verse>
				<verse number="47">Kad je kapetan vidio šta se zbilo, počne slaviti Boga. „Ovaj čovjek je zaista bio pravednik”, reče.</verse>
				<verse number="48">A čitavo mnoštvo koje se tu okupilo, kada je vidjelo šta se zbiva, vratilo se kući udarajući se u prsa.</verse>
				<verse number="49">Ali svi Isusovi znanci i žene koje su za njim došle iz Galileje stajali su podalje i posmatrali.</verse>
				<verse number="50">Bio je neki Josip, vijećnik, dobar i pravedan čovjek</verse>
				<verse number="51">iz Arimateje, grada u Judeji. Nije se slagao s odlukom i postupcima drugih, već je iščekivao Božije carstvo.</verse>
				<verse number="52">On ode Pilatu i zatraži Isusovo tijelo.</verse>
				<verse number="53">Zatim ga skine, umota u platno i položi u grob isklesan u stijeni, u koji još niko nije bio položen.</verse>
				<verse number="54">Bijaše to na dan pripreme, i subota je osvitala.</verse>
				<verse number="55">Žene koje su došle s Isusom iz Galileje vidjele su kako su njegovo tijelo položili u grob.</verse>
				<verse number="56">Vrate se kući, te pripreme miomirise i masti. U subotu su mirovale prema propisu.</verse>
			</chapter>
			<chapter number="24">
				<verse number="1">Prvog dana sedmice, veoma rano, dođu na grob s miomirisima što su ih pripremile</verse>
				<verse number="2">i nađu odmaknut kamen s ulaza u grob.</verse>
				<verse number="3">Uđu u grob, ali tijela Gospoda Isusa nije bilo.</verse>
				<verse number="4">Dok su tako zbunjene stajale, uz njih se pojave dva čovjeka u blistavoj odjeći.</verse>
				<verse number="5">Žene se prestraše i pognu lica prema zemlji. „Zašto tražite živoga među mrtvima?”, upitaju ih ovi.</verse>
				<verse number="6">„Nije ovdje, oživio je! Sjetite se šta vam je govorio još u Galileji:</verse>
				<verse number="7">Sina Čovječijega predat će u ruke grešnicima i razapet će ga, ali on će treći dan oživjeti.”</verse>
				<verse number="8">One se sjete njegovih riječi.</verse>
				<verse number="9">Vrate se s groba i sve to jave Jedanaesterici učenika i ostalima.</verse>
				<verse number="10">Bile su to Marija Magdalena, Ivana i Marija majka Jakovljeva, te još neke žene. One sve ispričaše Poslanicima,</verse>
				<verse number="11">ali njima se činilo da je sve to izmišljotina. I nisu im vjerovali.</verse>
				<verse number="12">Ipak, Kefa potrči do groba. Kad je stigao, proviri unutra i vidi samo platnene povoje. Vrati se zatim čudeći se onome što se dogodilo.</verse>
				<verse number="13">Tog su dana dvojica učenika putovala u selo Emaus, udaljeno od Jerusalema šezdeset stadija.</verse>
				<verse number="14">Putem su razgovarali o svemu što se dogodilo.</verse>
				<verse number="15">Dok su tako raspravljali, pristupi im Isus i pođe s njima.</verse>
				<verse number="16">Ali njihovim je očima bilo uskraćeno da ga prepoznaju.</verse>
				<verse number="17">„O čemu to raspravljate putujući?”, upita ih. Oni zastanu, u očima im se vidjela tuga.</verse>
				<verse number="18">Jedan od njih, po imenu Kleofa, odgovori mu: „Ti si, čini se, jedini stranac u Jerusalemu koji ne zna šta se dogodilo ovih dana.”</verse>
				<verse number="19">„Šta se dogodilo?”, upita Isus. „Pa to s Isusom Nazarećaninom”, rekli su. „On je bio vjerovjesnik, jak i na riječi i na djelima, pred Bogom i pred cijelim narodom.</verse>
				<verse number="20">Ali su ga naši svećenički poglavari i narodne starješine predali da bude osuđen na smrt, te su ga razapeli.</verse>
				<verse number="21">A mi smo se nadali da je on Otkupitelj Koji će spasiti Izrael. Osim toga, već je treći dan otkako se to dogodilo.</verse>
				<verse number="22">Još su nas i neke žene, koje su ga s nama slijedile, iznenadile: veoma rano otišle na grob,</verse>
				<verse number="23">ali tamo nisu našle njegovo tijelo. Došle su i rekle da su im se ukazali anđeli i kazali im da je živ.</verse>
				<verse number="24">Neki od nas su pojurili na grob i našli sve kao što su žene ispričale, ali njega nisu vidjeli.”</verse>
				<verse number="25">„O, bezumni ljudi!”, reče im tada Isus, „Spora srca da povjerujete u sve što su vjerovjesnici navijestili.</verse>
				<verse number="26">Nije li Mesija morao sve to pretrpjeti prije nego što uđe u svoju slavu?”</verse>
				<verse number="27">Zatim im, započevši od Mojsija, pa preko svih vjerovjesnika, protumači sve što je pisano o njemu.</verse>
				<verse number="28">Približili su se već selu kamo su išli, a Isus se napravi kao da će nastaviti put.</verse>
				<verse number="29">Ali oni su ga nagovarali: „Ostani s nama! Već je večer; dan je na izmaku!” On ostane i uđe s njima u kuću.</verse>
				<verse number="30">Dok je sjedio s njima za stolom, Isus uzme hljeb, blagoslovi ga i razlomi, a zatim im ga dade.</verse>
				<verse number="31">Uto se njima otvore oči i prepoznaju ga, a on nestane pred njihovim očima.</verse>
				<verse number="32">„Nije li nam srce gorjelo kad nam je putem govorio i tumačio Pisma?”, upitaju oni jedan drugoga.</verse>
				<verse number="33">Odmah se spreme i vrate u Jerusalem. Tamo nađu na okupu Jedanaestericu i ostale s njima.</verse>
				<verse number="34">„Gospod je zaista oživio!”, kazaše im. „Ukazao se Simonu!”</verse>
				<verse number="35">Ispripovijedaju im zatim o susretu s Gospodom na putu, te kako su ga prepoznali kad je razlomio hljeb.</verse>
				<verse number="36">Dok su oni o tome razgovarali, Isus odjednom stane među njih. „Mir vama!”, reče im.</verse>
				<verse number="37">Zbunjeni i prestrašeni, mislili su da vide duha.</verse>
				<verse number="38">Ali Isus im reče: „Zašto se bojite? Zašto vam se sumnja rađa u srcu?</verse>
				<verse number="39">Pogledajte mi ruke i noge! To sam ja! Opipajte me i uvjerite se! Duhovi nemaju kostiju i mesa kao što vidite da ja imam!”</verse>
				<verse number="40">Pokaže im ruke i noge.</verse>
				<verse number="41">Od divljenja i radosti nisu mogli vjerovati. On upita: „Imate li šta za jelo?”</verse>
				<verse number="42">Pruže mu komad pečene ribe,</verse>
				<verse number="43">a on ga uzme i pojede pred njima.</verse>
				<verse number="44">Reče zatim: „O ovome sam vam govorio dok sam prije bio s vama: Trebalo se ispuniti sve što u Mojsijevom zakonu, Knjigama vjerovjesnika i Psalmima piše o Meni.”</verse>
				<verse number="45">Prosvijetli im zatim um da razumiju Pismo</verse>
				<verse number="46">i reče: „Pisano je da će Mesija trpjeti i treći dan ustati iz mrtvih,</verse>
				<verse number="47">da će se u Njegovo ime objavljivati obraćenje i oproštenje grijeha svim narodima, počevši od Jerusalema.</verse>
				<verse number="48">Vi ste svjedoci toga.</verse>
				<verse number="49">A Ja vam šaljem obećanje Moga Oca. Ostanite u gradu dok se ne odjenete silom odozgor!”</verse>
				<verse number="50">Isus ih zatim povede u blizinu Betanije. Tu podigne ruke i blagoslovi ih.</verse>
				<verse number="51">Tako se, kad ih je blagoslovio i rastao od njih: uznesen je u Nebo.</verse>
				<verse number="52">Oni Mu se ničice poklone, zatim se s velikim veseljem vrate u Jerusalem.</verse>
				<verse number="53">Tamo su u Hramu neprestano slavili Boga.</verse>
			</chapter>
		</book>
		<book number="43">
			<chapter number="1">
				<verse number="1">U početku je bila Riječ. Riječ bijaše s Bogom i Riječ je bila Bog.</verse>
				<verse number="2">U početku je bila kod Boga.</verse>
				<verse number="3">Po njoj postade sve što postoji. Ne postoji ništa što nije po njoj stvoreno.</verse>
				<verse number="4">U njoj bijaše Život i taj je Život svjetlo ljudima.</verse>
				<verse number="5">To svjetlo svijetli u tami i tama ga ne obuze.</verse>
				<verse number="6">Bog je poslao čovjeka po imenu Ivan</verse>
				<verse number="7">da svima svjedoči o svjetlu kako bi svako mogao povjerovati na temelju njegovog svjedočanstva.</verse>
				<verse number="8">On nije bio svjetlo; došao je da svjedoči za svjetlo.</verse>
				<verse number="9">Istinsko svjetlo što prosvjetljuje svakog čovjeka došlo je na svijet.</verse>
				<verse number="10">Bilo je na svijetu, svijet po njemu postade a svijet ga nije prepoznao.</verse>
				<verse number="11">Došao je svojima, ali ga ovi nisu primili.</verse>
				<verse number="12">A svima onima koji su ga primili, dao je pravo da postanu Božijom djecom, onima koji su vjerovali u njegovo ime.</verse>
				<verse number="13">Oni nisu rođeni od volje tjelesne ili muževlje, već su rođeni od Boga.</verse>
				<verse number="14">Tako Riječ postade tijelom i nastani se među nama. Bio je pun milosti i istine. A mi smo vidjeli njegovu slavu, slavu Očevog Jedinca.</verse>
				<verse number="15">Ivan je za njega svjedočio vičući: „To je onaj za kojeg sam vam govorio: Onaj koji dolazi za mnom preda mnom je, jer bijaše prije mene.”</verse>
				<verse number="16">Svi smo primali od njegove punine, milost za milošću.</verse>
				<verse number="17">Mojsije je donio Zakon, dok su po Mesiji Isusu došle istina i milost.</verse>
				<verse number="18">Boga niko nikad nije vidio: Jedinac, koji sâm jeste Bog, i koji je bio u Očevom krilu, on Ga je objavio.</verse>
				<verse number="19">Ovo je Ivanovo svjedočanstvo: Jevreji poslaše svećenike i levite iz Jerusalema da ga upitaju ko je on.</verse>
				<verse number="20">On je otvoreno priznao: „Ja nisam Mesija.”</verse>
				<verse number="21">„A ko si onda?”, pitali su ga. „Jesi li Ilija?” „Nisam”, odgovori on. „Jesi li vjerovjesnik?” „Nisam.”</verse>
				<verse number="22">„Pa ko si onda? Reci nam da možemo odgovoriti onima koji su nas poslali. Šta imaš reći o sebi?”</verse>
				<verse number="23">On im odgovori: „Ja sam glas koji viče u pustinji: Pripremite put Gospodnji!, kako je rekao vjerovjesnik Izaija.”</verse>
				<verse number="24">A izaslanici bijahu farizeji.</verse>
				<verse number="25">Upitaju ga: „Ako nisi Mesija, ni Ilija, ni vjerovjesnik, zašto potapaš?”</verse>
				<verse number="26">„Ja potapam u vodu”, rekao im je Ivan, „ali ovdje među vama nalazi se neko koga još niste upoznali.</verse>
				<verse number="27">On je taj koji dolazi poslije mene, a ja mu nisam dostojan ni sandale odvezati.”</verse>
				<verse number="28">To se dogodilo u Betaniji, s one strane Jordana, na kom je Ivan potapao.</verse>
				<verse number="29">Sutradan Ivan ugleda Isusa kako mu prilazi pa reče: „Evo Jaganjca Božijega koji odnosi grijeh svijeta!</verse>
				<verse number="30">Ovo je taj za kojeg sam rekao: Za mnom dolazi onaj koji je preda mnom, jer bijaše i prije mene.</verse>
				<verse number="31">Nisam ga prepoznao, ali ovdje sam i potapam u vodu da se on očituje Izraelu.”</verse>
				<verse number="32">Zatim Ivan posvjedoči: „Vidio sam Duha kako silazi u vidu goluba i ostaje na njemu.</verse>
				<verse number="33">Nisam ga prepoznao, ali Onaj Koji me poslao da potapam u vodu, rekao mi je: Na koga vidiš da silazi Duh i ostaje na njemu – to je taj koji potapa u Svetoga Duha.</verse>
				<verse number="34">Vidio sam to i zato svjedočim da je on Božiji sin.”</verse>
				<verse number="35">Sutradan je Ivan stajao sa dvojicom svojih učenika,</verse>
				<verse number="36">a Isus je tuda prolazio. Ivan ga ugleda i reče: „Evo Jaganjca Božijega!”</verse>
				<verse number="37">Kad su to čula dvojica njegovih učenika, pođu za Isusom.</verse>
				<verse number="38">Isus se okrenu i spazi ih kako ga slijede. „Šta tražite?”, upita ih. A oni mu odgovore: „Rabbi (to znači: Učitelju), gdje stanuješ?”</verse>
				<verse number="39">„Dođite i vidjet ćete”, reče im. I tako pođu s njim do mjesta gdje je stanovao i tamo ostanu taj dan. Bilo je to oko desetog sata.</verse>
				<verse number="40">Jedan od dvojice koji su, čuvši šta je Ivan rekao, pošli za Isusom bio je Andrija, brat Simona Kefe.</verse>
				<verse number="41">On najprije ode potražiti brata Simona i kaza mu: „Našli smo Mesiju (to znači: Pomazanika)!”</verse>
				<verse number="42">I dovede ga Isusu. Isus ga pogleda i reče: „Ti si Simon, Ivanov sin, ali zvat ćeš se Kefa (to znači: Petar – kamen)!”</verse>
				<verse number="43">Sutradan Isus odluči da ode u Galileju. Susretne Filipa i rekne mu: „Pođi za mnom!”</verse>
				<verse number="44">Filip bijaše iz Betsaide, iz Kefina i Andrijina grada.</verse>
				<verse number="45">Filip potraži Natanaela i reče mu: „Našli smo Mesiju, onoga o kojem su pisali Mojsije i vjerovjesnici. To je Isus, Josipov sin, iz Nazareta.”</verse>
				<verse number="46">„Iz Nazareta!”, poviče Natanael. „Može li otuda stići šta dobro?” „Samo dođi i vidi”, reče mu Filip.</verse>
				<verse number="47">Dok su se približavali, ugleda Isus Natanaela i reče: „Evo pravog Izraelca, u kome nema lukavstva.”</verse>
				<verse number="48">„Otkud me poznaješ?”, upita Natanael. Isus mu odgovori: „Vidio sam te pod smokvom prije nego te je Filip pozvao.”</verse>
				<verse number="49">Nato mu Natanael veli: „Učitelju, ti si Božiji sin! Ti si car Izraela!”</verse>
				<verse number="50">„Vjeruješ zato što sam kazao da sam te vidio pod smokvom”, reče mu Isus. „Vidjet ćeš još i veće stvari.</verse>
				<verse number="51">Zaista, zaista vam kažem, gledat ćete kako se otvara Nebo i kako anđeli Božiji uzlaze i silaze nad Sinom Čovječijim.”</verse>
			</chapter>
			<chapter number="2">
				<verse number="1">Treći dan poslije bila je svadba u Kani Galilejskoj, a tu bijaše i Isusova majka.</verse>
				<verse number="2">Isus i njegovi učenici također su bili pozvani na svadbu.</verse>
				<verse number="3">Kad ponesta vina, majka reče Isusu: „Nemaju vina.”</verse>
				<verse number="4">„Ženo, šta ja imam s tobom?”, odgovori joj Isus. „Moje vrijeme još nije došlo.”</verse>
				<verse number="5">Njegova majka reče slugama: „Učinite sve što vam kaže.”</verse>
				<verse number="6">Bilo je tu šest kamenih posuda. Njih su Jevreji koristili za pranje, a u svaku je moglo stati dvije do tri mjere.</verse>
				<verse number="7">Isus reče slugama da napune posude vodom. I oni ih do vrha napune.</verse>
				<verse number="8">Tad im reče: „Sada zahvatite i odnesite glavnom poslužitelju.” I oni odnesu vino.</verse>
				<verse number="9">Poslužitelj nije znao odakle je vino, ali sluge jesu. On okusi vodu pretvorenu u vino i pozove mladoženju,</verse>
				<verse number="10">te mu reče: „Domaćin obično najprije nudi najbolje vino, a poslije, kad se svi napiju, daje slabije. Ali ti si čuvao najbolje vino za kraj.”</verse>
				<verse number="11">To čudo u Kani Galilejskoj bilo je prvo Isusovo čudo. Tako on objavi svoju slavu. I njegovi učenici povjeruju u njega.</verse>
				<verse number="12">Poslije svadbe Isus ode na nekoliko dana u Kafarnaum, sa svojom majkom, braćom i učenicima.</verse>
				<verse number="13">Približila se jevrejska Pasha pa Isus ode u Jerusalem.</verse>
				<verse number="14">U Hramu zatekne trgovce kako prodaju volove, ovce i golubove, te mjenjače novca kako sjede.</verse>
				<verse number="15">Isus osuče uže u bič i sve ih potjera iz Hrama, istjera ovce i volove, mjenjačima prospe sav novac po podu, a stolove im prevrne.</verse>
				<verse number="16">Prodavcima golubova reče: „Nosite to odavde! Ne pravite sajmište od kuće mojega Oca!”</verse>
				<verse number="17">Njegovi se učenici tada prisjete da je pisano: „Izjeda me revnost za Tvoj dom.”</verse>
				<verse number="18">Jevreji su ga pitali: „Kakav znak nam možeš pokazati, pa da sve ovo radiš?”</verse>
				<verse number="19">Isus im odgovori: „Srušite ovo Svetište, a ja ću ga za tri dana podići.”</verse>
				<verse number="20">Oni mu odvrate: „Ovaj se Hram gradio četrdeset šest godina, a ti ćeš ga podići u tri dana?”</verse>
				<verse number="21">Ali Isus je govorio o hramu svojeg tijela.</verse>
				<verse number="22">Kad je oživio, njegovi su se učenici sjetili da je o tome govorio, pa su vjerovali Pismu i riječi koju im Isus kaza.</verse>
				<verse number="23">Mnogi su povjerovali u njega, jer su vidjeli čuda koja je učinio u Jerusalemu u vrijeme Pashe.</verse>
				<verse number="24">Ali Isus u njih nije imao povjerenja, zato što ih je dobro poznavao.</verse>
				<verse number="25">Niko mu nije trebao svjedočiti o ljudima, jer je dobro znao šta je u svakom od njih.</verse>
			</chapter>
			<chapter number="3">
				<verse number="1">Bio je tamo jedan čovjek po imenu Nikodim, farizej i jevrejski starješina.</verse>
				<verse number="2">On dođe Isusu noću. „Rabbi”, reče, „znamo da si od Boga došao kao učitelj, jer niko ne može činiti čudesa koja ti činiš ako Bog nije s njim.”</verse>
				<verse number="3">Isus mu odgovori: „Zaista, zaista ti kažem – ko se ponovo ne rodi, taj ne može vidjeti Božijega carstva.”</verse>
				<verse number="4">„Pa kako se čovjek može ponovo roditi kad je već star? Ne može se po drugi put vratiti u majčinu utrobu i još jednom se roditi!”, reče mu Nikodim.</verse>
				<verse number="5">Isus odgovori: „Zaista, zaista ti kažem: ne rodi li se čovjek iz vode i Duha, ne može ući u Božije carstvo.</verse>
				<verse number="6">Što je od tijela rođeno, tijelo je. Što je od Duha rođeno, duh je.</verse>
				<verse number="7">Nemoj se zato čuditi što ti kažem da se morate ponovo roditi.</verse>
				<verse number="8">Vjetar puše gdje hoće. Kao što čuješ šum vjetra, a ne znaš odakle dolazi ni kamo ide, tako je sa svakim ko je rođen od Duha.”</verse>
				<verse number="9">„Kako je to moguće?”, upita Nikodim.</verse>
				<verse number="10">Isus mu odgovori: „Pa ti si učitelj u Izraelu, a to ne razumiješ!</verse>
				<verse number="11">Zaista, zaista ti kažem: mi govorimo ono što znamo i svjedočimo o onome što smo vidjeli, a vi ne primate našeg svjedočanstva.</verse>
				<verse number="12">Ako mi ne vjerujete kad vam govorim zemaljsko, kako ćete mi vjerovati budem li vam govorio nebesko?</verse>
				<verse number="13">Jer niko nije bio na Nebu osim Sina Čovječijeg, Koji je s Neba sišao.</verse>
				<verse number="14">I kao što je Mojsije u pustinji podigao zmiju od mjedi, tako Sin Čovječiji mora biti uzdignut</verse>
				<verse number="15">da svako ko povjeruje u Njega ima Vječni život.</verse>
				<verse number="16">Bog toliko voli svijet da je dao Svojeg Sina jedinstvenog da nijedan ko u Njega vjeruje ne propadne, nego da ima Vječni život.</verse>
				<verse number="17">Jer Bog nije poslao Sina na Zemlju da osudi svijet, nego da se svijet po Njemu spasi.</verse>
				<verse number="18">Ko vjeruje u Njega, neće biti osuđen. Ali oni koji u Njega ne vjeruju, već su osuđeni, jer nisu vjerovali u ime jedinoga Božijega Sina.</verse>
				<verse number="19">Ovo je taj sud: svjetlo je došlo na svijet, ali su ljudi više voljeli tamu nego svjetlo, jer su im djela bila zla.</verse>
				<verse number="20">Ko god čini zlo, mrzi svjetlost i ne izlazi na svjetlo da se ne razotkriju njegova djela.</verse>
				<verse number="21">Ali oni koji vole istinu dolaze svjetlu da se očituje kako su djela njihova u Bogu učinjena.”</verse>
				<verse number="22">Nakon toga Isus sa svojim učenicima ode u Judeju. Tu se s njima zadržao i potapao</verse>
				<verse number="23">A Ivan je potapao u Enonu, blizu Salima, jer tamo bijaše mnogo vode, a ljudi su dolazili njemu da ih potopi.</verse>
				<verse number="24">Ivan još nije bio bačen u tamnicu.</verse>
				<verse number="25">Neki se Jevrej počne s Ivanovim učenicima prepirati oko očišćenja.</verse>
				<verse number="26">Oni zato dođoše Ivanu i rekoše: „Učitelju, onaj koji je bio s tobom na drugoj strani Jordana – za kojega si ti posvjedočio – također potapa, te svi odlaze tamo.”</verse>
				<verse number="27">Ivan odgovori: „Niko ne može ništa prisvojiti ako mu to s Neba nije dato.</verse>
				<verse number="28">Vi ste svjedoci da sam vam rekao kako ja nisam Mesija, već sam poslan pred njim.</verse>
				<verse number="29">Ko ima zaručnicu, taj je zaručnik. A zaručnikov prijatelj, koji stoji i sluša ga, od srca se veseli njegovom glasu. Moja je radost upravo postala potpunom.</verse>
				<verse number="30">On treba rasti, a ja se umanjivati.</verse>
				<verse number="31">Ko dolazi odozgo, nad svima je. Ko je sa Zemlje, zemaljski je i zemaljski govori. A ko dolazi s Neba, on je iznad svih!</verse>
				<verse number="32">On svjedoči o onome što je vidio i čuo a niko ne prima njegova svjedočanstva.</verse>
				<verse number="33">A onaj koji je povjerovao njegovom svjedočanstvu, potvrđuje da je Bog istinit.</verse>
				<verse number="34">Onaj što ga je Bog poslao, govori Božije riječi, jer Bog daje Duha bez mjere.</verse>
				<verse number="35">Otac voli Svojeg Sina i predao mu je sve u ruke.</verse>
				<verse number="36">Ko vjeruje u Sina, ima Vječni život, a ko je neposlušan Sinu, neće vidjeti života, srdžba Božija ostaje na njemu.”</verse>
			</chapter>
			<chapter number="4">
				<verse number="1">Kad je Isus saznao da su farizeji čuli kako on okuplja i potapa više učenika nego Ivan,</verse>
				<verse number="2">iako ih nije on sâm potapao već njegovi učenici,</verse>
				<verse number="3">ode iz Judeje i vrati se u Galileju.</verse>
				<verse number="4">Na putu je morao proći kroz Samariju.</verse>
				<verse number="5">Došao je do samarijskoga grada Sihara, blizu zemljišta koje je Jakov dao svojem sinu Josipu.</verse>
				<verse number="6">Tu se nalazio Jakovljev bunar. Umoran od puta, Isus je tako sjedio pokraj bunara. Bilo je to oko šestog sata.</verse>
				<verse number="7">I dođe po vodu neka Samarićanka. Isus je zamoli: „Daj mi da se napijem.”</verse>
				<verse number="8">Njegovi učenici bijahu otišli u grad da kupe hrane.</verse>
				<verse number="9">„Ti si Jevrej, a ja Samarićanka. Kako to da od mene tražiš vode?”, upita žena. Jevreji se, naime, nisu družili sa Samarićanima.</verse>
				<verse number="10">Isus odgovori: „Kad bi ti samo znala za Božiji dar i ko je ovaj što ti govori Daj mi da pijem, tražila bi od njega živu vodu i on bi ti dao.”</verse>
				<verse number="11">„Gospode, pa ti nemaš čime zahvatiti”, reče mu ona, „a bunar je veoma dubok. Odakle živa voda?</verse>
				<verse number="12">Osim toga, zar si veći od našeg praoca Jakova, koji nam je dao ovaj bunar iz kojeg su pili on i njegovi sinovi i stoka njegova?”</verse>
				<verse number="13">Isus odgovori: „Ko god pije tu vodu, opet će ožednjeti.</verse>
				<verse number="14">A ko pije vodu koju ću mu ja dati, nikada više neće ožednjeti. Štaviše, ta će voda u njemu postati izvorom vode što struji u Vječni život.”</verse>
				<verse number="15">„Gospode, molim te”, reče žena, „daj mi te vode da nikad ne ožednim i da ne moram ovamo dolaziti po vodu.”</verse>
				<verse number="16">„Idi i uzmi svoga muža, pa se vrati ovamo!”, reče joj Isus.</verse>
				<verse number="17">„Ali ja nemam muža”, odgovori žena. „Dobro si kazala: nemaš muža!”, reče Isus.</verse>
				<verse number="18">„Jer si imala pet muževa, a ni ovaj s kojim si sada nije ti muž. Istinu si rekla.”</verse>
				<verse number="19">„Gospode”, reče žena, „vidim da si vjerovjesnik.</verse>
				<verse number="20">Zašto vi tvrdite da se Bogu treba klanjati jedino u Jerusalemu, kad su mu se naši preci klanjali na ovoj gori?”</verse>
				<verse number="21">Isus joj odgovori: „Vjeruj mi, ženo, dolazi vrijeme kad se Otac više neće poštovati ni na ovoj planini, ni u Jerusalemu.</verse>
				<verse number="22">Vi ne znate Onoga Kojem se klanjate, a mi Ga znamo, jer spasenje dolazi od Jevreja.</verse>
				<verse number="23">Dolazi vrijeme – već je stiglo – kad će se pravi poštovaoci klanjati Ocu u duhu i istini. Bog želi takve poštovaoce.</verse>
				<verse number="24">Bog je Duh i oni koji Mu se klanjaju moraju Mu se klanjati u duhu i istini.”</verse>
				<verse number="25">„Znam da će jednoga dana doći Mesija – Pomazanik,” reče žena. „Kada on dođe, sve će nam objaviti.”</verse>
				<verse number="26">Tada joj Isus reče: „Ja sam taj, ja koji s tobom govorim.”</verse>
				<verse number="27">Nato stignu njegovi učenici. Začude se što razgovara sa ženom, ali ga niko ne upita zašto s njom razgovara i o čemu zbori.</verse>
				<verse number="28">Žena tada ostavi svoju posudu pa ode u grad i svima reče:</verse>
				<verse number="29">„Dođite da vidite čovjeka koji mi je kazao sve što sam dosad činila. Da to nije Mesija?”</verse>
				<verse number="30">I ljudi su dolazili iz grada da ga vide.</verse>
				<verse number="31">Učenici su ga nudili: „Rabbi, jedi!”</verse>
				<verse number="32">A on im je odgovarao: „Ja imam hranu za koju vi i ne znate.”</verse>
				<verse number="33">„Zar mu je neko već donio jelo?”, pitali su učenici jedan drugoga.</verse>
				<verse number="34">Isus im tada objasni: „Moja je hrana ispunjenje volje Onoga Koji me poslao da dovršim Njegovo djelo.</verse>
				<verse number="35">Vi kažete: Još četiri mjeseca i evo žetve. No pogledajte oko sebe! Prostrana polja bjelasaju se svuda i već su spremna za žetvu.</verse>
				<verse number="36">Žetelac prima plaću, sabire rod za Život vječni da se zajedno raduju sijač i žetelac.</verse>
				<verse number="37">Istinita je izreka da jedan sije, a drugi žanje.</verse>
				<verse number="38">Ja sam vas poslao da žanjete tamo gdje se niste trudili – drugi su naporno radili, a vi ste došli na njihov trud.”</verse>
				<verse number="39">Mnogi Samarićani iz tog grada povjerovali su u njega zbog ženina svjedočanstva: „Kazao mi je sve što sam ikad činila!”</verse>
				<verse number="40">Kad su Samarićani došli do Isusa, zamolili su ga da ostane kod njih. I ostao je tu dva dana.</verse>
				<verse number="41">Mnogi su povjerovali u njega kad su ga čuli kako govori.</verse>
				<verse number="42">A ženi su kazali: „Sada vjerujemo jer smo ga i sami čuli, a ne zbog onoga što si nam ti ispričala. Znamo da je On zaista Spasitelj svijeta!”</verse>
				<verse number="43">Dva dana poslije toga ode odatle u Galileju.</verse>
				<verse number="44">Sâm Isus bijaše rekao da vjerovjesnik nema časti u vlastitom zavičaju.</verse>
				<verse number="45">Ali Galilejci su ga lijepo primili, jer su za svetkovanja Pashe bili u Jerusalemu i vidjeli sva djela koja je činio.</verse>
				<verse number="46">I tako ponovo dođe u Kanu Galilejsku, gdje bijaše pretvorio vodu u vino. Bio je tamo neki carski činovnik. Njegov je sin u Kafarnaumu bio veoma bolestan.</verse>
				<verse number="47">Kad je čuo da je Isus došao iz Judeje u Galileju, ode njemu te ga zamoli da dođe i da mu izliječi sina na samrti.</verse>
				<verse number="48">Isus reče: „Vi zaista nećete vjerovati ne vidite li znakove i čudesa.”</verse>
				<verse number="49">Carski činovnik ga je preklinjao: „Gospode, dođi dok mi dijete nije umrlo!”</verse>
				<verse number="50">„Idi kući”, reče mu Isus, „sin ti je živ.” Čovjek povjeruje Isusovoj riječi i uputi se kući.</verse>
				<verse number="51">Dok je još bio na putu, susretne svoje sluge. Oni mu rekoše da mu je dijete ozdravilo.</verse>
				<verse number="52">Upita ih kada se dječak počeo osjećati bolje, a oni mu odgovoriše: „Jučer oko sedmog sata groznica ga je ostavila.”</verse>
				<verse number="53">Otac shvati da je to bilo upravo onda kad mu je Isus rekao: „Sin ti je živ.” Činovnik i svi njegovi ukućani povjeruju u Isusa.</verse>
				<verse number="54">Bilo je to drugo čudo koje je Isus učinio kad se vratio iz Judeje u Galileju.</verse>
			</chapter>
			<chapter number="5">
				<verse number="1">Nakon toga Isus se vrati u Jerusalem, na jevrejski blagdan.</verse>
				<verse number="2">U gradu se, blizu Ovčijih vrata, nalazio bazen sa pet trijemova. On se na jevrejskom zvao Bethezda.</verse>
				<verse number="3">Tamo je ležalo mnogo bolesnih – sakatih, slijepih i uzetih – čekajući da se uzburka voda, jer je</verse>
				<verse number="4">anđeo Gospodnji silazio s vremena na vrijeme i gibao vodu, a onaj ko bi nakon toga prvi ušao u nju, ozdravio bi ma od čega bolovao.</verse>
				<verse number="5">Tu je ležao neki bogalj, bolestan već trideset osam godina.</verse>
				<verse number="6">Kad ga Isus spazi i dozna kako dugo boluje, upita ga: „Želiš li ozdraviti?”</verse>
				<verse number="7">„Gospode”, reče čovjek, „nemam nikoga da mi pomogne ući u bazen kad se voda uzburka. Dok ja pokušavam sići do njega, uvijek me neko pretekne.”</verse>
				<verse number="8">Isus mu reče: „Ustani, uzmi svoj ležaj i hodaj!”</verse>
				<verse number="9">Čovjek tog trenutka ozdravi. Uzme svoj ležaj i počne hodati. Tog je dana bila subota.</verse>
				<verse number="10">Jevreji stoga prigovoriše izliječenom čovjeku: „Ne smiješ nositi ležaj u subotu!”</verse>
				<verse number="11">„Onaj koji me izliječi reče mi: Uzmi svoj ležaj i hodaj!”, odgovori čovjek.</verse>
				<verse number="12">„Ko je taj koji ti je to rekao?”, pitali su</verse>
				<verse number="13">Izliječeni čovjek to nije znao. Isus je nestao u gužvi, jer je tu bilo mnogo svijeta.</verse>
				<verse number="14">Kasnije ga Isus pronađe u Hramu i reče mu: „Ozdravio si; ne griješi više da te ne bi šta gore snašlo!”</verse>
				<verse number="15">Čovjek tada ode i reče Jevrejima da je Isus taj koji ga je izliječio.</verse>
				<verse number="16">Nakon toga Jevreji počeše navaljivati na Isusa zato što je to uradio u subotu.</verse>
				<verse number="17">Isus im odgovori: „Moj Otac uvijek radi, pa i ja radim.”</verse>
				<verse number="18">Od tada su ga Jevreji još više nastojali smaknuti, jer ne samo da je kršio subotu nego je Boga nazivao svojim Ocem, izjednačujući se tako s Bogom.</verse>
				<verse number="19">Isus im reče: „Zaista, zaista vam kažem: Sin sâm od sebe ne može učiniti ništa, već samo ono što vidi da radi i Otac. Što vidi da On čini, na isti način čini i Sin.</verse>
				<verse number="20">Jer Otac voli Sina i pokazuje mu sve što sâm čini. Pokazat će mu i veća djela od ovih; čudom ćete se čuditi.</verse>
				<verse number="21">Iz mrtvih će podići one koje zaželi, upravo kao što i Otac oživljava mrtve.</verse>
				<verse number="22">A Otac ne sudi nikome, već sav sud prepušta Sinu.</verse>
				<verse number="23">Tako će svi slaviti Sina, baš kao što slave i Oca. Ko ne časti Sina, ne časti ni Oca Koji ga posla.</verse>
				<verse number="24">Zaista, zaista vam kažem, svako ko sluša moju riječ i ko vjeruje u Onoga Koji me poslao, ima Vječni život. On ne dolazi na sud, već je prešao iz smrti u Život.</verse>
				<verse number="25">I zaista, zaista vam kažem da dolazi čas, zapravo je već tu, kad će mrtvi čuti glas Božijega sina, i oni koji Ga poslušaju, živjet će.</verse>
				<verse number="26">Otac ima u sebi Život i Svojem je Sinu dao da ima u sebi Život.</verse>
				<verse number="27">Dao Mu je i vlast da sudi, jer je on Sin Čovječiji.</verse>
				<verse number="28">Ne čudite se tome! Jer dolazi čas kad će svi u grobovima čuti Njegov glas i izaći.</verse>
				<verse number="29">Oni koji su činili dobro, oživjet će, a koji su činili zlo, ići će na sud.</verse>
				<verse number="30">Ja ne mogu ništa činiti sâm od sebe. Sudim kako čujem i moj je sud pravedan, jer ne slijedim svoju volju, nego volju Onoga Koji me je poslao.”</verse>
				<verse number="31">„Kad bih ja sâm za sebe svjedočio, moje svjedočanstvo ne bi bilo istinito.</verse>
				<verse number="32">Ima drugi koji svjedoči za mene i znam da je svjedočanstvo koje On o meni kaže istinito.</verse>
				<verse number="33">Poslali ste izaslanike Ivanu i on posvjedoči istinito.</verse>
				<verse number="34">Ja ne primam svjedočanstva od čovjeka, već govorim ovo da se vi spasite.</verse>
				<verse number="35">On je bio svjetiljka koja je gorjela i svijetlila, a vi ste htjeli neko vrijeme uživati u njegovoj svjetlosti.</verse>
				<verse number="36">Ja, međutim, imam veće svjedočanstvo od Ivanovog: djela koja mi je Otac dao da ih dovršim. Djela koja činim svjedoče o meni da me je Otac poslao.</verse>
				<verse number="37">Sâm Otac Koji me je poslao, svjedoči za mene. Vi nikada niste čuli Njegov glas ni vidjeli Njegov lik.</verse>
				<verse number="38">Njegova riječ ne živi u vama, jer ne vjerujete onome koga je On poslao.</verse>
				<verse number="39">Vi proučavate Pisma, jer mislite da ćete u njima imati Vječni život. Ona svjedoče za mene.</verse>
				<verse number="40">A vi ipak nećete doći meni da biste imali Život.</verse>
				<verse number="41">Ne primam slave od ljudi,</verse>
				<verse number="42">jer spoznao sam da u sebi nemate Božije ljubavi.</verse>
				<verse number="43">Ja sam vam došao u Očevo ime, a vi me ne primate, premda prihvaćate one koji dolaze u svoje ime.</verse>
				<verse number="44">Kako biste i mogli vjerovati kad tražite slavu jedni od drugih, a ne tražite slave od jedinoga Boga?</verse>
				<verse number="45">Neću ja biti taj koji će vas optužiti pred Ocem. Optužit će vas Mojsije, u koga se uzdate.</verse>
				<verse number="46">Jer kad biste vjerovali Mojsiju, koji je pisao o meni, vjerovali biste i meni.</verse>
				<verse number="47">A kako ne vjerujete onome što je on napisao, gdje ćete vjerovati mojim riječima?”</verse>
			</chapter>
			<chapter number="6">
				<verse number="1">Nakon toga Isus prijeđe na drugu stranu Galilejskog, Tiberijadskog jezera.</verse>
				<verse number="2">Mnoštvo ljudi ga je slijedilo, jer su gledali čuda koja je činio na bolesnima.</verse>
				<verse number="3">Isus se popne na goru i sjedne sa svojim učenicima.</verse>
				<verse number="4">Bližio se jevrejski blagdan Pashe.</verse>
				<verse number="5">Podigavši pogled, Isus ugleda veliko mnoštvo kako dolazi prema njemu. On upita Filipa: „Gdje da kupimo hljeba da nahranimo toliki narod?”</verse>
				<verse number="6">To je rekao da bi ga kušao, jer on je već znao šta će učiniti.</verse>
				<verse number="7">Filip mu odgovori: „Za dvjesto denara ne bi bilo dovoljno hljeba da svako dobije samo malo hrane.”</verse>
				<verse number="8">Tada Andrija, brat Simona Kefe i jedan od učenika, reče:</verse>
				<verse number="9">„Ovdje je jedan dječak s pet ječmenih hljebova i dvije ribice. Ali šta je to za toliki narod?”</verse>
				<verse number="10">„Neka ljudi sjednu!”, naredi Isus. A bilo je tamo mnogo trave. I posjedaše muškarci, njih oko pet hiljada.</verse>
				<verse number="11">Zatim Isus uzme hljebove, zahvali, pa ih razdijeli ljudima koji su sjedili, a isto tako i ribe, koliko god su htjeli.</verse>
				<verse number="12">Kad su se nasitili, Isus reče učenicima: „A sad pokupite ostatke tako da ništa ne propadne.”</verse>
				<verse number="13">Dvanaest košara su napunili ostacima preostalim mnoštvu koje se nahranilo s pet ječmenih hljebova.</verse>
				<verse number="14">Kad su ljudi shvatili kakvo je veliko čudo Isus učinio, povikali su: „On je zaista vjerovjesnik kojeg očekujemo!”</verse>
				<verse number="15">Kad Isus vidje da su spremni odvesti ga i učiniti svojim carem, ode ponovo u goru, sasvim sâm.</verse>
				<verse number="16">Uvečer siđu njegovi učenici na obalu.</verse>
				<verse number="17">No kako je već pao mrak, a Isus se još nije vratio, ukrcaju se u lađu i upute na drugu stranu jezera, prema Kafarnaumu.</verse>
				<verse number="18">Voda je bila uzburkana jakim vjetrom.</verse>
				<verse number="19">Kad su otplovili nekih dvadeset pet do trideset stadija od obale, iznenada ugledaju Isusa kako hoda po vodi, prema lađi. Prestraše se,</verse>
				<verse number="20">no on im reče: „Ne bojte se! Ja sam!”</verse>
				<verse number="21">Htjeli su ga uzeti na lađu, ali lađa se odmah nađe na obali prema kojoj su plovili.</verse>
				<verse number="22">Drugoga jutra narod koji je ostao na obali s druge strane jezera zapazi da je tamo bila samo jedna lađica, te da se Isus nije ukrcao s učenicima u lađu i da su oni isplovili bez njega.</verse>
				<verse number="23">U blizinu onog mjesta na kojem su jeli hljeb, nakon što je Isus zahvalio Bogu, pristigne nekoliko lađica iz Tiberijade.</verse>
				<verse number="24">Kad su ljudi vidjeli da tamo nema ni Isusa ni njegovih učenika, ukrcali su se u lađe i otplovili na drugu stranu jezera, u Kafarnaum, ne bi li pronašli Isusa.</verse>
				<verse number="25">Kad su stigli tamo, našli su ga i upitali: „Učitelju, kad si došao ovamo?”</verse>
				<verse number="26">Isus im odgovori: „Zaista, zaista vam kažem, tražite me jer ste se nasitili onih hljebova, a ne zato što ste vidjeli čuda.</verse>
				<verse number="27">Ne pribavljajte sebi kvarljivu hranu, već hranu koja ostaje za Vječni život, što će vam ga dati Sin Čovječiji. Jer Ga je Bog Otac za to ovlastio.”</verse>
				<verse number="28">„Šta da radimo da bismo činili Božija djela?”, pitali su.</verse>
				<verse number="29">„Ovo je djelo Božije: da vjerujete u onoga koga je On poslao”, odgovori im Isus.</verse>
				<verse number="30">„Kakav ćeš čudesni znak dati”, pitali su, „da bismo Ga vidjeli i povjerovali ti? Šta ćeš učiniti?</verse>
				<verse number="31">Naši su očevi jeli manu u pustinji, kako je i pisano: Dao im je za jelo hljeb s Neba.”</verse>
				<verse number="32">Isus im reče: „Zaista, zaista vam kažem, nije vam Mojsije dao hljeb s Neba, nego vam moj Otac daje istinski hljeb s Neba.</verse>
				<verse number="33">Jer Božiji hljeb je onaj koji je sišao s Neba i koji svijetu daje Život.”</verse>
				<verse number="34">„Gospode”, kazaše mu oni, „daj nam uvijek tog hljeba.”</verse>
				<verse number="35">Isus im odgovori: „Ja sam hljeb života. Ko dolazi meni, neće nikad ogladnjeti. Ko vjeruje u mene, nikad neće ožednjeti.</verse>
				<verse number="36">Ali, kao što vam rekoh, gledali ste me, a ipak ne vjerujete.</verse>
				<verse number="37">No svi oni koje mi je Otac dao, doći će meni, a takve nikada neću izbaciti.</verse>
				<verse number="38">Jer ja sam sišao s Neba da ispunim volju Onoga Koji me poslao, a ne svoju volju.</verse>
				<verse number="39">A Njegova je volja da ne izgubim nijednoga od onih koje mi je On dao, nego da ih u posljednji dan oživim.</verse>
				<verse number="40">Volja mojeg Oca je da svako ko vidi Sina i ko vjeruje u Njega ima Vječni život, te da ga ja oživim u posljednji dan.”</verse>
				<verse number="41">Jevreji su počeli gunđati protiv njega zato što je o sebi rekao: „Ja sam hljeb koji je sišao s Neba.”</verse>
				<verse number="42">„Pa to je Isus, Josipov sin”, govorili su. „Znamo mu i oca i majku. Kako sad može reći: Sišao sam s Neba.”</verse>
				<verse number="43">Isus im odgovori: „Ne gunđajte međusobno!</verse>
				<verse number="44">Niko ne može doći meni ako ga ne privuče Otac Koji me je poslao, a ja ću ga oživjeti u posljednji dan.</verse>
				<verse number="45">Kao što je pisano: Svi će biti učenici Božiji. Koji god slušaju Oca i koji se nauče, doći će meni.</verse>
				<verse number="46">To ne znači da je neko vidio Oca. Samo onaj koji dolazi od Boga, vidio je Oca.</verse>
				<verse number="47">Zaista, zaista vam kažem, ko vjeruje, ima Vječni život.</verse>
				<verse number="48">Ja sam hljeb života.</verse>
				<verse number="49">Vaši su očevi jeli manu u pustinji, ali svi su poumirali.</verse>
				<verse number="50">Ovaj hljeb s Neba dolazi, i ko ga jede, ne umire.</verse>
				<verse number="51">Ja sam živi hljeb koji je sišao s Neba. Jede li ko ovaj hljeb, živjet će zauvijek. Hljeb koji ću ja dati jeste moje tijelo što ću ga predati za Život svijeta.”</verse>
				<verse number="52">Tada se Jevreji počnu međusobno prepirati govoreći: „Kako nam ovaj može svoje tijelo dati za jelo?”</verse>
				<verse number="53">Isus im zato ponovo reče: „Zaista, zaista vam kažem, ne jedete li tijela Sina Čovječijega i ne pijete li njegove krvi, ne možete imati u sebi Život.</verse>
				<verse number="54">Ali ko god jede moje tijelo i pije moju krv, ima Vječni život i ja ću ga oživjeti u posljednji dan.</verse>
				<verse number="55">Jer je moje tijelo prava hrana, a moja krv pravo piće.</verse>
				<verse number="56">Ko jede moje tijelo i ko pije moju krv, ostaje u meni i ja u njemu.</verse>
				<verse number="57">Kao što me je poslao živi Otac i kao što ja živim zbog Oca, tako će i oni koji mene jedu živjeti zbog mene.</verse>
				<verse number="58">Ovo je hljeb koji je sišao s Neba, a ne onakav kakav su jeli vaši očevi i pomrli. Ko jede ovaj hljeb, živjet će zauvijek.”</verse>
				<verse number="59">To je rekao dok je poučavao u sinagogi u Kafarnaumu.</verse>
				<verse number="60">Mnogi njegovi učenici kazaše: „Teška je ovo riječ. Ko to može slušati?”</verse>
				<verse number="61">Isus je znao da njegovi učenici gunđaju o tome. Zato im reče: „Zar vas to sablažnjava?</verse>
				<verse number="62">A šta ako vidite Sina Čovječijega kako se vraća tamo gdje je bio?</verse>
				<verse number="63">Duh je taj koji oživljuje. Tijelo ne koristi ništa. A riječi koje sam vam rekao jesu Duh i Život.</verse>
				<verse number="64">Pa ipak, neki od vas ne vjeruju.” Jer Isus je od početka znao ko u njega ne vjeruje i ko je onaj koji će ga izdati.</verse>
				<verse number="65">I još reče: „O tome sam govorio kad sam vam kazao da niko ne može doći meni ako mu nije dato od Oca.”</verse>
				<verse number="66">Mnogi se učenici tada povuku i nisu ga više slijedili.</verse>
				<verse number="67">Tada se Isus okrene Dvanaesterici i upita ih: „Hoćete li i vi otići?”</verse>
				<verse number="68">Simon Kefa mu odgovori: „Gospode, kome da odemo? Ti imaš riječi vječnoga života,</verse>
				<verse number="69">a mi vjerujemo i znamo da si ti od Boga Sveti.”</verse>
				<verse number="70">Potom im Isus reče: „Sâm izabrah vas Dvanaestericu, a jedan od vas je Đavo.”</verse>
				<verse number="71">Govorio je o Judi, sinu Simona Iskariotskog, jednome od Dvanaesterice, koji ga je poslije izdao.</verse>
			</chapter>
			<chapter number="7">
				<verse number="1">Nakon toga je Isus obilazio Galileju. Htio je izbjeći Judeju, gdje su ga Jevreji kanili ubiti.</verse>
				<verse number="2">Približavao se jevrejski Blagdan sjenica,</verse>
				<verse number="3">pa su ga njegova braća nagovarala: „Otiđi odavde u Judeju da tvoji učenici mogu vidjeti djela koja činiš.</verse>
				<verse number="4">Ko želi biti javno poznat, ne djeluje skriveno. Ako činiš takva djela, pokaži se svijetu!”</verse>
				<verse number="5">Jer mu ni njegova braća nisu vjerovala.</verse>
				<verse number="6">„Moje vrijeme još nije došlo”, odgovori im Isus, „ali za vas je vrijeme uvijek pogodno.</verse>
				<verse number="7">Svijet vas ne mrzi, a mene mrzi, jer svjedočim o njemu da su mu djela zla.</verse>
				<verse number="8">Samo vi idite na blagdan. Ja ne idem, jer se još nije ispunilo moje vrijeme.”</verse>
				<verse number="9">Tako im reče i ostade u Galileji.</verse>
				<verse number="10">Ali kad su njegova braća otišla na proslavu, pođe i on, samo potajno, ne javno.</verse>
				<verse number="11">Jevreji su ga tražili na proslavi govoreći: „Gdje je taj čovjek?”</verse>
				<verse number="12">O njemu se u narodu mnogo raspravljalo. Jedni su govorili: „On je dobar!”, drugi su tvrdili: „Nije – obmanjuje narod.”</verse>
				<verse number="13">Ali niko nije otvoreno o njemu govorio, jer su se bojali Jevreja.</verse>
				<verse number="14">Isus usred proslave ode u Hram i počne poučavati.</verse>
				<verse number="15">Jevreji se iznenade. „Kako on poznaje Pisma kad ih nije učio?”, pitali su se.</verse>
				<verse number="16">Nato im Isus reče: „Moja pouka nije od mene, nego od Onoga Koji me je poslao.</verse>
				<verse number="17">Želi li ko činiti Njegovu volju, znat će je li ovo učenje od Boga ili govorim od sebe.</verse>
				<verse number="18">Ko sâm od sebe govori, traži slavu za sebe, ali ko traži slavu za Onoga Koji ga je poslao, taj je istinit i u njega nema nepravednosti.</verse>
				<verse number="19">Nije li vam Mojsije dao Zakon? I niko od vas ne vrši Zakon. Zašto hoćete da me ubijete?”</verse>
				<verse number="20">„Opsjeo te zloduh!”, odgovori mu svjetina. „Ko bi te to htio ubiti?”</verse>
				<verse number="21">Isus im odvrati: „Učinio sam jedno djelo i svi se čudite.</verse>
				<verse number="22">Vama je Mojsije dao obrezanje. No, ono i nije od Mojsija, nego od otaca. I vi u subotu obrezujete djecu.</verse>
				<verse number="23">Ako se obrezivanje vrši u subotu, da se ne prekrši Mojsijev zakon, zašto se onda ljutite na mene što sam u subotu posve izliječio onoga čovjeka?</verse>
				<verse number="24">Ne sudite prema onome što vidite, već pravedno prosuđujte.”</verse>
				<verse number="25">Neki su Jerusalemci međusobno govorili: „Nije li to onaj kojega žele ubiti?</verse>
				<verse number="26">A evo, ovdje javno govori i ništa mu ne kažu. Možda su naši poglavari ipak spoznali da je on Mesija?</verse>
				<verse number="27">Ali, za ovoga znamo odakle je, a kad se pojavi Mesija, niko neće znati otkuda dolazi.”</verse>
				<verse number="28">Nato Isus, dok je poučavao u Hramu, poviče: „Vi me, dakle, poznajete i znate odakle dolazim? Nisam ja došao sâm od sebe, nego od Istinitoga Koji me je poslao. Njega vi ne poznajete.</verse>
				<verse number="29">Ja Ga poznajem, jer sam od Njega i On me je poslao.”</verse>
				<verse number="30">Od tada su vrebali da ga uhvate, ali ga ipak niko nije ni taknuo, jer još ne bijaše došlo njegovo vrijeme.</verse>
				<verse number="31">Mnogi u Hramu povjerovali su u njega. „Kada dođe Mesija, hoće li činiti više čudesa nego što ih je ovaj već učinio?”, pitali su se.</verse>
				<verse number="32">Kad su farizeji čuli šta svijet govori o njemu, oni i svećenički poglavari pošalju stražare da uhvate Isusa.</verse>
				<verse number="33">Ali Isus im reče: „Još ću neko vrijeme biti s vama, a onda ću se vratiti Onome Koji me je poslao.</verse>
				<verse number="34">Tražit ćete me, ali me nećete naći. I nećete moći tamo gdje ću ja biti.”</verse>
				<verse number="35">Nato Jevreji među sobom rekoše: „Kamo ovaj kani otići, a da ga mi nećemo naći? Možda misli otići među rasute Jevreje i poučavati Grke?</verse>
				<verse number="36">Šta znači to kad kaže: Tražit ćete me, a nećete me naći, i: Nećete moći tamo gdje ću ja biti.”</verse>
				<verse number="37">Posljednjeg dana, velikog blagdanskog dana, Isus je stajao i vikao: „Ako je ko žedan, neka dođe meni, i neka pije ko vjeruje u mene!</verse>
				<verse number="38">Jer Pismo kaže: Iz njegove će utrobe poteći rijeke žive vode.”</verse>
				<verse number="39">Govorio je o Duhu, Koji će biti dat svima koji vjeruju u njega. Ali Duh još nije bio dat, jer Isus još nije bio proslavljen.</verse>
				<verse number="40">Kad je narod to čuo, neki su kazali: „Ovaj je čovjek sigurno vjerovjesnik.”</verse>
				<verse number="41">Drugi su rekli: „On je zaista Mesija.” A bilo ih je koji su mislili: „Zar će Mesija doći iz Galileje?</verse>
				<verse number="42">Zar Pismo ne govori da će Mesija doći od Davidovog roda iz Betlehema, gdje je i David bio?”</verse>
				<verse number="43">Tako u narodu zbog njega nasta podjela.</verse>
				<verse number="44">Neki su ga pokušali uhvatiti, ali ga niko nije ni dirnuo.</verse>
				<verse number="45">Stražari dođu svećeničkim poglavarima i farizejima, a oni ih upitaju: „Zašto ga niste doveli?”</verse>
				<verse number="46">„Još niko tako nije govorio”, odgovore im oni.</verse>
				<verse number="47">„Pa nije valjda i vas zaveo?”, uzvrate farizeji.</verse>
				<verse number="48">„Vjeruje li ijedan od nas poglavara ili farizeja u njega?</verse>
				<verse number="49">A svjetina koja ne poznaje Zakon je prokleta.”</verse>
				<verse number="50">Tada im progovori Nikodim, jedan od njih, što je ranije došao Isusu.</verse>
				<verse number="51">„Dopušta li Zakon osuditi čovjeka prije nego što se sasluša i utvrdi šta je učinio?”, upita on.</verse>
				<verse number="52">„Zar si i ti iz Galileje? Istraži i uvidi da iz Galileje ne dolazi nikakav vjerovjesnik!”, odgovore mu.</verse>
				<verse number="53">Tada su se svi razišli kućama.</verse>
			</chapter>
			<chapter number="8">
				<verse number="1">Isus ode na Maslinsku goru,</verse>
				<verse number="2">no rano ujutro opet dođe u Hram. Narod se okupi oko njega, a on sjedne i počne poučavati.</verse>
				<verse number="3">Pismoznanci i farizeji dovedu mu neku ženu uhvaćenu u preljubi. Postave je ispred svih.</verse>
				<verse number="4">„Učitelju”, rekoše Isusu, „ova je žena zatečena u sâmom činu preljube.</verse>
				<verse number="5">Mojsijev zakon nam nalaže da je kamenujemo. Šta ti kažeš?”</verse>
				<verse number="6">Ovo su pitali da bi ga iskušali i da bi ga mogli optužiti, ali Isus se samo sagnuo i počeo pisati prstom po zemlji.</verse>
				<verse number="7">Kako su i dalje zahtijevali da im odgovori, on se uspravi i reče: „Ko je od vas bez grijeha, neka prvi baci kamen na nju!”</verse>
				<verse number="8">Zatim se ponovo sagne i nastavi pisati po zemlji.</verse>
				<verse number="9">Kad su to čuli, raziđu se jedan po jedan, počevši od najstarijega. Isus ostane sâm sa ženom u sredini.</verse>
				<verse number="10">Opet se uspravi i reče joj: „Gdje su, ženo? Zar te niko nije osudio?”</verse>
				<verse number="11">„Nijedan, Gospode”, odgovori žena. A Isus joj reče: „Ni ja te ne osuđujem. Idi i odsada ne griješi više!”</verse>
				<verse number="12">Isus ponovo reče narodu: „Ja sam svjetlo svijeta. Ko me slijedi, neće hodati u tami, već će imati svjetlo koje vodi u Život.”</verse>
				<verse number="13">Farizeji mu odgovore: „Ti svjedočiš sâm za se. Tvoje svjedočanstvo nije istinito!”</verse>
				<verse number="14">Isus reče: „Moje svjedočanstvo je istinito, iako svjedočim sâm o sebi, jer znam odakle sam došao i kamo idem. A vi ne znate odakle sam došao i kamo idem.</verse>
				<verse number="15">Vi sudite po tijelu, a ja nikoga ne osuđujem.</verse>
				<verse number="16">No, ako i sudim, sud je moj istinit, jer nisam sâm – uza me je Otac Koji me poslao.</verse>
				<verse number="17">Čak je i u vašem Zakonu pisano da je svjedočanstvo dvojice istinito.</verse>
				<verse number="18">Ja svjedočim za sebe, a za mene svjedoči i Otac Koji me je poslao.”</verse>
				<verse number="19">„Gdje ti je Otac?”, upitaju ga. Isus im odgovori: „Ne poznajete mene, pa ne znate ni moga Oca. Kad biste mene poznavali, znali biste i Njega.”</verse>
				<verse number="20">Isus je sve to rekao u riznici dok je poučavao u Hramu. Pa ipak, nisu ga uhvatili, jer još ne bijaše došlo njegovo vrijeme.</verse>
				<verse number="21">Poslije im Isus ponovo reče: „Ja odlazim, a vi ćete me tražiti i umrijet ćete u svom grijehu. Kamo ja idem, vi ne možete doći.”</verse>
				<verse number="22">Jevreji se nato stanu pitati: „Da se možda ne kani ubiti? Jer rekao je: Kamo ja idem, vi ne možete doći.”</verse>
				<verse number="23">On im tada veli: „Vi ste odozdol, a ja sam odozgor. Vi ste od ovoga svijeta, a ja nisam od ovoga svijeta.</verse>
				<verse number="24">Eto, zato sam rekao da ćete umrijeti u svojim grijesima. Jer ne povjerujete li da Ja jesam, umrijet ćete u svojim grijesima.”</verse>
				<verse number="25">Oni ga stoga upitaju: „Reci nam: ko si?” On odgovori: „Zašto ja uopće s vama i govorim.</verse>
				<verse number="26">Imao bih mnogo toga za kazati i suditi vam, ali Onaj Koji me poslao je Istinit i ja govorim svijetu ono što sam od Njega čuo.”</verse>
				<verse number="27">Oni, međutim, nisu znali da im govori o Ocu.</verse>
				<verse number="28">Stoga Isus reče: „Kad podignete Sina Čovječijega, znat ćete da Ja jesam i da od sebe ne činim ništa, nego govorim samo ono što me je Otac naučio.</verse>
				<verse number="29">Onaj Koji me je poslao sa mnom je. Nije me ostavio samoga zato što uvijek činim ono što je Njemu drago.”</verse>
				<verse number="30">Dok je to govorio, mnogi povjeruju u njega.</verse>
				<verse number="31">Tada Isus reče Jevrejima koji su mu povjerovali: „Uistinu ste moji učenici ako ustrajete u mojoj riječi.</verse>
				<verse number="32">Upoznat ćete istinu, a istina će vas osloboditi.”</verse>
				<verse number="33">„Ali mi smo Abrahamovi potomci”, kazaše oni. „Nikad nismo nikome robovali. Kako onda govoriš – bit ćete slobodni?”</verse>
				<verse number="34">Isus im odgovori: „Zaista, zaista vam kažem: ko god čini grijeh, rob je grijeha.</verse>
				<verse number="35">Rob ne ostaje u kući trajno, a sin ostaje zauvijek.</verse>
				<verse number="36">Ako vas, dakle, Sin oslobodi, zaista ćete biti slobodni.</verse>
				<verse number="37">Znam da ste Abrahamovi potomci, ali me ipak želite ubiti, jer moja riječ ne nalazi mjesta u vašim srcima.</verse>
				<verse number="38">Govorim vam ono što sam vidio kod Oca. A vi slijedite savjet svojega oca.”</verse>
				<verse number="39">„Naš je otac Abraham”, odgovore oni. „Da ste Abrahamova djeca”, reče im Isus, „činili biste njegova djela.</verse>
				<verse number="40">Ali sada, pokušavate me ubiti, jer sam vam govorio istinu koju sam čuo od Boga. Abraham tako nije činio!</verse>
				<verse number="41">Vi činite djela svojeg oca.” Oni mu odgovore: „Nismo mi rođeni iz preljube – mi imamo jednog Oca – Boga.”</verse>
				<verse number="42">Isus im reče: „Da je Bog vaš otac, voljeli biste i mene, jer sam od Boga izašao i došao. Nisam sâm došao, nego me je On poslao.</verse>
				<verse number="43">Zašto ne možete shvatiti šta vam govorim? Zato što niste kadri slušati moju riječ.</verse>
				<verse number="44">Jer vam je otac Đavo, pa volite činiti volju svoga oca. On je od početka ubica i nije stajao u istini, jer u njemu nema istine. Kad laže, govori što je njegovo, jer je lažac i otac laži.</verse>
				<verse number="45">Zato meni ne vjerujete, jer vam govorim istinu.</verse>
				<verse number="46">Koji mi od vas može dokazati grijeh? Ako vam govorim istinu, zašto mi ne vjerujete?</verse>
				<verse number="47">Ko je od Boga, sluša Božije riječi. Vi ih ne slušate zato što niste od Boga.”</verse>
				<verse number="48">„Nismo li mi dobro rekli da si Samarićanin i da si opsjednut zloduhom?”, odgovore mu Jevreji.</verse>
				<verse number="49">Isus reče: „Nisam ja opsjednut zloduhom, već častim svojeg Oca, a vi me prezirete.</verse>
				<verse number="50">Ali ja ne tražim svoje slave. Ima ko je traži i ko sudi.</verse>
				<verse number="51">Zaista, zaista vam kažem, ko vrši moje riječi, nikada neće vidjeti smrti.”</verse>
				<verse number="52">„Sada znamo da te opsjeo zloduh”, rekoše mu Jevreji. „Abraham je umro, kao i vjerovjesnici, a ti pak tvrdiš da onaj koji slijedi tvoje riječi neće nikad okusiti smrti.</verse>
				<verse number="53">Zar si ti veći od našeg oca Abrahama, koji je umro? I od vjerovjesnika koji su pomrli? Za koga se ti praviš?”</verse>
				<verse number="54">Isus im tada reče: „Slavim li sâm sebe, ta slava je ništa – no mene proslavlja moj Otac. Za Njega vi tvrdite da je vaš Bog,</verse>
				<verse number="55">a ne poznajete Ga. Ali ja Ga poznajem. Kad bih rekao da Ga ne poznajem, bio bih lažac kao i vi. No ja Ga poznajem i vršim Njegovu riječ.</verse>
				<verse number="56">Vaš se otac Abraham radovao što može vidjeti moj dan. Vidio ga je i veselio se.”</verse>
				<verse number="57">Jevreji mu rekoše: „Nemaš još ni pedeset godina, a vidio si Abrahama!”</verse>
				<verse number="58">Isus im odvrati: „Zaista, zaista vam kažem, Ja jesam, još i prije nego što je Abraham postao.”</verse>
				<verse number="59">Nato zgrabe kamenje da ga ubiju, ali Isus se sakri i izađe iz Hrama.</verse>
			</chapter>
			<chapter number="9">
				<verse number="1">Prolazeći tuda, ugleda čovjeka slijepa od rođenja.</verse>
				<verse number="2">Učenici ga zapitaju: „Učitelju, zašto se ovaj čovjek rodio slijep? Je li on griješio ili njegovi roditelji?”</verse>
				<verse number="3">„Nisu griješili ni on ni njegovi roditelji”, odgovori Isus, „već zato da se na njemu pokažu Božija djela.</verse>
				<verse number="4">Moram za dana činiti djela koja mi je dao Onaj Koji me poslao. Bliži se noć kada niko ne može raditi.</verse>
				<verse number="5">Ali dok sam na svijetu, svjetlo sam svijeta.”</verse>
				<verse number="6">Zatim pljune na zemlju, od pljuvačke načini blato, premaže njime slijepčeve oči i kaže:</verse>
				<verse number="7">„Idi i operi se u bazenu Siloamu.” (Siloam znači „Poslan”.) On ode, umije se i vrati se gledajući.</verse>
				<verse number="8">Komšije i svi oni koji su ga ranije poznavali kao prosjaka pitali su jedni druge: „Nije li ovaj prije sjedio i prosio?”</verse>
				<verse number="9">Jedni su govorili: „To je on”, a drugi opet: „Nije, ali neobično mu je sličan.” A ovaj je tvrdio: „Ja sam taj.”</verse>
				<verse number="10">Nato ga zapitaše: „Kako si progledao?”</verse>
				<verse number="11">„Neki je čovjek, po imenu Isus, načinio blato, premazao mi njime oči i rekao da odem do Siloama i umijem se. Otišao sam i umio se, i sad vidim!”, ispriča im on.</verse>
				<verse number="12">„Gdje je sada taj čovjek?”, priupitaju ga. „Ne znam”, odgovori.</verse>
				<verse number="13">Tada odvedu bivšeg slijepca farizejima.</verse>
				<verse number="14">Tog je dana, kad je Isus napravio blato i vratio mu vid, bila subota.</verse>
				<verse number="15">Farizeji ga također upitaju kako je progledao. On i njima reče: „Premazao mi je oči blatom, a onda sam se umio i progledao!”</verse>
				<verse number="16">Neki farizeji kazaše: „Taj čovjek nije od Boga, jer ne drži subotu.” Drugi su pak rekli: „Ali kako bi čovjek grešnik mogao činiti takva čuda?” I tako među njima nastane razdor.</verse>
				<verse number="17">Nakon toga farizeji opet upitaju nekadašnjeg slijepca: „Šta ti kažeš o tom čovjeku koji ti je vratio vid?” „On je vjerovjesnik”, odgovori čovjek.</verse>
				<verse number="18">Jevreji nisu vjerovali da je on zaista bio slijep i da je progledao sve dok nisu dozvali njegove roditelje, koji su sve vidjeli,</verse>
				<verse number="19">i zapitali ih: „Je li ovo vaš sin za kojega tvrdite da se slijep rodio? Kako to da sada vidi?”</verse>
				<verse number="20">Roditelji odgovore: „Znamo da je ovo naš sin i da se rodio slijep.</verse>
				<verse number="21">Ali ne znamo kako je progledao ni ko mu je otvorio oči. Odrastao je i neka sâm govori. Njega upitajte!”</verse>
				<verse number="22">Njegovi roditelji su tako rekli zbog straha od Jevreja koji su objavili da će svako ko ga prizna za Mesiju biti izbačen iz sinagoge.</verse>
				<verse number="23">Zato odgovore: „Odrastao je. Njega upitajte!”</verse>
				<verse number="24">Farizeji tada drugi put pozovu bivšega slijepca: „Odaj slavu Bogu, znamo da je taj čovjek grešnik.”</verse>
				<verse number="25">„Je li grešnik, ne znam”, odgovori čovjek, „ali jedno znam: bio sam slijep, a sada vidim.”</verse>
				<verse number="26">„Ali šta ti je učinio?”, upitaju ga. „Kako ti je vratio vid?”</verse>
				<verse number="27">„Već sam vam rekao, ali me niste slušali. Zašto želite opet čuti? Zar i vi kanite postati njegovim učenicima?”</verse>
				<verse number="28">Tada ga počnu vrijeđati: „Ti si njegov učenik, a mi smo Mojsijevi učenici.</verse>
				<verse number="29">Znamo da je Bog govorio Mojsiju, a za ovoga ne znamo ni odakle je!”</verse>
				<verse number="30">„U tome i jeste stvar”, odgovori čovjek. „Vratio mi je vid, a vi ne znate ni odakle je.</verse>
				<verse number="31">Znamo da Bog ne sluša grešnike, ali sluša one koji Ga se boje i ispunjavaju Njegovu volju.</verse>
				<verse number="32">Nikada se još nije čulo da je ko vratio vid slijepcu od rođenja.</verse>
				<verse number="33">Da taj čovjek nije od Boga, ne bi mogao ništa učiniti.”</verse>
				<verse number="34">„Zar ćeš nas ti učiti, ti koji si rođen u potpunom grijehu?”, poviču oni i izbace ga.</verse>
				<verse number="35">Kad je Isus čuo da su ga izbacili, pronađe ga i veli mu: „Vjeruješ li u Sina Čovječijega?”</verse>
				<verse number="36">Čovjek odgovori: „A ko je On, Gospode, da u Njega vjerujem?”</verse>
				<verse number="37">„Vidio si Ga već”, kaže mu Isus. „To je ovaj koji s tobom govori.”</verse>
				<verse number="38">A čovjek reče: „Da, Gospode, vjerujem!”, i padne ničice pred Isusom.</verse>
				<verse number="39">Isus tada veli: „Došao sam na osudu svijetu: da progledaju oni koji ne vide, te da oslijepe oni koji vide.”</verse>
				<verse number="40">Farizeji koji su tu stajali zapitaju ga: „Jesmo li to mi slijepi?”</verse>
				<verse number="41">„Da ste slijepi, ne biste imali grijeha”, odgovori im Isus. „Ali vaš grijeh ostaje, jer tvrdite da vidite.”</verse>
			</chapter>
			<chapter number="10">
				<verse number="1">„Zaista, zaista vam kažem, svako ko u ovčiji tor ne ulazi na vrata, nego uskače drugim putem, sigurno je lopov i razbojnik.</verse>
				<verse number="2">Onaj koji ulazi na vrata, pastir je ovcama.</verse>
				<verse number="3">Njemu vratar otvara vratnice, a ovce slušaju njegov glas. On svoje ovce zove imenom te ih izvodi.</verse>
				<verse number="4">Kad ih izvede, ide pred njima, a one ga slijede, jer mu znaju glas.</verse>
				<verse number="5">Za nepoznatim neće poći, već će od njega ustuknuti, jer mu glasa ne poznaju.”</verse>
				<verse number="6">Oni koji su čuli ovo Isusovo poređenje nisu shvatili šta je njime htio reći.</verse>
				<verse number="7">Zato im pojasni: „Zaista, zaista vam kažem, ja sam kapija ovcama.</verse>
				<verse number="8">Svi koji su došli prije mene bili su lopovi i razbojnici. Ali ih ovce nisu poslušale.</verse>
				<verse number="9">Ja sam kapija. Ko pođe kroz mene, bit će spašen, ulazit će i izlaziti, te nalaziti pašu.</verse>
				<verse number="10">Lopov dolazi samo da ukrade, zakolje i uništi. Ja sam došao da ovce imaju život, i to da ga imaju u izobilju.</verse>
				<verse number="11">Ja sam dobri pastir. Dobri pastir daje život svoj za ovce.</verse>
				<verse number="12">Najamnik će napustiti ovce i pobjeći kad vidi da dolazi vuk, jer nisu njegove i on nije njihov pastir. Vuk ih onda grabi i razgoni.</verse>
				<verse number="13">Jer najamnik i ne mari za njih.</verse>
				<verse number="14">Ja sam dobri pastir. Poznajem svoje i moji znaju mene,</verse>
				<verse number="15">kao što Otac poznaje mene i kao što ja znam Oca. Tako i ja dajem svoj život za ovce.</verse>
				<verse number="16">Imam i drugih ovaca, koje nisu iz ovog tora. I njih mi valja dovesti. One će čuti moj glas, pa će tako biti jedno stado s jednim pastirom.</verse>
				<verse number="17">Otac me voli jer život svoj dajem da bih ga opet mogao imati.</verse>
				<verse number="18">Niko mi ga ne može oduzeti – ja ga svojevoljno dajem. Imam vlast dati ga i uzeti ga natrag. Tu mi je zapovijed Otac izrekao.”</verse>
				<verse number="19">Zbog tih riječi, Jevreji se opet podijele.</verse>
				<verse number="20">Mnogi su govorili: „Opsjednut je zloduhom i luduje. Zašto slušati takvog čovjeka?”</verse>
				<verse number="21">„Ne zbori baš kao da je opsjednut”, govorili su drugi. „I zar bi zloduh mogao slijepcu vratiti vid?”</verse>
				<verse number="22">Bila je zima. U Jerusalemu se slavio blagdan Posvete Hrama.</verse>
				<verse number="23">Isus je prolazio Solomonovim trijemom u Hramu.</verse>
				<verse number="24">Opkole ga Jevreji i upitaju: „Dokle ćeš nas držati u nedoumici? Ako si ti Mesija, otvoreno nam to reci.”</verse>
				<verse number="25">„Već sam vam rekao, ali mi niste vjerovali”, odgovori im Isus. „Za mene svjedoče djela koja činim u ime svojeg Oca.</verse>
				<verse number="26">Ali vi mi ne vjerujete, jer niste od mojega stada.</verse>
				<verse number="27">Moje ovce slušaju moj glas, ja ih poznajem i one me slijede.</verse>
				<verse number="28">Dajem im Vječni život. Zato neće nikad propasti. Niko ih neće oteti iz mojih ruku</verse>
				<verse number="29">jer mi ih je dao Otac, a On je veći od svih. Niko ih ne može ugrabiti iz Očevih ruku.</verse>
				<verse number="30">Otac i ja jedno smo!”</verse>
				<verse number="31">Tada Jevreji opet zgrabe kamenje da ga kamenuju.</verse>
				<verse number="32">Isus im reče: „Pokazao sam vam mnoga dobra djela Očeva. Za koje me želite kamenovati?”</verse>
				<verse number="33">„Ne kamenujemo te zbog dobrih djela”, odgovore oni, „već zbog bogohuljenja. Običan si čovjek, a praviš se Bogom.”</verse>
				<verse number="34">„Ne piše li u vašem Zakonu: Ja rekoh, vi ste bogovi!”, odgovori on.</verse>
				<verse number="35">„Ako, dakle, Pismo, koje se ne može promijeniti, bogovima naziva one kojima je upućena Božija riječ,</verse>
				<verse number="36">zašto meni, koga je Otac poslao u svijet i posvetio, govorite da hulim zato što kažem: Sin sam Božiji?</verse>
				<verse number="37">Nemojte mi vjerovati ako ne činim djela svojega Oca.</verse>
				<verse number="38">Ali ako ih činim, vjerujte barem tim djelima kad već meni ne vjerujete. Da biste znali da je Otac u meni i ja u Njemu.”</verse>
				<verse number="39">Tada ga opet pokušaju uhvatiti, no on im umakne.</verse>
				<verse number="40">Prijeđe na drugu stranu Jordana, tamo gdje je prije Ivan potapao, i tu ostane.</verse>
				<verse number="41">Mnogi dođu njemu. „Ivan nije činio čudesa”, govorili su ljudi među sobom, „ali sve što je rekao za ovog čovjeka istina je.”</verse>
				<verse number="42">I mnogi tu povjeruju u njega.</verse>
			</chapter>
			<chapter number="11">
				<verse number="1">Neki se Lazar, iz sela Betanije, razbolio. Živio je sa sestrama Marijom i Martom.</verse>
				<verse number="2">Bila je to ona Marija što je pomazala Gospoda pomašću i što mu je otrla noge svojom kosom. Kako im je brat Lazar bio bolestan,</verse>
				<verse number="3">sestre pošalju Isusu poruku: „Gospode, onaj koga voliš bolestan je.”</verse>
				<verse number="4">Kad je Isus to čuo, reče: „Njegova bolest nije na smrt, nego na Božiju slavu – da se proslavi Božiji sin.”</verse>
				<verse number="5">Isus je volio Martu, Mariju i Lazara.</verse>
				<verse number="6">Kad je čuo da je ovaj bolestan, ostao je još dva dana u mjestu u kojem se nalazio.</verse>
				<verse number="7">Nakon toga rekne učenicima: „Hajdemo natrag u Judeju!”</verse>
				<verse number="8">Ali učenici mu rekoše: „Učitelju, zar te nisu Jevreji u Judeji htjeli kamenovati? A ti opet hoćeš tamo.”</verse>
				<verse number="9">Isus odgovori: „Dvanaest sati traje dan i onaj koji danju hoda neće se spotaknuti. On ima svjetlo ovoga svijeta.</verse>
				<verse number="10">Ko noću hoda, spotiče se, jer u sebi nema svjetla.”</verse>
				<verse number="11">Zatim veli: „Naš prijatelj Lazar spava, ali idem da ga probudim!”</verse>
				<verse number="12">Učenici rekoše: „Gospode, ako spava, ozdravit će!”</verse>
				<verse number="13">Mislili su da Isus želi reći kako Lazar zaista spava, ali Isus je govorio o njegovoj smrti.</verse>
				<verse number="14">Tada im otvoreno kaza: „Lazar je umro.</verse>
				<verse number="15">Radi vas se radujem što nisam bio tamo, da se osnažite u vjeri. Hajdemo njemu!”</verse>
				<verse number="16">Nato Toma, zvani Blizanac, kaže ostalim učenicima: „Idemo i mi umrijeti s njime!”</verse>
				<verse number="17">Kad je Isus došao u Betaniju, rekoše mu da Lazar već četiri dana leži u grobu.</verse>
				<verse number="18">Betanija je od Jerusalema bila udaljena oko petnaest stadija.</verse>
				<verse number="19">Mnogo je Jevreja došlo utješiti Martu i Mariju zbog gubitka brata.</verse>
				<verse number="20">Kad je Marta čula da Isus stiže, pođe mu ususret, a Marija ostane u kući.</verse>
				<verse number="21">Marta reče Isusu: „Gospode, da si ti bio ovdje, moj brat ne bi umro.</verse>
				<verse number="22">Ali ipak znam da će ti Bog dati sve što od Njega zatražiš.”</verse>
				<verse number="23">„Tvoj će brat oživjeti!”, veli joj Isus.</verse>
				<verse number="24">„Znam da će oživjeti”, reče Marta, „o oživljenju u posljednji dan.”</verse>
				<verse number="25">„Ja sam oživljenje i Život”, reče joj Isus. „Ko u mene vjeruje, ako i umre, živjet će.</verse>
				<verse number="26">Ko god je živ i vjeruje u mene, nikada neće umrijeti. Vjeruješ li u to?”</verse>
				<verse number="27">„Da, Gospode”, odgovori ona, „ja vjerujem da si ti Mesija, Božiji sin koji je došao na svijet.”</verse>
				<verse number="28">Zatim ode natrag Mariji i nasamo joj reče: „Stigao je Učitelj i zove te.”</verse>
				<verse number="29">Kad je to čula, brzo ustane i odmah pođe njemu.</verse>
				<verse number="30">Isus još nije ušao u selo, već bijaše na mjestu gdje ga je susrela Marta.</verse>
				<verse number="31">Kada su Jevreji, koji su bili u Marijinoj kući, i tješili je, vidjeli kako brzo odlazi, pođu za njom. Mislili su, naime, da ide na grob da plače.</verse>
				<verse number="32">Kad je Marija stigla Isusu, padne pred njim ničice i kaže: „Gospode, da si ti bio ovdje, moj brat ne bi umro!”</verse>
				<verse number="33">Kad Isus vidje nju i Jevreje kako plaču, bi duboko dirnut i potresen.</verse>
				<verse number="34">„Gdje ste ga položili?”, upita ih. „Dođi i pogledaj”, kažu mu.</verse>
				<verse number="35">Isus zaplaka</verse>
				<verse number="36">Jevreji su nato govorili: „Gledajte kako ga je volio!”</verse>
				<verse number="37">Neki rekoše: „Zar taj koji je slijepcu vratio vid nije mogao spriječiti smrt ovoga čovjeka?”</verse>
				<verse number="38">Isus se opet duboko ožalosti. Uto stignu do groba. Bila je to pećina s kamenom navaljenim na otvor.</verse>
				<verse number="39">„Odmaknite kamen!”, naredi Isus. Ali Marta, sestra preminuloga, rekne: „Gospode, već zaudara, prošlo je četiri dana otkako je umro.”</verse>
				<verse number="40">„Nisam li ti kazao da ćeš, budeš li vjerovala, vidjeti Božiju slavu?”, upita je Isus.</verse>
				<verse number="41">I tako odmaknu kamen s groba. Isus pogleda u nebo i reče: „Hvala Ti, Oče, što si me uslišio.</verse>
				<verse number="42">Znam da me Ti uvijek uslišavaš, ali to sam kazao zbog ovih ljudi, kako bi vjerovali da si me Ti poslao.”</verse>
				<verse number="43">Zatim glasno vikne: „Lazare, izađi!”</verse>
				<verse number="44">I on izađe sav u povojima i lica zamotana u platno. Isus reče prisutnima: „Odvežite ga i pustite da ide!”</verse>
				<verse number="45">Kad brojni Jevreji što su bili s Marijom vide šta se dogodilo, povjeruju u njega.</verse>
				<verse number="46">Ali neki odu i jave farizejima šta je Isus učinio.</verse>
				<verse number="47">Stoga svećenički glavari i farizeji sazovu Veliko vijeće. „Šta da radimo?”, pitali su jedan drugoga. „Jer ovaj čovjek zaista čini čudesa.</verse>
				<verse number="48">Ako ga ostavimo na miru, svi će povjerovati u njega, a onda će doći Rimljani te nam oduzeti hram i narod.”</verse>
				<verse number="49">A jedan od njih, Kaifa, koji je te godine bio visoki svećenik, reče: „Ništa vi ne znate!</verse>
				<verse number="50">Ne razumijete da je za vas bolje da jedan čovjek umre umjesto naroda, nego da cijeli narod propadne!”</verse>
				<verse number="51">Kaifa to nije kazao od sebe. On je te godine bio visoki svećenik. Tako je prorekao da će Isus umrijeti za sav narod,</verse>
				<verse number="52">i ne samo za narod, već da bi okupio svu Božiju djecu rasutu po svijetu.</verse>
				<verse number="53">Tog dana odluče da ubiju Isusa.</verse>
				<verse number="54">Zbog toga se Isus više nije javno kretao među Jevrejima, već ode u blizinu pustinje, u grad Efraim, i tu ostane s učenicima.</verse>
				<verse number="55">Bližila se jevrejska Pasha pa su mnogi sa sela dolazili u Jerusalem prije Pashe kako bi se očistili.</verse>
				<verse number="56">Tražili su Isusa. Razgovarajući u Hramu, pitali su jedni druge: „Šta mislite, hoće li doći na Pashu?”</verse>
				<verse number="57">A poglavari svećenički i farizeji naredili su da svako ko dozna gdje je Isus, mora to odmah prijaviti, kako bi ga uhvatili.</verse>
			</chapter>
			<chapter number="12">
				<verse number="1">Isus je šest dana prije Pashe stigao u Betaniju, gdje je živio onaj Lazar što ga je digao iz mrtvih.</verse>
				<verse number="2">Prirede mu večeru. Marta je posluživala, a Lazar je sjedio s njim za stolom.</verse>
				<verse number="3">Tada Marija uzme posudu skupocjene nardove masti, pomaže Isusu noge i otre ih svojom kosom. Sva se kuća ispuni mirisom masti.</verse>
				<verse number="4">Ali Juda Iskariotski – jedan od Isusovih učenika, koji ga je poslije izdao, reče:</verse>
				<verse number="5">„Trebalo je mast prodati za trista denara, te novac podijeliti sirotinji.”</verse>
				<verse number="6">Nije to rekao zato što je mario za siromahe, nego zato što bijaše kradljivac koji je držao kesu i uzimao što se u nju stavljalo.</verse>
				<verse number="7">Isus mu odgovori: „Pusti je! To je učinila da me pripremi za ukop.</verse>
				<verse number="8">Siromaha će uvijek biti među vama, a ja neću zauvijek s vama ostati.”</verse>
				<verse number="9">Mnogi Jevreji, kad su čuli da je Isus tu, dođu da bi vidjeli ne samo njega nego i Lazara kojeg je Isus digao iz mrtvih.</verse>
				<verse number="10">Tada svećenički glavari odluče da ubiju i Lazara,</verse>
				<verse number="11">jer su zbog njega mnogi Jevreji odlazili od njih i vjerovali u Isusa.</verse>
				<verse number="12">Sutradan se pročulo da Isus odlazi u Jerusalem pa veliko mnoštvo, okupljeno zbog Pashe,</verse>
				<verse number="13">uzme palmine grane i pođe mu ususret kličući: Hosana! Blagoslovljen koji dolazi u ime Gospodnje! Car Izraelov!</verse>
				<verse number="14">Isus pronađe mlado magare i sjedne na njega, kao što je pisano:</verse>
				<verse number="15">Ne boj se, kćeri zionska! Evo, dolazi tvoj car jašući na magaretu.</verse>
				<verse number="16">Njegovi učenici tada još nisu to shvatali. Ali kada se Isus proslavio, sjetili su se da je to bilo o njemu pisano i da su mu baš to uradili.</verse>
				<verse number="17">Ljudi koji su vidjeli kako je Isus pozvao Lazara iz groba, i kako ga je digao iz mrtvih, svjedočili su o tome drugima.</verse>
				<verse number="18">Ususret mu izađe silno mnoštvo ljudi, jer su čuli za to čudo.</verse>
				<verse number="19">Tada farizeji rekoše: „Ništa nismo uradili! Pogledajte, svi odlaze za njim!”</verse>
				<verse number="20">Neki Grci koji su došli na svetkovinu Pashe</verse>
				<verse number="21">priđu Filipu, koji je bio iz Betsaide u Galileji, pa mu rekoše: „Gospodine, htjeli bismo vidjeti Isusa.”</verse>
				<verse number="22">Filip je to prenio Andriji, a onda su skupa otišli da kažu Isusu.</verse>
				<verse number="23">Isus reče: „Došlo je vrijeme da se proslavi Sin Čovječiji.</verse>
				<verse number="24">Zaista, zaista vam kažem, ukoliko pšenično zrno koje padne u tlo ne umre, ostaje samo. Umre li, naprotiv, donijet će mnogo roda.</verse>
				<verse number="25">Ko voli svoj život, izgubit će ga, a ko prezre život na ovome svijetu, sačuvat će ga za Vječni život.</verse>
				<verse number="26">Ko hoće služiti meni, mora doći i slijediti me, jer moje sluge treba da budu tamo gdje sam ja. A ko mi služi, moj će ga Otac poštivati.</verse>
				<verse number="27">Sad mi je duša potresena. No, zar da Oca molim: Oče, spasi me od ovoga časa. A zbog toga sam i došao!</verse>
				<verse number="28">Oče, proslavi Svoje ime!” Tada se začuje glas s Neba: „Već sam Ga proslavio, i opet ću Ga proslaviti!”</verse>
				<verse number="29">Kad je to čuo narod, neki kažu da je zagrmjelo, dok su drugi tvrdili da je Isusu progovorio anđeo.</verse>
				<verse number="30">Tada im Isus reče: „Glas je došao radi vas, a ne radi mene.</verse>
				<verse number="31">Sada dolazi sud ovome svijetu! Sad će vladar ovoga svijeta biti izbačen!</verse>
				<verse number="32">A kad ja budem uzdignut sa Zemlje, sve ću ljude privući sebi.”</verse>
				<verse number="33">To je rekao da istakne kakvom će smrću umrijeti.</verse>
				<verse number="34">Narod se zaprepastio. „Iz Zakona smo saznali da će Mesija zauvijek živjeti. Zašto govoriš da Sin Čovječiji mora biti uzdignut? Ko je taj Sin Čovječiji?”</verse>
				<verse number="35">Isus im odgovori: „Još malo je svjetlo s vama. Hodajte dok još imate svjetlo, da vas ne obuzme tama. Ko u tami hoda, ne vidi kamo ide.</verse>
				<verse number="36">Vjerujte u svjetlo, dok ga još imate, da budete djecom svjetla!” Nakon toga Isus ode i sakrije se od njih.</verse>
				<verse number="37">Pa ipak, unatoč svim čudima koja je pred njima učinio, ovi nisu vjerovali u njega,</verse>
				<verse number="38">da bi se ispunila riječ vjerovjesnika Izaije, koja kaže: Gospode, ko je povjerovao našim riječima? Kome se objavila snaga Gospodnja?</verse>
				<verse number="39">Nisu mogli vjerovati, jer je Izaija također rekao:</verse>
				<verse number="40">On im je zaslijepio oči i skamenio srca tako da očima ne vide, srcem ne razumiju, da se ne obrate i da ih izliječim.</verse>
				<verse number="41">To je rekao Izaija, koji je vidio njegovu slavu i o njemu govorio.</verse>
				<verse number="42">Ipak su i mnogi poglavari vjerovali u Isusa, ali to nisu priznavali da ih farizeji ne isključe iz sinagoge.</verse>
				<verse number="43">Ljudska im je slava bila draža od Božije slave.</verse>
				<verse number="44">Isus poviče: „Ko vjeruje u mene, ne vjeruje toliko u mene, nego u Onoga Koji me poslao.</verse>
				<verse number="45">Ko vidi mene, vidi Onoga Koji me je poslao.</verse>
				<verse number="46">Ja, svjetlo, došao sam na svijet da svi koji u mene vjeruju ne ostanu više u tami.</verse>
				<verse number="47">Čuje li ko moje riječi, a ne posluša ih, neću mu ja suditi – jer sam došao spasiti svijet, a ne osuditi ga.</verse>
				<verse number="48">Ko me odbaci i ne primi moje riječi, imat će svojeg sudiju. U posljednji će mu dan suditi riječ koju sam objavljivao.</verse>
				<verse number="49">Jer ja nisam govorio sâm od sebe, nego vam kazivah ono što mi je zapovjedio Otac Koji me poslao.</verse>
				<verse number="50">Znam da je Njegova zapovijed Vječni život, i kad vam govorim, govorim vam ono što je meni rekao Otac.”</verse>
			</chapter>
			<chapter number="13">
				<verse number="1">Uoči Pashe, znajući da je došao trenutak da ode sa Zemlje svojem Ocu i voleći svoje koji su na svijetu, Isus je iskazao učenicima ljubav do kraja.</verse>
				<verse number="2">Za vrijeme večere Đavo je već stavio u srce Judi Iskariotskom, Simonovu sinu, ideju da izda Isusa.</verse>
				<verse number="3">A Isus, svjestan da mu je Otac predao sve u ruke, da je od Boga došao i da se Njemu vraća,</verse>
				<verse number="4">ustane s večere, skine gornju odjeću, opaše se ručnikom,</verse>
				<verse number="5">nalije vode, te počne učenicima prati noge i brisati ih ručnikom kojim se opasao.</verse>
				<verse number="6">Kad je došao do Simona Kefe, on mu reče: „Učitelju, zar ćeš ti meni prati noge!”</verse>
				<verse number="7">Isus mu odgovori: „Sada još ne razumiješ ovo što radim, ali poslije svega ćeš shvatiti.”</verse>
				<verse number="8">A Kefa dodade: „Nikad ti nećeš meni prati noge!” „Ali ako te ne operem, nećeš imati dijela sa mnom”, pojasni mu Isus.</verse>
				<verse number="9">Simon Kefa nato kaže: „Gospode, operi mi onda i ruke i glavu, a ne samo noge!”</verse>
				<verse number="10">Isus odgovori: „Ko je sav okupan, ne treba mu prati drugo osim nogu da bude posve čist. Sada ste čisti, ali ipak ne svi.”</verse>
				<verse number="11">Isus je, naime, znao ko će ga izdati. Zato je i rekao: „Niste svi čisti.”</verse>
				<verse number="12">Kad im opere noge, ponovo se obuče, sjedne i upita: „Razumijete li šta sam vam učinio?</verse>
				<verse number="13">Vi me zovete Učiteljem i Gospodom. Dobro kažete! To i jesam.</verse>
				<verse number="14">I zato, ako sam ja, Gospod i Učitelj, vama oprao noge, trebate i vi prati noge jedni drugima.</verse>
				<verse number="15">Dao sam vam primjer, činite kao što sam i ja vama učinio.</verse>
				<verse number="16">Zaista, zaista vam kažem, nije sluga veći od svojega gospodara niti je poslanik veći od onoga koji ga šalje.</verse>
				<verse number="17">To znate, a blago vama budete li se toga i pridržavali!”</verse>
				<verse number="18">„Ne govorim o svima vama, jer znam koje sam odabrao. Nego da se ispuni Pismo: Onaj koji je sa mnom jeo, podiže svoju petu na me.</verse>
				<verse number="19">Velim vam ovo već sada, prije nego što se dogodi, da kad se dogodi, vjerujete da Ja jesam.</verse>
				<verse number="20">Zaista, zaista vam kažem, ko primi onoga koga ja šaljem, prima mene. A primi li ko mene, prima Onoga Koji je mene poslao.”</verse>
				<verse number="21">Rekavši to, potresen u duhu, Isus im otvoreno veli: „Zaista, zaista vam kažem, jedan će me od vas izdati!”</verse>
				<verse number="22">Učenici pogledaju jedan drugoga, pitajući se o kome govori.</verse>
				<verse number="23">Jedan od učenika, onaj kojega je Isus osobito volio, sjedio je odmah uz Isusa.</verse>
				<verse number="24">Simon Kefa mu dade znak da upita Učitelja o kome govori.</verse>
				<verse number="25">On se nasloni Isusu na prsa i upita ga: „Ko je taj, Gospode?”</verse>
				<verse number="26">Isus odgovori: „Onaj kome dâm umočen hljeb.” Umoči zatim hljeb i dade ga Judi, sinu Simona Iskariotskog.</verse>
				<verse number="27">Čim Juda uze hljeb, u njega uđe Đavo. Tada mu Isus reče: „Brzo čini to što kaniš učiniti!”</verse>
				<verse number="28">Niko za stolom nije razumio zašto je Isus to rekao.</verse>
				<verse number="29">Kako je Juda čuvao kesu s novcem, neki pomisle da ga Isus šalje da kupi hrane za blagdan ili da podijeli novac siromašnima.</verse>
				<verse number="30">Kad je pojeo hljeb, Juda izađe u noć.</verse>
				<verse number="31">Kad je Juda izašao, Isus reče: „Sada je Sin Čovječiji proslavljen i Bog je proslavljen u njemu.</verse>
				<verse number="32">Ako je Bog proslavljen u njemu, i Bog će njega proslaviti u Sebi, i to odmah.</verse>
				<verse number="33">Djeco, još malo ću biti s vama. Tražit ćete me, ali gdje ja idem, vi ne možete doći. Kao što sam rekao Jevrejima, kažem i vama.</verse>
				<verse number="34">Dajem vam novu zapovijed: da volite jedni druge. Volite se međusobno onako kako sam ja volio vas.</verse>
				<verse number="35">Budete li imali ljubavi jedni prema drugima, po tome će svi znati da ste moji učenici.”</verse>
				<verse number="36">„Kamo ideš, Gospode?”, upita ga Simon Kefa. Isus mu odgovori: „Sada ne možeš poći sa mnom, ali poslije ćeš me slijediti.”</verse>
				<verse number="37">Kefa upita: „Gospode, zašto sada ne mogu s tobom? Ja sam za tebe spreman i umrijeti!”</verse>
				<verse number="38">A Isus mu veli: „Umrijeti za mene? Zaista, zaista ti kažem, neće ni pijetao zapjevati a ti ćeš me se triput odreći.”</verse>
			</chapter>
			<chapter number="14">
				<verse number="1">„Neka se ne uznemiruje vaše srce! Uzdajte se u Boga i u mene!</verse>
				<verse number="2">U kući mojega Oca mnogo je stanova. Da nije tako, zar bih vam rekao: Idem vam pripremiti mjesto.</verse>
				<verse number="3">Kad odem i pripremim vam mjesto, opet ću se vratiti da vas uzmem sebi da biste bili sa mnom.</verse>
				<verse number="4">A vi znate put kojim idem.”</verse>
				<verse number="5">„Ne znamo, Gospode, ni kamo ideš”, veli Toma. „Kako bismo onda znali put?”</verse>
				<verse number="6">Isus mu reče: „Ja sam put, istina i život. Niko ne može doći Ocu osim kroz mene.</verse>
				<verse number="7">Da mene poznajete, i moga Oca biste poznavali. Već sad Ga poznajete i vidjeli ste Ga.”</verse>
				<verse number="8">Filip mu reče: „Gospode, pokaži nam Oca i to je dovoljno!”</verse>
				<verse number="9">Isus odgovori: „Ti me, Filipe, još nisi upoznao, a toliko sam vremena s vama. Ko je vidio mene, vidio je i Oca. Zašto onda govoriš: Pokaži nam Oca.</verse>
				<verse number="10">Zar ne vjeruješ da sam ja u Ocu i Otac u meni? Riječi koje izgovaram nisu moje, već Otac Koji živi u meni čini Svoja djela.</verse>
				<verse number="11">Vjerujte mi da sam ja u Ocu i da je Otac u meni. Vjerujte barem zbog samih djela.</verse>
				<verse number="12">Zaista, zaista vam kažem, ko vjeruje u mene, činit će djela kakva sam i ja činio, pa čak i veća, jer ja odlazim Ocu.</verse>
				<verse number="13">Ma šta zamolili u moje ime, ja ću to učiniti da bi se Otac proslavio u Sinu.</verse>
				<verse number="14">Ma šta zamolili u moje ime, ja ću to učiniti.</verse>
				<verse number="15">Ako me volite, vršit ćete moje zapovijedi,</verse>
				<verse number="16">a ja ću moliti Oca i poslat će vam drugog Pomagača, da bude s vama zauvijek;</verse>
				<verse number="17">Duha istine, Koga svijet ne može primiti, jer Ga ne vidi i ne poznaje. No vi Ga poznajete, jer je sada uz vas i bit će u vama.</verse>
				<verse number="18">Neću vas ostaviti kao siročad. Opet ću vam doći.</verse>
				<verse number="19">Još samo malo i svijet me više neće vidjeti, ali vi ćete me vidjeti, jer ja živim i vi ćete živjeti.</verse>
				<verse number="20">U taj ćete dan spoznati da sam ja u svom Ocu, da ste vi u meni i ja u vama.</verse>
				<verse number="21">Ko sluša i vrši moje zapovijedi, taj me voli; i zato što me voli, moj će ga Otac voljeti, i ja ću ga voljeti i objaviti mu se.”</verse>
				<verse number="22">„Gospode, zašto ćeš se objaviti samo nama, a ne svijetu?”, upita ga Juda (ne Iskariotski).</verse>
				<verse number="23">Isus mu odgovori: „Ko mene voli, držat će moju riječ. Moj će ga Otac zato voljeti. Onda ćemo doći i nastaniti se kod njega.</verse>
				<verse number="24">A ko me ne voli, taj ne drži moje riječi. A riječi koje vam kazujem nisu moje, nego od Oca Koji me je poslao.</verse>
				<verse number="25">Govorio sam vam dok sam još bio s vama.</verse>
				<verse number="26">A kad Otac u moje ime pošalje Pomagača, Svetoga Duha, On će vas naučiti i podsjetiti vas na sve što sam vam govorio.</verse>
				<verse number="27">Ostavljam vam mir – i to svoj mir – ja vam dajem mir kakav svijet ne daje. Zato se ne uznemirujte i ne plašite.</verse>
				<verse number="28">Čuli ste šta sam vam rekao: Odlazim, ali ću opet doći. Ako me zaista volite, bit ćete sretni što idem Ocu, jer je On veći od mene.</verse>
				<verse number="29">Rekao sam vam ovo prije nego se dogodi, da vjerujete kad se dogodi.</verse>
				<verse number="30">Neću vam više mnogo govoriti, jer se približava vladar ovoga svijeta. On sa mnom nema ništa,</verse>
				<verse number="31">ali ja ću učiniti ono što mi je Otac zapovjedio kako bi svijet spoznao da ja volim Oca. Ustanite! Hajdemo odavde!”</verse>
			</chapter>
			<chapter number="15">
				<verse number="1">„Ja sam pravi trs, a moj je Otac vinogradar.</verse>
				<verse number="2">On siječe svaku mladicu na meni koja ne rađa rodom. Pročišćuje mladice koje donose rod, kako bi dale još više.</verse>
				<verse number="3">Vi ste već očišćeni kroz riječ koju sam vam govorio.</verse>
				<verse number="4">Ostanite u meni i ja ću ostati u vama! Jer mladica ne može donijeti rod sama od sebe, već samo ako je na trsu. Tako ni vi, osim ako ostanete u meni.</verse>
				<verse number="5">Ja sam trs, a vi ste mladice. Ko ostane u meni i ja u njemu, donijet će veliki rod. Jer bez mene ne možete ništa učiniti.</verse>
				<verse number="6">Ne ostane li ko u meni, bit će izbačen kao mladica i osušit će se. A takve skupe i bace u oganj da izgore.</verse>
				<verse number="7">Ali ostanete li u meni i moje riječi ostanu li u vama, tražite šta god hoćete, i dat će vam se.</verse>
				<verse number="8">Moj će se Otac proslaviti time što ćete donijeti mnogo roda i što ćete biti moji učenici.</verse>
				<verse number="9">Kao što je Otac volio mene, tako sam i ja volio vas. Ostanite u mojoj ljubavi.</verse>
				<verse number="10">Držite li se mojih zapovijedi, ostajete u mojoj ljubavi, kao što sam se ja držao zapovijedi svojeg Oca i ostajem u Njegovoj ljubavi.</verse>
				<verse number="11">To vam kažem da biste u sebi imali moju radost i da vaša radost bude potpuna.</verse>
				<verse number="12">Moja je zapovijed da volite jedni druge kao što sam ja volio vas.</verse>
				<verse number="13">A veću ljubav niko ne može iskazati nego da život dade za svoje prijatelje.</verse>
				<verse number="14">Prijatelji ste mi ako činite što vam zapovijedam.</verse>
				<verse number="15">Ne zovem vas više slugama, jer sluga ne zna gospodarove nakane. Sada ste mi prijatelji, jer sam vam prenio sve što mi je Otac rekao.</verse>
				<verse number="16">Niste vi mene izabrali. Ja sam izabrao vas! Odredio sam vas da idete i da urodite rodom i da vaš rod ostane, tako da vam moj Otac dade sve što zatražite u moje ime.</verse>
				<verse number="17">Zapovijedam vam da volite jedni druge!”</verse>
				<verse number="18">„Mrzi li vas svijet, znajte da je mene mrzio prije vas.</verse>
				<verse number="19">Kad biste bili od svijeta, svijet bi svoje volio, ali vi niste od svijeta, jer sam vas ja izabrao iz svijeta. Zato vas svijet mrzi.</verse>
				<verse number="20">Sjećate li se šta sam vam rekao? Nije sluga veći od svojeg gospodara. Pa ako su mene progonili i vas će progoniti. Ako su držali moju riječ, držat će i vašu!</verse>
				<verse number="21">Sve će vam to činiti zbog mojeg imena, jer ne poznaju Onoga Koji me je poslao.</verse>
				<verse number="22">Da nisam došao i govorio im, oni ne bi imali grijeha, ali sada nemaju opravdanja za svoj grijeh.</verse>
				<verse number="23">Ko mene mrzi, mrzi i mojeg Oca.</verse>
				<verse number="24">Da nisam među njima činio djela koja niko drugi nije mogao učiniti, ne bi imali grijeha. Ali oni su sve to vidjeli, a ipak su zamrzili i mene i mojeg Oca.</verse>
				<verse number="25">Time se ispunilo napisano u njihovom zakonu: Mrzili su me bez razloga.</verse>
				<verse number="26">Ali kada dođe Pomagač, Duh istine, Kojeg ću vam poslati a Koji dolazi od Oca, svjedočit će o meni.</verse>
				<verse number="27">I vi ćete svjedočiti, jer ste bili sa mnom od početka.”</verse>
			</chapter>
			<chapter number="16">
				<verse number="1">„Ovo sam vam rekao da ne biste posrnuli u vjeri.</verse>
				<verse number="2">Jer će vas izbacivati iz sinagoga i doći će vrijeme kad će svako ko vas bude ubijao misliti da služi Bogu.</verse>
				<verse number="3">A to će činiti zato što nisu upoznali ni Oca ni mene.</verse>
				<verse number="4">Ovo vam govorim sada da biste se, kad se to dogodi, sjetili kako sam vam rekao. Nisam vam ovo govorio od početka, jer sam bio s vama.”</verse>
				<verse number="5">„Ali sad odlazim Onome Koji me je poslao, a niko od vas više ne pita kamo idem.</verse>
				<verse number="6">Jer sam vam sve rekao, već se vaša srca tugom ispuniše.</verse>
				<verse number="7">No za vas je uistinu bolje da ja odem, jer ako ja ne odem, neće vam doći Pomagač. Ako pak odem, poslat ću Ga vama.</verse>
				<verse number="8">Kada dođe, On će dokazati svijetu grijeh, pravednost i sud.</verse>
				<verse number="9">Grijeh, jer ne vjeruju u mene.</verse>
				<verse number="10">Pravednost, jer idem Ocu, i više me nećete vidjeti.</verse>
				<verse number="11">Sud, jer je vladar ovoga svijeta osuđen.</verse>
				<verse number="12">Toliko toga bih vam još imao reći, ali sada to ne biste mogli podnijeti.</verse>
				<verse number="13">Kada dođe on, Duh istine, uvest će vas u cjelokupnu istinu. On neće govoriti od sebe, nego će vam prenijeti ono što je čuo. Objavit će vam i ono što dolazi.</verse>
				<verse number="14">On će me proslaviti otkrivajući vam ono što primi od mene.</verse>
				<verse number="15">Sve što ima Otac, moje je. Zato kažem da će vam otkriti ono što primi od mene.”</verse>
				<verse number="16">„Još samo malo i više me nećete vidjeti. I još malo i ponovo ćete me vidjeti.”</verse>
				<verse number="17">Neki učenici su pitali jedni druge: „O čemu govori kada kaže: Još malo i nećete me vidjeti, i još malo pa ćete me opet vidjeti. I: Jer odlazim Ocu.</verse>
				<verse number="18">Šta znači: Još malo? Ne razumijemo to.”</verse>
				<verse number="19">Isus je znao da ga žele to pitati pa rekne: „Pitate se među sobom o tome šta sam rekao: Još samo malo i više me nećete vidjeti. I još malo i vidjet ćete me ponovo.</verse>
				<verse number="20">Zaista, zaista vam kažem, plakat ćete i tugovati, a svijet će se veseliti. Bit ćete ožalošćeni, ali vaša će se žalost pretvoriti u radost.</verse>
				<verse number="21">Žena je žalosna dok rađa, jer je došao njezin čas, ali kad se dijete rodi, radosna je što je donijela ljudsko biće na svijet i više se ne sjeća muke.</verse>
				<verse number="22">Tako je i s vama, sad se žalostite, ali ću vas opet vidjeti i radovat će se srca vaša; tu vam radost niko neće moći oduzeti.</verse>
				<verse number="23">Tog dana me ništa nećete pitati. Zaista, zaista vam kažem, zamolite li šta Oca u moje ime, dat će vam.</verse>
				<verse number="24">Dosad niste ništa molili u moje ime. Molite i primit ćete, da vaša radost bude potpuna.</verse>
				<verse number="25">O tome sam vam govorio u poredbama, ali dolazi vrijeme kad više neću upoređivati, nego ću vam otvoreno govoriti o Ocu.</verse>
				<verse number="26">Tada ćete moliti u moje ime. Ne kažem da ću ja moliti Oca za vas</verse>
				<verse number="27">jer vas sâm Otac voli, zato što ste vi mene voljeli i vjerovali da sam došao od Boga.</verse>
				<verse number="28">Izašao sam od Oca i došao na svijet, otići ću s ovoga svijeta i vratiti se Ocu.”</verse>
				<verse number="29">„Sada otvoreno govoriš”, rekoše njegovi učenici, „i ne upoređuješ.</verse>
				<verse number="30">Sada shvaćamo da sve znaš i da ne treba da te ko pita. Zato vjerujemo da si izašao od Boga.”</verse>
				<verse number="31">„Sada vjerujete!”, odgovori im Isus.</verse>
				<verse number="32">„No dolazi vrijeme, i već je tu, kad ćete se razbježati svaki na svoju stranu, a mene ćete ostaviti samog. Ipak neću biti sâm, jer Otac je sa mnom.</verse>
				<verse number="33">Sve sam vam to rekao da u meni imate mir. Ovdje na zemlji imat ćete nevolje, ali ohrabrite se, ja sam pobijedio svijet!”</verse>
			</chapter>
			<chapter number="17">
				<verse number="1">Nakon što je sve to Isus rekao, pogleda prema nebu i nastavi: „Oče, došao je čas! Proslavi svojeg Sina da on može proslaviti Tebe.</verse>
				<verse number="2">Jer Ti si mu dao vlast nad svakim tijelom i on daje Vječni život svakome koga si mu Ti doveo.</verse>
				<verse number="3">A Vječni život znači spoznati Tebe, Jedinoga, Istinitoga Boga i Mesiju Isusa, Koga si Ti poslao.</verse>
				<verse number="4">Proslavio sam Tebe na zemlji, dovršivši djelo koje si mi ostavio da učinim.</verse>
				<verse number="5">A sada Ti mene, Oče, proslavi slavom koju sam imao kod Tebe prije postanka svijeta.</verse>
				<verse number="6">Ovim sam ljudima objavio Tvoje ime. Bili su u svijetu, ali Ti si mi ih dao. Bili su Tvoji, ali dao si ih meni i držali su Tvoju riječ.</verse>
				<verse number="7">Sad su spoznali da je sve što si mi dao od Tebe,</verse>
				<verse number="8">jer sam im prenio riječi koje si mi Ti dao. Prihvatili su ih, pa tako pouzdano znaju da sam izašao od Tebe i vjeruju da si me Ti poslao.</verse>
				<verse number="9">Za njih molim i moja molitva nije za svijet, već za one koje si mi dao, jer su Tvoji.</verse>
				<verse number="10">Sve moje je Tvoje, i sve Tvoje je moje. U njima sam se proslavio.</verse>
				<verse number="11">Sad odlazim s ovog svijeta, ostavljam ih i idem Tebi. Sveti Oče, sačuvaj sve one koje si mi dao u svojem imenu, da budu jedno baš kao i mi.</verse>
				<verse number="12">Dok sam bio s njima, očuvao sam u Tvojem imenu sve one koje si mi dao. Čuvao sam ih i nijedan nije propao, osim sina propasti, da se ispuni Pismo.</verse>
				<verse number="13">A sada idem Tebi. Ovo govorim dok sam u svijetu kako bi oni u sebi imali moju radost u svoj punini.</verse>
				<verse number="14">Dao sam im Tvoju riječ, a svijet ih je zamrzio, jer nisu od svijeta, baš kao što ni ja nisam od ovoga svijeta.</verse>
				<verse number="15">Ne molim Te da ih uzmeš sa svijeta, već da ih očuvaš od zloga.</verse>
				<verse number="16">Nisu od ovoga svijeta, kao što ni ja nisam od svijeta.</verse>
				<verse number="17">Posveti ih istinom; Tvoja je riječ istina.</verse>
				<verse number="18">Kao što si mene poslao u svijet, tako i ja njih šaljem u svijet.</verse>
				<verse number="19">I ja sebe posvećujem za njih, da i oni budu posvećeni istinom.</verse>
				<verse number="20">Ne molim Te samo za ove nego i za sve koji će povjerovati u mene po njihovim riječima,</verse>
				<verse number="21">da svi budu jedno. Kao što si, Oče, Ti u meni i ja u Tebi, neka tako i oni budu u nama, da svijet povjeruje da si me Ti poslao.</verse>
				<verse number="22">Ja sam im predao slavu koju si mi Ti dao; da budu jedno kao što smo i mi jedno –</verse>
				<verse number="23">ja u njima, a Ti u meni, da budu savršeno jedno. Tako će svijet spoznati da si me Ti poslao i da ih voliš kao što voliš mene.</verse>
				<verse number="24">Oče, želim da budu sa mnom – svi koje si mi dao – neka gledaju moju slavu koju si mi dao, jer si me volio još prije postanka svijeta!</verse>
				<verse number="25">Pravedni Oče, svijet Te nije upoznao, ali ja Te poznajem. I ovi su spoznali da si me Ti poslao.</verse>
				<verse number="26">Njima sam objavio Tvoje ime, i dalje ću ga objavljivati, da ljubav kojom mene voliš bude u njima, i da ja budem u njima!”</verse>
			</chapter>
			<chapter number="18">
				<verse number="1">Rekavši to, Isus sa svojim učenicima prijeđe na drugu stranu potoka Kedrona, te uđe s njima u bašču što bijaše tu.</verse>
				<verse number="2">A izdajnik Juda poznavao je to mjesto, jer je Isus često bio tamo sa svojim učenicima.</verse>
				<verse number="3">Svećenički poglavari i farizeji dali su Judi četu vojnika i stražare i oni stignu sa bakljama, svjetiljkama i oružjem.</verse>
				<verse number="4">Isus je znao šta ga sve čeka pa istupi pred njih i upita: „Koga tražite?”</verse>
				<verse number="5">„Isusa iz Nazareta!”, odgovore oni. „Ja sam”, reče Isus. S njima je stajao i njegov izdajnik Juda.</verse>
				<verse number="6">Kad im je rekao Ja sam, svi ustuknu i popadaju na zemlju.</verse>
				<verse number="7">Ponovo ih upita: „Koga tražite?” Opet odgovore: „Isusa iz Nazareta!”</verse>
				<verse number="8">„Rekao sam vam: ja sam”, kaže im Isus. „Ako mene tražite, pustite druge neka idu.”</verse>
				<verse number="9">Kazao je to da bi se ispunila riječ koju je rekao: Nisam izgubio nijednoga od ovih koje si mi pružio.</verse>
				<verse number="10">Tada Simon Kefa potegne mač i odsiječe desno uho sluzi visokog svećenika, koji se zvao Malko.</verse>
				<verse number="11">Ali Isus reče Kefi: „Vrati mač u korice! Zar da ne ispijem čašu koju mi je Otac dao?”</verse>
				<verse number="12">Tako jevrejski stražari s četom vojnika i njihovim zapovjednikom uhvate Isusa i svežu ga.</verse>
				<verse number="13">Odvedu ga najprije Ani, Kaifinom tastu, koji je te godine bio visoki svećenik.</verse>
				<verse number="14">Kaifa je bio taj koji je savjetovao jevrejskim vođama: Bolje je da jedan čovjek umre za narod.</verse>
				<verse number="15">Simon Kefa i još jedan učenik koji je poznavao visokog svećenika slijedili su ih izdaleka. I taj učenik zajedno s Isusom uđe u dvorište visokog svećenika,</verse>
				<verse number="16">a Kefa je ostao vani, pred vratima. Tada drugi učenik, koji je bio poznat visokom svećeniku, porazgovara sa vrataricom, pa ona uvede i Kefu.</verse>
				<verse number="17">Vratarica upita Kefu: „Nisi li i ti jedan od Isusovih učenika?” „Nisam”, odvrati Kefa.</verse>
				<verse number="18">Stražari i služinčad stajali su pokraj vatre koju su naložili i grijali se, jer je bilo hladno. I Kefa je tu stajao s njima i grijao se.</verse>
				<verse number="19">Visoki svećenik unutra počne ispitivati Isusa o njegovim učenicima i o onome što je poučavao.</verse>
				<verse number="20">Isus odgovori: „Ja sam javno govorio svijetu. Uvijek sam poučavao u sinagogi i u Hramu, gdje se okupljaju svi Jevreji, i ništa nisam poučavao tajno.</verse>
				<verse number="21">Zašto to mene pitaš? Pitaj one koji su me slušali. Oni znaju šta sam govorio.”</verse>
				<verse number="22">Kad je to rekao, jedan od stražara udari Isusa i kaže mu: „Zar se tako odgovara visokom svećeniku?”</verse>
				<verse number="23">„Ako sam pogrešno rekao, dokaži da je pogrešno”, odgovori Isus. „Ali ako sam rekao pravo, zašto me udaraš?”</verse>
				<verse number="24">Tada Ana pošalje svezanoga Isusa visokome svećeniku Kaifi.</verse>
				<verse number="25">Dok se Simon Kefa grijao kraj vatre, ponovo ga upitaju: „Da nisi i ti jedan od njegovih učenika?” „Nisam!”, odgovori on.</verse>
				<verse number="26">Ali jedan od sluga visokoga svećenika, rođak onoga kojem je Kefa odsjekao uho, upita ga: „Zar te nisam vidio tamo u bašči skupa s Isusom?”</verse>
				<verse number="27">Kefa opet poreče. A pijetao odmah zakukuriče.</verse>
				<verse number="28">Zatim odvedu Isusa u palaču rimskoga upravitelja. Bilo je to rano ujutro. Oni sâmi nisu tamo ulazili da se ne opogane, jer ne bi smjeli jesti Pashu.</verse>
				<verse number="29">Zato Pilat dođe njima te ih upita: „Za šta optužujete ovoga čovjeka?”</verse>
				<verse number="30">„Ne bismo ga predali tebi da nije zločinac!”, odgovore oni.</verse>
				<verse number="31">„Onda ga vodite i sami mu sudite po svojim zakonima”, reče im Pilat. „Ali nama nije dopušteno ubiti čovjeka!”, kazaše Jevreji.</verse>
				<verse number="32">Time se ispunila Isusova riječ o tome kakvom smrću treba umrijeti.</verse>
				<verse number="33">Tada se Pilat vrati u palaču i naredi da mu dovedu Isusa. „Jesi li ti car Jevreja?”, upita ga.</verse>
				<verse number="34">„Kažeš li to sâm od sebe ili su ti drugi govorili o meni?”, upita ga Isus.</verse>
				<verse number="35">„Zar sam ja Jevrej?”, odgovori Pilat. „Tvoj vlastiti narod i svećenički poglavari predali su te meni. Šta si učinio?”</verse>
				<verse number="36">Isus odgovori: „Moje Carstvo nije od ovoga svijeta. Kad bi ono bilo od ovoga svijeta, moji bi se podanici borili da ne budem predat Jevrejima. Ali moje Carstvo nije ovdašnje!”</verse>
				<verse number="37">Pilat upita: „Ti dakle jesi car?” Isus mu odgovori: „Ti kažeš da sam ja car. Ja sam se i rodio i došao na svijet da bih svjedočio za istinu. Svaki onaj koji voli istinu poslušat će moj glas.”</verse>
				<verse number="38">„A šta je istina?”, priupita Pilat. Tada ponovo izađe pred Jevreje i reče im: „Ja na njemu ne nalazim krivnje.</verse>
				<verse number="39">A vi imate običaj tražiti da vam pustim nekoga za Pashu, pa ako hoćete, pustit ću vam jevrejskog cara.”</verse>
				<verse number="40">Ali oni nato poviču: „Ne njega, nego Barabu!” A Baraba je bio razbojnik.</verse>
			</chapter>
			<chapter number="19">
				<verse number="1">Pilat tada dade da Isusa izbičuju.</verse>
				<verse number="2">Vojnici spletu krunu od trnja, stave mu je na glavu i odjenu ga u grimizni plašt.</verse>
				<verse number="3">Zatim su mu prilazili i govorili: „Živio car Jevreja!” I udarali su ga po licu.</verse>
				<verse number="4">Pilat ponovo izađe i reče Jevrejima: „Evo, sad ću vam ga izvesti, ali znajte da ja na njemu ne nalazim krivnje.”</verse>
				<verse number="5">Isus izađe noseći trnovu krunu i grimizni plašt, a Pilat reče narodu: „Evo čovjeka!”</verse>
				<verse number="6">Kada su ga svećenički poglavari i stražari ugledali, stanu vikati: „Razapni ga! Razapni ga!” „Razapnite ga sami!”, reče im Pilat. „Ja ne nalazim krivnje na njemu.”</verse>
				<verse number="7">Jevreji odgovore: „Prema našem Zakonu mora umrijeti, jer se pravio Božijim Sinom.”</verse>
				<verse number="8">Kad je to čuo, Pilat se još više uplaši.</verse>
				<verse number="9">Povede Isusa natrag u palaču i upita ga: „Odakle si?” Ali Isus mu nato ne odgovori.</verse>
				<verse number="10">„Nećeš mi odgovoriti?”, upita Pilat. „Zar ne znaš da imam vlast da te mogu osloboditi ili razapeti?”</verse>
				<verse number="11">Isus mu reče: „Nemaš ti nikakve vlasti nada mnom, osim one koju si dobio odozgor. Zato je veći grijeh onih koji su me tebi predali.”</verse>
				<verse number="12">Pilat ga je otada nastojao osloboditi, ali su mu Jevreji rekli: „Oslobodiš li tog čovjeka, neprijatelj si cezaru! Ko se god izdaje za cara, protivi se cezaru.”</verse>
				<verse number="13">Na te im riječi Pilat opet izvede Isusa pa sjedne na sudačku stolicu na mjestu Lithostrotos, a jevrejski Gabbatha.</verse>
				<verse number="14">Bilo je oko šestog sata, dan pripreme za Pashu. Pilat reče Jevrejima: „Evo vašega cara!”</verse>
				<verse number="15">„Smakni ga!”, vikali su. „Smakni ga! Razapni ga!” „Da razapnem vašeg cara?!”, upita Pilat. „Mi nemamo drugog cara osim cezara!”, odvrate svećenički poglavari.</verse>
				<verse number="16">Tada Pilat preda Isusa da se razapne.</verse>
				<verse number="17">Odvedu Isusa. Noseći krst, stigao je do mjesta zvanog Lobanja, jevrejski Golgota.</verse>
				<verse number="18">Tu ga razapnu sa još dvojicom. Isus je bio u sredini, a ovi njemu s jedne i sa druge strane.</verse>
				<verse number="19">Pilat dade postaviti iznad njega natpis: „Isus Nazarećanin, car Jevreja.”</verse>
				<verse number="20">Mnogi su Jevreji pročitali taj natpis, jer je mjesto na kojem je Isus razapet bilo blizu grada; natpis je bio na jevrejskom, latinskom i grčkom.</verse>
				<verse number="21">Svećenički poglavari rekli su Pilatu: „Neka umjesto car Jevreja stoji: Za sebe je tvrdio: Ja sam car Jevreja.”</verse>
				<verse number="22">„Šta sam napisao, napisao sam!”, odgovori im Pilat.</verse>
				<verse number="23">Nakon što su vojnici razapeli Isusa, razdijele njegovu odjeću na četiri dijela, svakome po jedan. Uzmu mu i košulju. Kako nije imala šava, već je bila izatkana u jednome komadu,</verse>
				<verse number="24">kazaše jedan drugome: „Nemojmo je parati. Bacimo za nju kocku, pa kome dopadne.” Time se ispunilo Pismo, koje kaže: „Razdijeliše među sobom moju odjeću, a za haljinu baciše kocku.” Tako su i učinili.</verse>
				<verse number="25">Nedaleko od krsta stajale su Isusova majka Marija, sestra njegove majke Marija Kleofina i Marija Magdalena.</verse>
				<verse number="26">Kad ugleda Isus svoju majku gdje stoji pokraj učenika kojeg je naročito volio, reče joj: „Ženo, evo ti sina!”</verse>
				<verse number="27">A učeniku veli: „Evo ti majke.” I od tog časa uzme je taj učenik u svoj dom.</verse>
				<verse number="28">Znajući da je sve svršeno, Isus reče: „Žedan sam”, da bi se ispunilo Pismo.</verse>
				<verse number="29">U sirće umoče spužvu, stave je na izopovu trsku i primaknu Isusovim ustima.</verse>
				<verse number="30">Kad Isus okusi sirće, reče: „Svršeno je!” Glava mu klone i on preda svoj duh.</verse>
				<verse number="31">Kako je bilo vrijeme pripreme, Jevreji nisu htjeli da tijela ostanu na krstu i tokom subote, jer je velik dan bila ta subota. Stoga zamole Pilata da im se prebiju noge, i da se skinu.</verse>
				<verse number="32">Vojnici dođu i prebiju noge dvojici razapetih s Isusom.</verse>
				<verse number="33">Kad su došli do Isusa, vidjeli su da je već mrtav, pa mu nisu prebili noge,</verse>
				<verse number="34">nego mu jedan od vojnika kopljem probode bok, iz kojeg odmah poteku krv i voda.</verse>
				<verse number="35">Onaj koji je ovo vidio svjedoči, i njegovo je svjedočanstvo istinito. On zna da govori istinu, da i vi možete vjerovati.</verse>
				<verse number="36">Sve se to dogodilo da bi se ispunilo što je pisano: „Nijedna mu se kost neće slomiti”,</verse>
				<verse number="37">i ono drugo što Pismo kaže: „Gledat će onoga koga su proboli.”</verse>
				<verse number="38">Nakon toga Josip iz Arimateje, koji je bio Isusov učenik ali je to krio iz straha od Jevreja, zamoli Pilata da mu dopusti da uzme Isusovo tijelo. Pilat mu dopusti, pa Josip dođe i uzme njegovo tijelo.</verse>
				<verse number="39">Došao je i Nikodim, koji je prije posjetio Isusa noću, i donio smjesu od oko sto litara smirne i aloje.</verse>
				<verse number="40">Umotali su Isusovo tijelo u platno natopljeno mirisima, kako je već u Jevreja bio običaj pri ukopu.</verse>
				<verse number="41">U blizini mjesta na kojem Isus bijaše razapet nalazila se bašča s posve novim grobom, u koji još niko nije bio položen.</verse>
				<verse number="42">Kako je grob bio blizu, tu polože Isusa, zbog Jevrejske pripreme.</verse>
			</chapter>
			<chapter number="20">
				<verse number="1">Prvoga dana sedmice, rano ujutro, dok je još bio mrak, dođe na grob Marija Magdalena i vidi da je odvaljen kamen sa groba.</verse>
				<verse number="2">Pa otrči i dođe do Simona Kefe i još jednog učenika kog je Isus naročito volio, pa im reče: „Uzeli su Gospoda iz groba i ne znam gdje su ga ostavili!”</verse>
				<verse number="3">Ode zatim Kefa s drugim učenikom put groba.</verse>
				<verse number="4">Trčali su zajedno, ali drugi učenik prestigne Kefu i stigne na grob prvi,</verse>
				<verse number="5">sagne se, zaviri unutra, te spazi povoje od lanena platna gdje leže, ali ne uđe.</verse>
				<verse number="6">Tada pristigne i Simon Kefa, pa uđe u grob. I on ugleda povoje gdje leže</verse>
				<verse number="7">i platno u koje je bila umotana Isusova glava kako presavijen leži sa strane, podalje od lanenog platna.</verse>
				<verse number="8">Tada uđe i drugi učenik, onaj što je prvi došao na grob, te vidje i povjerova –</verse>
				<verse number="9">jer sve do tada nisu znali da Pismo govori kako Isus treba oživjeti iz mrtvih.</verse>
				<verse number="10">Onda se učenici vrate kući.</verse>
				<verse number="11">Marija je ostala vani uz grob, plačući. Onako uplakana sagne se i proviri u grob,</verse>
				<verse number="12">te ugleda dva anđela u bijelom kako sjede, jedan do uzglavlja a drugi do podnožja, na mjestu gdje je ležalo Isusovo tijelo.</verse>
				<verse number="13">„Zašto plačeš, ženo?”, upitaju anđeli. „Zato što su mi uzeli Gospoda”, odgovori ona, „a ne znam gdje su ga stavili.”</verse>
				<verse number="14">Obazre se i ugleda čovjeka gdje stoji iza nje, ali ona nije prepoznala da je to Isus.</verse>
				<verse number="15">„Zašto plačeš?”, upita je, „Koga tražiš?” Ona pomisli da je to baščovan. „Gospodine”, reče, „ako si ga ti odnio, reci mi gdje si ga stavio, da odem tamo i uzmem ga.”</verse>
				<verse number="16">„Marijo!”, reče joj Isus. Ona se okrenu prema njemu i uzvikne na jevrejskom: „Rabbuni!”, što znači „Učitelju!”</verse>
				<verse number="17">„Nemoj me zadržavati”, reče joj Isus, „jer se još nisam uzdigao Ocu. Idi mojoj braći i javi im da se uzdižem svojem Ocu i vašem Ocu, svojem Bogu i vašem Bogu.”</verse>
				<verse number="18">Marija Magdalena ode i javi učenicima da je vidjela Gospoda i ispriča im sve što joj je rekao.</verse>
				<verse number="19">Te večeri, prvoga dana u sedmici, učenici su bili iza zaključanih vrata, zbog straha od Jevreja, a među njih stade Isus i reče: „Mir vama!”</verse>
				<verse number="20">Kad im je to rekao, pokazao im je svoje ruke i bok. Učenici se razvesele kad ugledaju Gospoda.</verse>
				<verse number="21">Isus im opet veli: „Mir vama! Kao što je mene poslao Otac, tako i ja šaljem vas.”</verse>
				<verse number="22">Zatim puhne u njih i reče: „Primite Svetoga Duha!</verse>
				<verse number="23">Kojima oprostite grijehe, oprošteni su im. Kojima zadržite, zadržani su im.”</verse>
				<verse number="24">Jedan od Dvanaesterice, Toma zvani Blizanac, nije bio s njima kada je došao Isus.</verse>
				<verse number="25">„Vidjeli smo Gospoda”, kažu mu ostali učenici, a on odgovori: „Ne vjerujem sve dok ne vidim rane od klinova na njegovim rukama, dok u njih ne stavim prst i dok ne stavim ruku u ranu na njegovu boku.”</verse>
				<verse number="26">Poslije osam dana učenici su ponovo bili skupa. Tada je s njima bio i Toma. Iako su vrata bila zatvorena, Isus stane među njih i kaže im: „Mir vama!”</verse>
				<verse number="27">Zatim reče Tomi: „Daj ovamo prst; evo mojih ruku! Stavi ruku u moj bok. Ne budi više nevjernik. Vjeruj!”</verse>
				<verse number="28">„Moj Gospod i moj Bog!”, uzvikne Toma.</verse>
				<verse number="29">Isus mu veli: „Ti vjeruješ jer si me vidio. Ali blago onima koji će vjerovati a da me nisu ni vidjeli.”</verse>
				<verse number="30">Isusovi učenici vidjeli su kako Isus čini i mnoga druga čuda. Ona nisu zapisana u ovoj knjizi.</verse>
				<verse number="31">Ova su zapisana da vjerujete da je Isus Mesija, Božiji sin, te da zbog vjere imate Život u njegovom imenu.</verse>
			</chapter>
			<chapter number="21">
				<verse number="1">Poslije se Isus opet javio učenicima uz Tiberijsko more. Evo kako se to dogodilo:</verse>
				<verse number="2">Tamo su bili zajedno: Simon Kefa, Toma zvani Blizanac, Natanael iz Kane Galilejske, Zebedejevi sinovi, te još dvojica njegovih učenika.</verse>
				<verse number="3">„Idem loviti ribu”, reče Simon Kefa. „Idemo i mi s tobom”, kažu ostali i pođu. Zatim isplove, ali cijele noći nisu ništa ulovili.</verse>
				<verse number="4">U zoru je Isus već bio tamo i stajao na obali, ali učenici ga ipak nisu prepoznali.</verse>
				<verse number="5">„Zar nemate ribe, djeco?”, dovikne im on. „Nemamo!”, odgovore.</verse>
				<verse number="6">On im reče: „Bacite mrežu s desne strane lađe i uhvatit ćete riba!” Oni je bace, i nisu je mogli izvući zbog mnoštva riba.</verse>
				<verse number="7">Učenik kojeg je Isus naročito volio reče Kefi: „To je Gospod!” Nato Simon Kefa, kad je čuo da je to Gospod, opaše gornju haljinu, jer je bio go, i skoči u more.</verse>
				<verse number="8">Drugi su došli lađom. Nisu bili daleko od obale, svega kojih dvjesto lakata. Vukli su mrežu s ribama.</verse>
				<verse number="9">Kad su izašli na obalu, ugledaše ribu na žaru i hljeb.</verse>
				<verse number="10">„Donesite malo riba koje ste uhvatili”, reče im Isus.</verse>
				<verse number="11">Simon Kefa ode i izvuče na obalu mrežu punu krupnih riba: sto pedeset i tri krupne ribe. Iako ih je bilo mnogo, mreža se ipak nije pocijepala.</verse>
				<verse number="12">„Dođite da doručkujete!”, reče im Isus. Niko se od učenika nije usuđivao pitati ga ko je on, jer su znali da je Gospod.</verse>
				<verse number="13">Isus uzme hljeb pa im ga dade. Isto učini i s ribom.</verse>
				<verse number="14">To je bilo već treći put da se Isus javio učenicima otkad je oživio od mrtvih.</verse>
				<verse number="15">Poslije doručka Isus upita Simona Kefu: „Simone, Ivanov sine, voliš li me više nego ovi?” „Da, Gospode”, odgovori Kefa. „Ti znaš da te volim.” „Onda napasaj moje jaganjce”, reče mu Isus.</verse>
				<verse number="16">Ponovo ga upita: „Simone, Ivanov sine, voliš li me?” „Da, Gospode”, reče Kefa, „znaš da te volim.” „Onda napasaj moje ovce”, reče mu Isus.</verse>
				<verse number="17">I treći put ga upita: „Simone, Ivanov sine, voliš li me?” Kefa se ožalosti što ga Isus i treći put pita voli li ga. „Gospode, ti sve znaš; znaš da te volim”, reče. „Onda napasaj moje ovce”, reče mu Isus.</verse>
				<verse number="18">„Zaista, zaista ti kažem, kad si bio mlad, sâm si se opasivao i išao kamo si želio, ali kad ostariš, raširit ćeš ruke i drugi će te opasivati i voditi tamo kamo ne želiš ići.”</verse>
				<verse number="19">Isus mu je to rekao da bi naznačio kakvom će smrću proslaviti Boga. Zatim mu veli: „Slijedi me!”</verse>
				<verse number="20">Kefa se okrenu i opazi da učenik kojeg je Isus naročito volio, onaj koji se pri večeri nagnuo Isusu na grudi i upitao ga: „Gospode, koji će te od nas izdati?”, ide za njima.</verse>
				<verse number="21">Kad ga ugleda, Kefa upita Isusa: „A šta će biti s njim, Gospode?”</verse>
				<verse number="22">Isus mu odgovori: „Ako hoću da on ostane dok ja ne dođem, šta se to tebe tiče. Ti me slijedi!”</verse>
				<verse number="23">Tako se među braćom proširio glas da taj učenik neće umrijeti. Ali Isus nije rekao da on neće umrijeti, već samo: „Ako hoću da on ostane dok ja ne dođem, šta se to tebe tiče!”</verse>
				<verse number="24">A ovo je taj učenik koji svjedoči o svemu i koji je to zapisao. I znamo da je njegovo svjedočanstvo istinito.</verse>
				<verse number="25">Isus je učinio još mnogo toga i kad bi se sve redom zapisalo, mislim da sve te knjige ne bi stale ni u cijeli svijet!</verse>
			</chapter>
		</book>
		<book number="44">
			<chapter number="1">
				<verse number="1">Dragi Teofile, u prvoj knjizi sam ti iznio sve što je Isus činio i poučavao</verse>
				<verse number="2">do dana kad je uzdignut na Nebo, nakon što je odabranim poslanicima dao upute po Svetome Duhu.</verse>
				<verse number="3">Još četrdeset dana poslije svoje smrti ukazivao se poslanicima i na mnoge im načine dokazao da je živ. Govorio im je o Božijem carstvu.</verse>
				<verse number="4">Dok su jednom zajedno jeli, reče im: „Ne idite iz Jerusalema, nego čekajte obećanje Očevo za koje ste od Mene čuli.</verse>
				<verse number="5">Ivan je potapao u vodu, ali vi ćete uskoro poslije ovih dana biti potopljeni Duhom Svetim.”</verse>
				<verse number="6">Oni koji su bili s Njim upitaju ga: „Gospode, hoćeš li sada obnoviti izraelsko carstvo?”</verse>
				<verse number="7">„Nije na vama da znate vremena i prilike koje određuje Otac Svojom vlasti,” odgovori im On.</verse>
				<verse number="8">„Ali kad se na vas spusti Sveti Duh, primit ćete snagu i bit ćete Mi svjedoci posvuda – u Jerusalemu, po svoj Judeji i Samariji i do kraja Zemlje.”</verse>
				<verse number="9">Tek što je to rekao, uzdignut je pred njihovim očima i nestao u oblaku.</verse>
				<verse number="10">Dok su očiju uprtih u nebo gledali kako odlazi, odjednom se među njima nađoše dvojica ljudi u bijeloj odjeći.</verse>
				<verse number="11">„Galilejci, šta stojite tu i gledate u nebo?”, rekoše. „Ovaj Isus, Koji je od vas uzdignut na Nebo, vratit će se isto tako kao što ste Ga vidjeli da odlazi!”</verse>
				<verse number="12">Vrate se zatim u Jerusalem sa gore zvane Maslinska, udaljene otprilike jedan subotni hod.</verse>
				<verse number="13">Čim uđu u grad, odu u gornju sobu i tu su boravili. Bili su tamo Kefa, Ivan, Jakov, Andrija, Filip, Toma, Bartolomej, Matej, Jakov (Alfejev sin), Simon (Zelot) i Juda (Jakovljev sin).</verse>
				<verse number="14">Svi su se jednodušno posvetili molitvi s Isusovom majkom Marijom i još nekim ženama, i s Isusovom braćom. Jerusalemska zajednica 1:15 – 8:3</verse>
				<verse number="15">Kad ih je tako jednom bilo okupljeno oko sto dvadeset, ustane Kefa među braćom i veli:</verse>
				<verse number="16">„Braćo! Moralo se ispuniti Pismo koje je Sveti Duh kroz usta Davida predskazao o Judi, koji je predvodio one što su uhvatili Isusa.</verse>
				<verse number="17">On je bio jedan od nas, dionik ove službe.</verse>
				<verse number="18">On je plaćom za nepravednost kupio polje. Tamo je pao i rasprsnuo se tako da mu se prosula sva utroba.</verse>
				<verse number="19">Ovo je postalo poznato svim stanovnicima Jerusalema, pa su to polje na svom jeziku prozvali Akeldama, što znači Krvavo polje.</verse>
				<verse number="20">U Knjizi psalama piše: Neka njegov dom postane pustoš, nek niko u njemu ne stanuje! Neka njegovu službu dobije drugi!</verse>
				<verse number="21">Potrebno je da neko – ko je bio među nama cijelo vrijeme dok smo bili s Gospodom Isusom,</verse>
				<verse number="22">od Ivanovog potapanja pa do dana kada je uznesen – s nama bude svjedok Isusovog oživljenja.”</verse>
				<verse number="23">Predlože dvojicu: Josipa Barsabu (kojega su zvali i Just) i Matiju.</verse>
				<verse number="24">Svi se pomole: „Gospode, Ti Koji poznaješ svako srce, pokaži nam kojega si od ove dvojice izabrao</verse>
				<verse number="25">da zauzme mjesto ove poslaničke službe, od koje se Juda odvratio i otišao tamo gdje pripada.”</verse>
				<verse number="26">Zatim bace kocku i kocka padne na Matiju. Tako je on pribrojen Jedanaesterici poslanika.</verse>
			</chapter>
			<chapter number="2">
				<verse number="1">Kada se navršio Pedeseti dan, svi su bili okupljeni na istome mjestu.</verse>
				<verse number="2">Odjednom se začuje šum s neba, poput silnoga vihora, te ispuni kuću u kojoj su bili.</verse>
				<verse number="3">I oni ugledaju jezike koji se poput plamena podijele i siđu na svakoga od njih.</verse>
				<verse number="4">Svi se ispuniše Svetim Duhom i počeše govoriti raznim jezicima, kako im je Duh davao da govore.</verse>
				<verse number="5">A u Jerusalemu su boravili pobožni Jevreji iz svakog naroda pod nebom.</verse>
				<verse number="6">Kad začuju ovaj huk, okupe se mnogi i zaprepaste se – jer svako od njih čuo ih je kako govore na njegovu jeziku.</verse>
				<verse number="7">Iznenađeni i zadivljeni, pitali su: „Nisu li svi ti ljudi što govore Galilejci?</verse>
				<verse number="8">Kako ih onda svako od nas čuje na svome maternjem jeziku?</verse>
				<verse number="9">Ima nas ovdje Parta, Međana, Elamljana, stanovnika Mezopotamije, Judeje i Kapadokije, Ponta i Azije,</verse>
				<verse number="10">Frigije i Pamfilije, Egipta i libijskih krajeva oko Kirene, Rimljana u prolazu,</verse>
				<verse number="11">Jevreja i obraćenika na jevrejstvo, Krićana i Arapa, a svi ih mi čujemo kako na našim jezicima govore o veličanstvenim Božijim djelima!”</verse>
				<verse number="12">Stajali su zbunjeni i pitali jedni druge: „Šta bi to moglo značiti?”</verse>
				<verse number="13">Drugi su se pak rugali: „Pijani su od slatkoga vina!”</verse>
				<verse number="14">Tada istupi Kefa s Jedanaestericom i glasno reče mnoštvu: „Ljudi, Jevreji i svi stanovnici Jerusalema! Ovo znajte i poslušajte moje riječi:</verse>
				<verse number="15">nisu ovi ljudi pijani kao što mislite. Pa tek je treći sat dana!</verse>
				<verse number="16">Nego, ovo je rečeno preko vjerovjesnika Joela:</verse>
				<verse number="17">U posljednje ću dane, veli Bog, izliti od Svojega Duha na svako tijelo. Vaši sinovi i kćeri će govoriti objave, vaši mladići će imati viđenja, a starci će sanjati sne.</verse>
				<verse number="18">U te ću dane izliti od svojega Duha na svoje sluge i sluškinje te će oni govoriti objave.</verse>
				<verse number="19">Dat ću čudesa na Nebesima i znakove na Zemlji: krv, oganj i sukljanje dima.</verse>
				<verse number="20">Sunce će se pretvoriti u tamu, a Mjesec u krv prije nego što dođe velik i slavan Dan Gospodnji.</verse>
				<verse number="21">Ali ko god prizove Gospodnje ime, bit će spašen.</verse>
				<verse number="22">Čujte me, Izraelci! Bog vam je potvrdio Isusa Nazarećanina silnim djelima i čudesnim znacima koje je među vama, kao što znate, Bog kroz Njega učinio.</verse>
				<verse number="23">Njega ste, prema određenom Božijem naumu i predznanju, bezbožničkom rukom razapeli i pogubili.</verse>
				<verse number="24">Ali Bog Ga je oživio razorivši patnju smrti, jer nije bilo moguće da Ga ona zadrži.</verse>
				<verse number="25">David je za Njega rekao: Gospod mi je uvijek pred očima, jer mi je zdesna da ne posrnem.</verse>
				<verse number="26">Stoga mi se srce raduje, a jezik mi kliče. Čak i moje tijelo počiva u nadi.</verse>
				<verse number="27">Jer nećeš ostaviti moju dušu u podzemlju ni dopustiti da Tvoj Sveti istruhne.</verse>
				<verse number="28">Pokazao si Mi put života. Ispunit ćeš Me radošću sa Svojim prisustvom.</verse>
				<verse number="29">Braćo, dopušteno je pouzdano govoriti: naš praotac David je umro, pokopan je i grob mu je do danas ovdje sa nama.</verse>
				<verse number="30">Ali David je bio vjerovjesnik i znao je da mu se Bog zakleo da će jednoga od njegovih potomaka posaditi na njegovo prijestolje.</verse>
				<verse number="31">On je to unaprijed vidio i govorio o Mesijinom oživljenju – da neće ostati u podzemlju i da mu tijelo neće istruhnuti.</verse>
				<verse number="32">Tog Isusa je Bog oživio – svi smo tome svjedoci.</verse>
				<verse number="33">On je uzdignut Bogu zdesna. Primio je obećanje Duha Svetoga od Oca i izlio ovo što ste danas čuli i vidjeli.</verse>
				<verse number="34">David nije uzdignut na Nebo a ipak je kazao: Gospod je rekao mojem Gospodu: Sjedi mi sa desne strane,</verse>
				<verse number="35">dok Ti ne podmetnem pod noge Tvoje neprijatelje.</verse>
				<verse number="36">Neka, dakle, pouzdano zna sav Dom Izraelov da je Bog tog Isusa, Kojeg ste razapeli, učinio i Gospodom i Mesijom!”</verse>
				<verse number="37">Kad su to čuli, duboko se u srcu potresu. Upitaju zato Kefu i ostale poslanike: „Braćo, šta da učinimo?”</verse>
				<verse number="38">Kefa im odgovori: „Obratite se i neka svako od vas bude u ime Mesije Isusa potopljen za oproštenje grijeha, pa ćete primiti dar Svetoga Duha.</verse>
				<verse number="39">To je obećanje vama i vašoj djeci, pa čak i onima izdaleka, koliko god ih Gospod, naš Bog, pozove.”</verse>
				<verse number="40">Zatim je još mnogim drugim riječima svjedočio i hrabrio ih: „Spasite se od ovoga pokvarenog naraštaja!”</verse>
				<verse number="41">Oni koji su povjerovali njegovim riječima potapani su. Tako im se u taj dan pridružilo oko tri hiljade duša.</verse>
				<verse number="42">Bili su predani poslaničkom učenju, zajedništvu, lomljenju hljeba i molitvi.</verse>
				<verse number="43">U svakog se uvukao strah, a poslanici su činili mnoga čudesa i znakove.</verse>
				<verse number="44">Oni što su prigrlili vjeru, živjeli su složno i sve im je bilo zajedničko.</verse>
				<verse number="45">Prodavali su imanja i posjede i dijelili svakome prema potrebi.</verse>
				<verse number="46">Svaki su se dan složno okupljali u Hramu, te se sastajali po kućama da lome hljeb, radosno i prostodušno.</verse>
				<verse number="47">Hvalili su Boga i uživali naklonost cijeloga naroda. A Bog je svakodnevno pridodavao one koji nađoše spas.</verse>
			</chapter>
			<chapter number="3">
				<verse number="1">Dok su Kefa i Ivan išli u Hram na molitvu u deveti sat,</verse>
				<verse number="2">upravo su donosili čovjeka hromog od rođenja. Svaki dan su ga ostavljali pred hramska vrata zvana Divna, da prosi milostinju od ljudi koji ulaze u Hram.</verse>
				<verse number="3">Kad je ugledao Kefu i Ivana kako ulaze u Hram, zamoli ih za milostinju.</verse>
				<verse number="4">Kefa i Ivan ga promotre. „Pogledaj nas!”, reče mu Kefa.</verse>
				<verse number="5">On ih je molećivo gledao, očekujući nešto od njih.</verse>
				<verse number="6">Ali Kefa mu veli: „Ni srebra ni zlata nemam, no dajem ti što imam: u ime Mesije Isusa Nazarećanina, ustani i hodaj!”</verse>
				<verse number="7">Tada uhvati čovjeka za desnu ruku i podigne ga, a njemu odmah ojačaju noge i zglobovi.</verse>
				<verse number="8">On skoči, uspravi se i počne hodati. Uđe s njima u Hram hodajući, poskakujući i slaveći Boga.</verse>
				<verse number="9">Svi su ga vidjeli kako hoda i slavi Boga.</verse>
				<verse number="10">Prepoznali su da je to isti onaj čovjek koji je pred Divnim vratima prosio milostinju i bili su zadivljeni i začuđeni zbog toga što se s njim dogodilo.</verse>
				<verse number="11">Dok su se Kefa i Ivan držali uz njega u Solomonovom trijemu, svi u zanosu nagrnu tamo.</verse>
				<verse number="12">Kad je to vidio Kefa, reče ljudima: „Šta se čudite ovome, Izraelci? I šta gledate u nas, kao da smo mi svojom snagom ili pobožnošću učinili da ovaj čovjek prohoda!</verse>
				<verse number="13">Abrahamov, Isakov i Jakovljev Bog, Bog naših otaca proslavio je Svog slugu Isusa, Kojeg ste vi predali i odrekli Ga se pred Pilatom kad Ga je već odlučio osloboditi.</verse>
				<verse number="14">Odrekli ste se Svetoga i Pravednoga, a molili ste da oslobode ubicu.</verse>
				<verse number="15">Ubili ste začetnika života, ali Bog Ga je podigao iz mrtvih. Mi smo tome svjedoci.</verse>
				<verse number="16">Isusovo ime i vjera u Njega osnažila je čovjeka kojeg vidite i znate. Vjera u Isusa vratila mu je potpuno zdravlje, naočigled svih vas.</verse>
				<verse number="17">Braćo, znam da ste tako postupili iz neznanja, kao i vaši poglavari.</verse>
				<verse number="18">Ali Bog je s tim ispunio ono što je predskazao preko svih vjerovjesnika: da će Njegov Pomazanik patiti.</verse>
				<verse number="19">Pokajte se, dakle, i obratite se, pa će vam se oprostiti grijesi,</verse>
				<verse number="20">i da dođe vrijeme okrepe od prisutnosti Gospodnje, te da On pošalje unaprijed vam najavljenog Mesiju Isusa.</verse>
				<verse number="21">Onoga Kog Nebo mora zadržati sve dok ne dođe vrijeme svekolike obnove koju je Bog odavno obećao preko svetih vjerovjesnika.</verse>
				<verse number="22">Mojsije je rekao: Gospod, vaš Bog, podići će vam od vaše braće vjerovjesnika poput mene. Dobro slušajte sve što vam On kaže!</verse>
				<verse number="23">A ko god ne bude slušao Tog Poslanika, istrijebit će se iz naroda!</verse>
				<verse number="24">Svi su vjerovjesnici, još od Samuela, najavljivali ove događaje.</verse>
				<verse number="25">Vi ste djeca tih vjerovjesnika i baštinici Saveza kojeg je Bog sklopio s vašim očevima. Bog je rekao Abrahamu: Tvoje će sjeme biti blagoslov svim narodima na Zemlji.</verse>
				<verse number="26">Bog je vama najprije oživio Svoga slugu i poslao Ga da vas blagoslovi – da se svako od vas obrati od svoje pokvarenosti.”</verse>
			</chapter>
			<chapter number="4">
				<verse number="1">Dok su Kefa i Ivan još govorili narodu, priđu im svećenici, zapovjednik hramske straže i saduceji.</verse>
				<verse number="2">Uznemirilo ih je to što su učili narod i na Isusovom primjeru objavljivali oživljenje od mrtvih.</verse>
				<verse number="3">Uhvate ih zato i, kako je već bila večer, bace u tamnicu do jutra.</verse>
				<verse number="4">Ali mnogi koji su čuli njihov govor, povjerovali su, a broj učenika uvećao se na otprilike pet hiljada.</verse>
				<verse number="5">Sutradan se u Jerusalemu sastanu jevrejski poglavari, starješine i pismoznanci.</verse>
				<verse number="6">Bio je tu visoki svećenik Ana s Kaifom, Ivanom, Aleksandrom i drugima iz visokosvećeničke loze.</verse>
				<verse number="7">Postave poslanike preda se i upitaju: „Kakvom silom i u čije ime ste to učinili?”</verse>
				<verse number="8">Kefa im, pun Svetoga Duha, reče: „Narodni poglavari i starješine!</verse>
				<verse number="9">Odgovaramo li mi ovo zbog dobra koje smo učinili bolesnom čovjeku i načina kako je izliječen?</verse>
				<verse number="10">Neka znate i vi i cijeli izraelski narod da taj čovjek stoji pred vama zdrav zahvaljujući imenu Mesije Isusa iz Nazareta, Kojeg ste vi razapeli, ali Ga je Bog podigao iz mrtvih!</verse>
				<verse number="11">On je taj kamen koji ste vi graditelji odbacili, a Koji je postao ugaonim kamenom.</verse>
				<verse number="12">Ni po kome drugome nema spasenja! Nema pod nebom drugog imena po kojem se možemo spasiti.”</verse>
				<verse number="13">Članove Vijeća zaprepastila je Kefina i Ivanova neustrašivost, jer su mogli jasno vidjeti da su prosti i neuki ljudi. Znali su da su bili Isusovi pratioci,</verse>
				<verse number="14">ali kako je izliječeni čovjek stajao pored poslanika, nisu im mogli proturječiti.</verse>
				<verse number="15">Zato im narede da izađu iz vijećnice, te počnu raspravljati:</verse>
				<verse number="16">„Šta da radimo s tim ljudima? Da se uistinu po njima desilo veliko čudo – za to znaju svi u Jerusalemu, i mi to ne možemo poricati.</verse>
				<verse number="17">Ali, da se to ne razglasi u narodu, zabranimo im da ikome više govore o Isusu.”</verse>
				<verse number="18">Pozovu ih i narede im da ne spominju više Isusovo ime i ne poučavaju o Njemu.</verse>
				<verse number="19">Ali Kefa i Ivan im odgovore: „Prosudite sami! Zar je pred Bogom pravo da slušamo vas, a ne Njega?</verse>
				<verse number="20">Ne možemo da ne govorimo o onome što smo čuli i vidjeli.”</verse>
				<verse number="21">Vijećnici im opet zaprijete, ali ih na kraju puste zbog naroda. Nisu našli ništa zbog čega bi ih mogli kazniti. Jer svi su slavili Boga uslijed toga što se dogodilo.</verse>
				<verse number="22">Čovjeku koji je čudesno izliječen bilo je više od četrdeset godina.</verse>
				<verse number="23">Čim su ih oslobodili, Kefa i Ivan jave se svojima i ispričaju šta su im rekli visoki svećenici i starješine.</verse>
				<verse number="24">Kad su to čuli, svi podignu glas i jednodušno se pomole Bogu: „Gospodaru, Ti si stvorio Nebo, Zemlju, more i sve u njima.</verse>
				<verse number="25">Ti si rekao kroz Svetoga Duha, a ustima našega oca i Tvojega sluge Davida: Zašto se narodi bune? Zašto narodi snuju besmislice?</verse>
				<verse number="26">Zemaljski carevi pletu zavjeru i vladari se ujedinjuju protiv Gospoda i protiv Njegovog Pomazanika.</verse>
				<verse number="27">Uistinu, Herod i Poncije Pilat urotili su se u ovom gradu s paganima i s izraelskim narodom protiv Tvojega svetog sluge Isusa, Kojeg Si pomazao,</verse>
				<verse number="28">kako bi učinili sve ono što si predodredio Svojom snagom i voljom.</verse>
				<verse number="29">Gospode, pogledaj njihove prijetnje i daj Svojim slugama da hrabro objavljuju Tvoju Riječ!</verse>
				<verse number="30">Pruži Svoju ruku da se događaju izlječenja, čudesni znaci u ime Tvojega svetog sluge Isusa.”</verse>
				<verse number="31">Kad su se pomolili, potrese se mjesto na kojem su bili. Svi se napune Svetoga Duha, te su smjelo objavljivali Božiju Riječ.</verse>
				<verse number="32">Mnoštvo vjernika bilo je jedno srce i jedna duša. Niko nije ono što je imao nazivao svojim, već im je sve bilo zajedničko.</verse>
				<verse number="33">Poslanici su s velikom snagom svjedočili o oživljenju Gospoda Isusa. Velika je milost bila nad njima.</verse>
				<verse number="34">Niko od njih nije oskudijevao, jer su oni koji su posjedovali zemlju i kuće prodavali svoju imovinu i donosili novac,</verse>
				<verse number="35">te ga ostavljali pred noge poslanicima, a oni su ga dijelili svakome prema potrebama.</verse>
				<verse number="36">Tako je i Josip, levit rodom s Kipra, koga su poslanici zvali Barnaba (što znači Sin utjehe),</verse>
				<verse number="37">imao njivu. Prodao ju je i položio novac poslanicima kod nogu.</verse>
			</chapter>
			<chapter number="5">
				<verse number="1">Neki Ananija sa svojom ženom Safirom proda imanje.</verse>
				<verse number="2">U dogovoru sa njom odvoji dio novca i zadrži ga, a ostatak donese poslanicima.</verse>
				<verse number="3">Kefa mu reče: „Ananija! Zašto ti je Đavo ispunio srce? Lagao si Svetoga Duha i zadržao za sebe dio novca od zemljišta.</verse>
				<verse number="4">Da nisi prodao, ostalo bi tvoje. A i kad si prodao, novac je bio tvoj. Zašto si u srcu odlučio tako učiniti? Nisi slagao pred ljudima, nego pred Bogom!”</verse>
				<verse number="5">Čim je Ananija čuo te riječi, sruši se i izdahne. Velik strah spopadne sve koji su za to čuli.</verse>
				<verse number="6">Priđu mladići, poviju ga u platno, te iznesu i pokopaju.</verse>
				<verse number="7">Nakon otprilike tri sata dođe njegova žena ne znajući šta se dogodilo.</verse>
				<verse number="8">Kefa je upita: „Reci mi, jeste li za ovoliko novca prodali zemljište?” „Jesmo”, odgovori žena. „Za toliko.”</verse>
				<verse number="9">„Zašto ste se tako urotili kušati Duha Gospodnjega? Vidi, na vratima stoje oni koji su ti ukopali muža. I tebe će iznijeti!”, reče Kefa.</verse>
				<verse number="10">Ona se smjesta sruši njemu do nogu i umre. Mladići uđu i, videći da je mrtva, iznesu je i ukopaju pokraj muža.</verse>
				<verse number="11">Cijelu Zajednicu i sve koji su za to čuli spopadne velik strah.</verse>
				<verse number="12">Preko ruku poslanika događali su se u narodu mnogi čudesni znaci. Svi su se složno okupljali u Solomonovom trijemu.</verse>
				<verse number="13">Niko im se nije usuđivao približiti, ali narod ih je veličao.</verse>
				<verse number="14">Sve više muškaraca i žena je vjerovalo u Gospoda.</verse>
				<verse number="15">Ljudi su na ulice iznosili bolesne u ležajevima i nosilima ne bi li na njih u prolazu pala barem Kefina sjena.</verse>
				<verse number="16">Svijet je nagrnuo iz sela oko Jerusalema. Donosili su bolesne i one koje su mučili nečisti duhovi. I svi ozdraviše.</verse>
				<verse number="17">Visoki svećenik i njegove pristalice iz saducejske sljedbe ispune se zavišću,</verse>
				<verse number="18">te uhvate poslanike i bace ih u javni zatvor.</verse>
				<verse number="19">Ali kad je pala noć, dođe anđeo Gospodnji, otvori vrata zatvora, izvede ih i reče:</verse>
				<verse number="20">„Idite u Hram i nastavite ljudima govoriti sve riječi ovoga života!”</verse>
				<verse number="21">Poslanici tako u svanuće uđu u Hram i odmah počnu poučavati. Visoki svećenik i njegove pristalice sazovu Vijeće i sve starješine sinova izraelskih. Pošalju zatim u zatvor da im dovedu poslanike.</verse>
				<verse number="22">Ali kad su čuvari stigli tamo, ne nađoše ih u tamnici. Vrate se i jave:</verse>
				<verse number="23">„Zatvor je zaključan i čuvari su pred vratima, ali kad smo ih otvorili, unutra nije bilo nikoga!”</verse>
				<verse number="24">Kad su zapovjednik hramske straže i visoki svećenici ovo čuli, zbunjeno su se pitali šta sve to znači.</verse>
				<verse number="25">Uto im neko javi: „Eno, zatvorenici su u Hramu, i tamo poučavaju narod.”</verse>
				<verse number="26">Zapovjednik ode sa čuvarima i odvede poslanike, ali ne nasilu, jer se bojao da ih narod ne kamenuje.</verse>
				<verse number="27">I dovedu tako poslanike pred Vijeće.</verse>
				<verse number="28">„Nismo li vam strogo zabranili poučavati u to ime?”, upita ih visoki svećenik. „A vi ste preplavili Jerusalem svojim učenjem, i još svaljujete na nas krv tog čovjeka!”</verse>
				<verse number="29">A Kefa i poslanici odgovore: „Valja nam se više pokoravati Bogu nego ljudima.</verse>
				<verse number="30">Bog naših predaka oživio je Isusa, Kog bijaste smaknuli pribivši Ga na raspelo.</verse>
				<verse number="31">Uzdigao Ga je Sebi zdesna da bude Vladar i Spasitelj, da udijeli Izraelu obraćenje i oproštenje grijeha.</verse>
				<verse number="32">Svjedoci svega toga smo mi i Sveti Duh, Kojeg je Bog dao onima što Mu se pokoravaju.”</verse>
				<verse number="33">Nato se vijećnici razbjesne i odluče ih smaknuti.</verse>
				<verse number="34">Ali ustane neki farizej, član Vijeća, po imenu Gamaliel. Bio je poznavalac Zakona i cijenjen u narodu. Zapovjedi da nakratko izvedu poslanike.</verse>
				<verse number="35">Onda reče: „Izraelci! Dobro razmislite šta ćete učiniti s tim ljudima!</verse>
				<verse number="36">Podigao se tako prije i Teuda, tvrdeći da je neko velik. Stekao je oko četiri stotine pristalica, ali je ubijen i svi su se razbježali i propali.</verse>
				<verse number="37">Poslije se u vrijeme popisa stanovništva podigao Juda Galilejac i poveo narod za sobom. I on je ubijen i sljedbenici su mu se razbježali.</verse>
				<verse number="38">Zato vam kažem: ne dirajte te ljude već ih pustite. Ako je njihov naum i njihovo djelo od čovjeka, propast će.</verse>
				<verse number="39">A ukoliko je od Boga, nećete ih moći uništiti. Pazite da ne zaratite s Bogom.” On ih uvjeri.</verse>
				<verse number="40">Pozovu poslanike, išibaju ih, zabrane im da govore u Isusovo ime, te ih puste.</verse>
				<verse number="41">Poslanici odu iz Vijeća, radosni što su se našli dostojnima da trpe prijekor zbog Isusovog imena.</verse>
				<verse number="42">I svaki dan su u Hramu i po kućama poučavali i objavljivali Mesiju Isusa.</verse>
			</chapter>
			<chapter number="6">
				<verse number="1">U vrijeme kada je broj učenika naglo rastao, Helenisti se počnu žaliti na Jevreje da se zanemaruju njihove udovice u svakodnevnoj pomoći.</verse>
				<verse number="2">Dvanaesterica zato sazovu sve učenike i kažu: „Nije dobro da mi zanemarimo Božiju Riječ kako bismo služili za stolovima.</verse>
				<verse number="3">Pronađite, braćo, među sobom sedam ljudi na dobrome glasu, punih Duha i mudrosti. Njih ćemo za to zadužiti,</verse>
				<verse number="4">a mi ćemo se posvetiti molitvi i službi Riječi.”</verse>
				<verse number="5">Prijedlog se svima dopao. Izaberu Stjepana, čovjeka punog vjere i Svetoga Duha, te Filipa, Prohora, Nikanora, Timona, Parmenu i Nikolu, prozelita iz Antiohije.</verse>
				<verse number="6">Postave ih pred poslanike, a oni polože na njih ruke i pomole se.</verse>
				<verse number="7">Božija Riječ je sve više napredovala. Broj učenika u Jerusalemu naglo je rastao, a i mnogi svećenici su prihvaćali vjeru.</verse>
				<verse number="8">Stjepan je bio pun snage i milosti. Činio je među narodom čudesa i velike znakove.</verse>
				<verse number="9">Ali ustanu neki iz takozvane sinagoge Slobodnjaka, Jevreji iz Kirene, Aleksandrije, Cilicije i Azije i počnu s njime raspravljati.</verse>
				<verse number="10">Oni se nisu mogli suprotstaviti mudrosti i duhu sa kojim je govorio.</verse>
				<verse number="11">Nagovore zato neke ljude da za njega kažu: „Čuli smo ga da govori pogrdne riječi protiv Mojsija i protiv Boga.”</verse>
				<verse number="12">Podjarili su narod, starješine i poznavaoce Zakona. Dođu po njega, ščepaju ga i odvuku u Vijeće.</verse>
				<verse number="13">Dovedu tamo krivokletnike koji izjave: „Ovaj čovjek uvijek govori protiv ovog svetog mjesta i Zakona.</verse>
				<verse number="14">Čuli smo ga kako govori da će taj Isus Nazarećanin uništiti ovo mjesto i promijeniti običaje koje nam je Mojsije predao.”</verse>
				<verse number="15">Svi koji su sjedili u Vijeću pogledaju u Stjepana i vide da mu je lice kao lice anđela.</verse>
			</chapter>
			<chapter number="7">
				<verse number="1">Visoki svećenik ga upita: „Da li je to uistinu tako?”</verse>
				<verse number="2">Stjepan odgovori: „Braćo i očevi, poslušajte me! Bog slave ukazao se našem ocu Abrahamu u Mezopotamiji, prije nego što se nastanio u Haranu,</verse>
				<verse number="3">i rekao mu: Idi iz svoje zemlje, iz svojega zavičaja, u zemlju koju ću ti pokazati.</verse>
				<verse number="4">Abraham tako napusti kaldejsku zemlju i nastani se u Haranu. Odatle ga je Bog, poslije smrti njegova oca, preselio u ovu zemlju u kojoj sada živimo.</verse>
				<verse number="5">Ali tada mu nije u njoj dao baštinu, ni stopu zemlje, nego ju je obećao dati njemu i njegovim potomcima poslije njega, iako Abraham još nije imao djece.</verse>
				<verse number="6">Bog mu je rekao da će njegovi potomci živjeti u tuđoj zemlji kao robovi i da će ih tamo tlačiti četiri stotine godina.</verse>
				<verse number="7">Narodu kojem će robovati, Ja ću suditi, rekao je Bog. A zatim će izaći i služiti Mi na ovome mjestu.</verse>
				<verse number="8">Bog je s Abrahamom sklopio Savez kojem je znak obrezanje. Abrahamu se rodio Isak, kojeg je obrezao osmog dana, a Isaku Jakov, a Jakovu dvanaest patrijarha.</verse>
				<verse number="9">Patrijarsi su bili ljubomorni na Josipa, pa su ga prodali u Egipat. Ali Bog je bio s njim</verse>
				<verse number="10">i izbavljao ga iz svih nevolja. Darivao ga je svojom naklonošću i mudrošću pred egipatskim carem, faraonom, te ga je on postavio za upravitelja Egipta i cijeloga svojeg dvora.</verse>
				<verse number="11">I zavlada glad u cijelome Egiptu i Kanaanu. Naši su preci bili u velikoj nevolji: nisu mogli naći hrane.</verse>
				<verse number="12">Jakov je čuo da u Egiptu ima žita, pa je prvi put tamo poslao naše očeve.</verse>
				<verse number="13">Kad su drugi put otišli tamo, Josip je otkrio braći ko je, te je i faraon upoznao njegovu porodicu.</verse>
				<verse number="14">Zatim je Josip poslao po svojega oca Jakova i svu svoju rodbinu. Bilo ih je sedamdeset pet duša.</verse>
				<verse number="15">Tako je Jakov došao u Egipat. Tamo su umrli on i naši očevi.</verse>
				<verse number="16">Prenijeli su ih u Sihem i položili u grob koji je Abraham za srebro kupio od Hamorovih sinova.</verse>
				<verse number="17">Kako se bližilo vrijeme ispunjenja obećanja, koje je Bog dao Abrahamu, u Egiptu je narod rastao i množio se.</verse>
				<verse number="18">Ali na egipatsko prijestolje dođe novi car, koji nije poznavao Josipa.</verse>
				<verse number="19">Iskorištavao je naš narod, zlostavljao naše očeve i primoravao ih da ostavljaju svoju novorođenčad da pomre.</verse>
				<verse number="20">U to se doba rodio Mojsije. Bio je drag Bogu. Rastao je u kući svoga oca tri mjeseca.</verse>
				<verse number="21">Kad su ga na kraju morali ostaviti, uzela ga je faraonova kći i podizala kao svog sina.</verse>
				<verse number="22">Mojsije je poučen svoj egipatskoj mudrosti. Postao je jak i na riječima i na djelu.</verse>
				<verse number="23">Kad mu je bilo četrdeset godina, srce ga povuče da posjeti svoju braću, sinove Izraelove.</verse>
				<verse number="24">Tu ugleda žrtvu nepravde. Kako je htio ispraviti nepravdu nad zlostavljanim Izraelcem, udari Egipćanina i ubije ga.</verse>
				<verse number="25">Mislio je da će njegova braća shvatiti kako ih Bog izbavlja preko njega, ali ovi nisu razumjeli.</verse>
				<verse number="26">Sutradan opet ode njima i nađe ih kako se tuku. Počne ih nagovarati da se pomire: Ljudi!, reče im. Braća ste! Zašto zlostavljate jedni druge?!</verse>
				<verse number="27">Ali onaj koji je zlostavljao bližnjega odbi Mojsija i reče: A ko je tebe postavio poglavarom i sudijom nad nama?</verse>
				<verse number="28">Kaniš li i mene ubiti kao onoga Egipćanina jučer?</verse>
				<verse number="29">Kad je to čuo, Mojsije pobjegne i skloni se u midjansku zemlju kao došljak. Tamo su mu se rodila dva sina.</verse>
				<verse number="30">Kad je prošlo četrdeset godina, ukazao mu se anđeo u pustinji gore Sinaja, u plamenu gorućega grma.</verse>
				<verse number="31">Kad je to opazio, Mojsije se čudio viđenju. Dok je prilazio da bolje pogleda, začuje Gospodnji glas:</verse>
				<verse number="32">Ja sam Bog tvojih otaca, Abrahamov, Isakov i Jakovljev Bog. Mojsije se jako preplaši. Nije se usuđivao gledati.</verse>
				<verse number="33">Gospod mu reče: Skini sandale s nogu, jer je mjesto na kojem stojiš sveto.</verse>
				<verse number="34">Vidio sam nevolju Svojega naroda u Egiptu i čuo njegove uzdahe. Sišao sam da ga izbavim. Idi sada! Šaljem te u Egipat!</verse>
				<verse number="35">Tog Mojsija kojeg su se odrekli kazavši mu: Ko je tebe postavio poglavarom i sudijom? – poslao im je Bog kao poglavara i izbavitelja, preko anđela koji mu se ukazao u gorućem grmu.</verse>
				<verse number="36">On ih je izveo čineći čudesne znakove u zemlji egipatskoj, na Crvenom moru i u pustinji četrdeset godina.</verse>
				<verse number="37">Taj isti Mojsije rekao je sinovima Izraelovim: Bog će vam podići od vaše braće vjerovjesnika poput mene.</verse>
				<verse number="38">Isti je Mojsije za vrijeme boravka u pustinji bio posrednik između anđela koji mu je govorio na gori Sinaju i naših očeva. Primio je žive riječi da bi ih nama predao.</verse>
				<verse number="39">Naši mu se očevi nisu htjeli pokoriti, nego su ga odbili i u svojim srcima se okrenuli prema Egiptu.</verse>
				<verse number="40">Rekli su Aronu: Daj, napravi nam bogove koji će ići pred nama, jer ne znamo šta se dogodilo s Mojsijem koji nas je izveo iz Egipta!</verse>
				<verse number="41">Načinili su tada tele, prinijeli žrtve tom idolu i veselili se djelima svojih ruku.</verse>
				<verse number="42">A Bog se okrenuo od njih i pustio ih da se klanjaju vojsci nebeskoj. U Knjizi vjerovjesnika je zapisano: Zar ste Meni prinosili žrtve za četrdeset godina u pustinji, Dome Izraelov?</verse>
				<verse number="43">Podigli ste šator Molohov i zvijezdu svoga boga Refana – likove koje ste načinili da biste im se klanjali. Zato ću vas odvesti dalje od Babilona!</verse>
				<verse number="44">Naši su očevi sa sobom u pustinji imali Šator svjedočanstva, baš kakav je naredio Onaj Koji je s Mojsijem govorio, da ga izradi prema uzorku kojeg je vidio.</verse>
				<verse number="45">Kad su ga primili naši očevi, donijeli su ga sa Jošuom u vrijeme zauzimanja zemlje pagana koje je Bog istjerao pred njima. I tako je bilo sve do Davidovih dana.</verse>
				<verse number="46">David je primio milost pred Bogom, te Ga je zamolio da nađe prebivalište Bogu Jakovljevu.</verse>
				<verse number="47">I Solomon izgradi za Njega Dom. Ipak, Svevišnji ne boravi u mjestima izgrađenim ljudskom rukom.</verse>
				<verse number="48">Kao što kaže vjerovjesnik:</verse>
				<verse number="49">Nebo Mi je prijestolje, a Zemlja podnožje Mojim nogama. Kakav Mi vi dom možete izgraditi? – veli Gospod. – I gdje da počivam?</verse>
				<verse number="50">Zar nije Moja ruka sve stvorila?</verse>
				<verse number="51">Tvrdoglavi ste! Neobrezanih srca i ušiju. Uvijek se opirete Svetome Duhu, baš kao i vaši očevi!</verse>
				<verse number="52">Ima li ijedan vjerovjesnik kojeg vaši očevi nisu progonili? Pobili su one koji su predskazali dolazak Pravednika – Kog ste vi izdali i smaknuli.</verse>
				<verse number="53">Preko anđela ste dobili Zakon, a niste ga se držali!”</verse>
				<verse number="54">Kad su to čuli, u srcima se toliko razgnjeve da na njega počnu škripati zubima.</verse>
				<verse number="55">Ali Stjepan, pun Svetoga Duha, upre pogled u nebo i ugleda Božiju slavu i Isusa kako stoji Bogu zdesna.</verse>
				<verse number="56">„Vidim otvorena Nebesa”, reče, „i Sina Čovječijega kako stoji zdesna Bogu.”</verse>
				<verse number="57">Oni nato rukama poklope uši i vičući iz svega glasa kao jedan, navale na njega.</verse>
				<verse number="58">Izvuku ga iz grada i počnu kamenovati. Svjedoci odlože ogrtače do nogu mladića koji se zvao Savle.</verse>
				<verse number="59">Dok su ga kamenovali, Stjepan je prizivao Boga govoreći: „Gospode Isuse, primi moj duh!”</verse>
				<verse number="60">Zatim se baci na koljena i glasno poviče: „Gospode, ne uzmi im ovo za grijeh!” Nakon što to izgovori, usnu.</verse>
			</chapter>
			<chapter number="8">
				<verse number="1">Savle je odobravao Stjepanovo smaknuće. Tog je dana započeo veliki progon Zajednice u Jerusalemu, pa su se svi, osim poslanika, razbježali po Judeji i Samariji.</verse>
				<verse number="2">Neki pobožni ljudi ukopali su Stjepana i održali veliko tugovanje za njim.</verse>
				<verse number="3">Savle je pak pustošio Zajednicu. Išao je od kuće do kuće te muškarce i žene odvlačio i predavao u tamnicu. Evanđelje se širi po Judeji i Samariji 8:4 – 9:31</verse>
				<verse number="4">Ali oni koji su bili raspršeni posvuda su išli objavljujući Riječ.</verse>
				<verse number="5">Filip je tako otišao u grad Samariju i tamo ljudima objavljivao Mesiju.</verse>
				<verse number="6">Narod je pažljivo i jednodušno pratio Filipove riječi, slušao ga i gledao čudesa koja je činio.</verse>
				<verse number="7">Mnogi nečisti duhovi su vrišteći izlazili iz opsjednutih. I mnogi uzeti i hromi bili su izliječeni.</verse>
				<verse number="8">I velika je radost zavladala u tome gradu.</verse>
				<verse number="9">Neki čovjek po imenu Simon već se dugo tu bavio čarobnjaštvom. Opčaravao je samarijski narod govoreći za sebe da je neko velik.</verse>
				<verse number="10">Svi su mu se priklanjali, od najmanjega do najvećega, i nazivali ga Božijom silom, onom koju zovu velika.</verse>
				<verse number="11">Činili su to zato što ih je dugo opčaravao svojim vradžbinama.</verse>
				<verse number="12">Ali kada su povjerovali Filipu koji je objavljivao Radosnu vijest o Božijem carstvu i imenu Mesije Isusa, bili su potapani i muškarci i žene.</verse>
				<verse number="13">I sâm je Simon povjerovao i bio potopljen, te slijedio Filipa. Zadivljeno je posmatrao čudesne znakove koje je Filip činio.</verse>
				<verse number="14">Kad su poslanici u Jerusalemu čuli da je Samarija prihvatila Božiju riječ, pošalju tamo Kefu i Ivana.</verse>
				<verse number="15">Oni dođu i pomole se za obraćenike da prime Svetoga Duha.</verse>
				<verse number="16">Jer Sveti Duh još ne bijaše sišao ni na koga od njih. Bili su samo potopljeni u ime Gospoda Isusa.</verse>
				<verse number="17">Polagali su ruke na njih, te su primali Svetoga Duha.</verse>
				<verse number="18">Kad je Simon vidio da ljudi primaju Duha kad poslanici na njih polože ruke, ponudi poslanicima novac i reče im:</verse>
				<verse number="19">„Dajte i meni tu moć da svako na koga položim ruke primi Svetoga Duha!”</verse>
				<verse number="20">Ali Kefa mu odgovori: „Propao i taj novac i ti zajedno s njim! Misliš li da Božiji dar možeš kupiti novcem?</verse>
				<verse number="21">Ti na ovo nemaš pravo, jer ti srce nije čisto pred Bogom!</verse>
				<verse number="22">Pokaj se za svoje zlo i moli se Gospodu da ti oprosti nakane tvog srca.</verse>
				<verse number="23">Vidim da si gorka žuč i da si okovan nepravednošću.”</verse>
				<verse number="24">„Vi se za mene molite Gospodu da me ne snađe to što ste rekli!”, odgovori Simon.</verse>
				<verse number="25">Nakon što su svjedočili i govorili Božiju riječ, Kefa i Ivan su se vratili u Jerusalem. Putem su u mnogim samarijskim selima objavljivali Radosnu vijest.</verse>
				<verse number="26">A Filipu reče anđeo Gospodnji: „Ustani i kreni na jug putem što iz Jerusalema vodi u Gazu. To je u pustinji.”</verse>
				<verse number="27">I Filip pođe. Kad eto čovjeka Etiopljanina, eunuha i dvorskog rizničara, visokog dostojanstvenika etiopske carice Kandake. Došao je da se pokloni u Jerusalemu.</verse>
				<verse number="28">Dok se vraćao, sjedio je u kočiji i čitao Knjigu vjerovjesnika Izaije.</verse>
				<verse number="29">I Duh reče Filipu: „Priđi i priključi se kočiji!”</verse>
				<verse number="30">Filip pritrči i ču kako čovjek čita vjerovjesnika Izaiju, pa ga upita: „Razumiješ li to što čitaš?”</verse>
				<verse number="31">„A kako da razumijem ako me ko ne pouči?”, odgovori čovjek. Zamoli Filipa da se popne u kočiju i da sjedne do njega.</verse>
				<verse number="32">Čitao je ovaj dio Pisma: Odveli su Ga kao ovcu na klanje. Kao janje nijemo pred onima što Ga strižu, ni usta nije otvorio.</verse>
				<verse number="33">U poniženju Njegovom, sud Mu je uskraćen. Ko da opiše Njegov naraštaj? Jer život je Njegov uzet sa Zemlje.</verse>
				<verse number="34">Eunuh zatim upita Filipa: „Reci mi, molim te, govori li to vjerovjesnik o sebi ili o kome drugome?”</verse>
				<verse number="35">Filip otvori svoja usta i od tog dijela poče mu objavljivati Isusa.</verse>
				<verse number="36">Putujući tako, naiđu na neku vodu, i eunuh veli:</verse>
				<verse number="37">„Evo vode! Šta me sprečava da budem potopljen?”</verse>
				<verse number="38">Naredi da kočija stane, pa obojica siđu u vodu. Filip ga tu potopi.</verse>
				<verse number="39">Kad su izašli iz vode, Duh Gospodnji ponese Filipa i eunuh ga više nije vidio. On radosno nastavi svojim putem,</verse>
				<verse number="40">a Filip se nađe u Azotu. Kud god je išao, po gradovima je objavljivao Radosnu vijest sve dok nije stigao u Cezareju.</verse>
			</chapter>
			<chapter number="9">
				<verse number="1">A Savle, neprestano odišući prijetnjom ubistva prema učenicima Gospodnjim, ode visokom svećeniku.</verse>
				<verse number="2">Zatraži od njega pisma za sinagoge u Damasku da može sve sljedbenike Puta, i muškarce i žene, na koje tamo naiđe, dovesti okovane u Jerusalem.</verse>
				<verse number="3">Na putu, kad se približio Damasku, odjednom ga obasja svjetlost s neba.</verse>
				<verse number="4">Padne na zemlju i začuje glas kako mu govori: „Savle, Savle! Zašto Me progoniš?”</verse>
				<verse number="5">„Ko si Ti, Gospode?”, upita Savle. „Ja sam Isus Kojega progoniš!”, odgovori glas.</verse>
				<verse number="6">„Ustani i pođi u grad! Tamo će ti se reći šta da činiš.”</verse>
				<verse number="7">Savlovi su saputnici ostali bez riječi. Čuli su glas, ali nikoga nisu vidjeli.</verse>
				<verse number="8">Savle ustane sa zemlje. Oči su mu bile otvorene, ali ništa nije vidio. Uzmu ga zato za ruku i uvedu u Damask.</verse>
				<verse number="9">Tri dana nije ništa vidio, niti je jeo niti pio.</verse>
				<verse number="10">A u Damasku je živio učenik zvani Ananija. Njemu Gospod reče u viđenju: „Ananija!” „Evo me, Gospode?”, odazove se on.</verse>
				<verse number="11">Gospod mu veli: „Ustani i idi u Pravu ulicu, u Judinu kuću, i tu potraži Savla iz Tarza. Eno ga tamo; moli se.</verse>
				<verse number="12">U viđenju je ugledao čovjeka po imenu Ananija kako ulazi i polaže na njega ruke da progleda.”</verse>
				<verse number="13">„Ali, Gospode”, odgovori Ananija, „od mnogih sam čuo o tom čovjeku da je silna zla počinio Tvojim svetima u Jerusalemu!</verse>
				<verse number="14">Svećenički poglavari ovlastili su ga da okuje sve koji prizivaju Tvoje ime.”</verse>
				<verse number="15">Gospod mu odgovori: „Idi, jer je on Moje izabrano sredstvo da ponese Moje ime paganima i carevima i sinovima Izraelskim.</verse>
				<verse number="16">Pokazat ću mu koliko mora otrpjeti zbog Mojega imena.”</verse>
				<verse number="17">Ananija ode tamo, položi ruke na Savla i reče: „Brate Savle, Gospod Isus, Koji ti se ukazao na putu kojim si dolazio, poslao me da progledaš i da se napuniš Svetoga Duha.”</verse>
				<verse number="18">Savlu s očiju odmah spadne nešto poput ljuski, te on progleda. Ustane zatim i bude potopljen.</verse>
				<verse number="19">Onda nešto pojede i okrijepi se. Savle je neko vrijeme ostao s učenicima u Damasku.</verse>
				<verse number="20">Odmah je po sinagogama počeo svjedočiti da je Isus Božiji sin.</verse>
				<verse number="21">Svi koji su ga slušali bili su zbunjeni. „Pa nije li ovo isti onaj koji je u Jerusalemu istrebljivao one koji zazivaju Isusovo ime?”, pitali su. „Zar on nije došao ovamo da ih pohvata i okovane odvede pred visoke svećenike?”</verse>
				<verse number="22">Savle je bivao sve jači. Zbunjivao je Jevreje u Damasku jer im je nepobitno dokazivao da je Isus Mesija.</verse>
				<verse number="23">Poslije dužeg vremena, Jevreji ga odluče pogubiti,</verse>
				<verse number="24">ali Savle dozna za njihovu zavjeru. Danonoćno su nadzirali gradska vrata ne bi li ga ubili.</verse>
				<verse number="25">Zato ga učenici noću spuste preko zidina u korpi.</verse>
				<verse number="26">Kad je Savle stigao u Jerusalem, pokušao se sastati s tamošnjim učenicima, ali svi su ga se bojali. Nisu vjerovali da je zaista učenik.</verse>
				<verse number="27">Tada ga Barnaba povede poslanicima. Ispriča im kako je Savle na putu vidio Gospoda i šta mu je Gospod rekao, te kako je u Damasku hrabro govorio u Isusovo ime.</verse>
				<verse number="28">Od tada je bio s njima u Jerusalemu i hrabro je govorio u Gospodnje ime.</verse>
				<verse number="29">Raspravljao je i razgovarao s Helenistima, pa su ga oni pokušavali ubiti.</verse>
				<verse number="30">Kad su braća čula za to, odvedu ga u Cezareju i pošalju u Tarz.</verse>
				<verse number="31">Zajednica je u cijeloj Judeji, Galileji i Samariji imala mir. Izgrađivala se i napredovala u strahu Gospodnjem i rasla s utjehom Svetoga Duha. Početak misijskog djelovanja. Zajednica u Antiohiji 9:32 – 15:35</verse>
				<verse number="32">Kefa je jednom, obilazeći svete posvuda, došao i svetima u Lidi.</verse>
				<verse number="33">Tamo nađe nekog čovjeka po imenu Eneja, koji je osam godina ležao uzet u postelji.</verse>
				<verse number="34">Kefa mu reče: „Eneja, liječi te Mesija Isus! Ustani i namjesti postelju!” Čovjek odmah ustane.</verse>
				<verse number="35">Kad su to vidjeli svi stanovnici Lide i Šarona, obrate se Gospodu.</verse>
				<verse number="36">U Jopi je živjela i učenica imenom Tabita (što znači „Košuta”). Život joj se sastojao u dobrim i milosrdnim djelima.</verse>
				<verse number="37">Upravo se tada ona razboli i umre. Okupaju je i polože u gornju sobu.</verse>
				<verse number="38">Lida je bila blizu Jope, i kad su učenici čuli da je Kefa tamo, pošalju dvojicu da ga zamole: „Odmah dođi nama!”</verse>
				<verse number="39">Kefa odmah pođe s njima. Čim je stigao, povedu ga u gornju sobu. Tu ga okruže udovice. Plakale su i pokazivale mu ogrtače i košulje koje je Tabita izradila dok je bila s njima.</verse>
				<verse number="40">Ali Kefa ih sve izbaci iz sobe. Klekne i pomoli se, a zatim se okrenu prema tijelu i reče: „Tabita, ustani!” Ona otvori oči, ugleda Kefu i sjedne.</verse>
				<verse number="41">On joj pruži ruku i pridigne je. Zatim pozove udovice i svete i pokaže im da je oživjela.</verse>
				<verse number="42">Vijest se pronese cijelom Jopom te mnogi povjeruju u Gospoda.</verse>
				<verse number="43">Kefa neko vrijeme ostane u Jopi kod nekog kožara Simona.</verse>
			</chapter>
			<chapter number="10">
				<verse number="1">U Cezareji je živio neki Kornelije, kapetan takozvane italske čete.</verse>
				<verse number="2">On i njegovi ukućani bili su pobožni i bojali su se Boga. Velikodušno je dijelio narodu milostinju i stalno se molio Bogu.</verse>
				<verse number="3">On oko devetog sata jednog dana u viđenju jasno ugleda kako mu prilazi Božiji anđeo i kako veli: „Kornelije!”</verse>
				<verse number="4">Kornelije sa strahom pogleda u njega i kaže: „Šta želiš, Gospode?” Anđeo odgovori: „Tvoje su molitve i milostinja uzašli pred Boga kao žrtva podsjetnica.</verse>
				<verse number="5">Pošalji zato ljude u Jopu po Simona zvanog Kefa.</verse>
				<verse number="6">On boravi u kući kožara Simona, koja se nalazi uz more.”</verse>
				<verse number="7">Čim je anđeo, koji mu je govorio otišao, Kornelije pozove dvojicu svojih sluga i jednog odanog pobožnoga vojnika, koji ga je čekao,</verse>
				<verse number="8">sve im ispriča, te ih pošalje u Jopu.</verse>
				<verse number="9">Sutradan oko šestog sata, dok su se ovi ljudi približavali gradu, Kefa se popne na krov da se moli.</verse>
				<verse number="10">Tada ogladnje i poželje jesti. Dok su mu pripremali jelo, on padne u zanos.</verse>
				<verse number="11">Vidio je kako se nebo otvara i kako se na zemlju spušta nešto poput velikog platna zavezanog na četiri kraja.</verse>
				<verse number="12">U platnu je bilo svakakvih četveronožnih životinja, gmizavaca i nebeskih ptica.</verse>
				<verse number="13">Jedan mu glas reče: „Ustani, Kefo! Zakolji i jedi!”</verse>
				<verse number="14">„Nipošto, Gospode”, odgovori Kefa. „Nikad još nisam okusio ništa okaljano i nečisto.”</verse>
				<verse number="15">„Ne nazivaj nečistim ono što Bog proglasi čistim!”, opet se javi glas.</verse>
				<verse number="16">Viđenje se triput ponovi, a zatim se platno uzdigne na nebo.</verse>
				<verse number="17">Dok se Kefa pitao šta bi ovo viđenje moglo značiti, dođu Kornelijevi ljudi. Raspitali su se gdje je Simonova kuća i pojavili se na vratima.</verse>
				<verse number="18">Upitaju je li tu u gostima neki Simon Kefa.</verse>
				<verse number="19">Dok je Kefa još razmišljao o viđenju, Duh mu reče: „Traže te trojica ljudi.</verse>
				<verse number="20">Ustani i pođi s njima bez oklijevanja, jer sam ih ja poslao.”</verse>
				<verse number="21">Kefa siđe njima i reče: „Evo me. Ja sam taj kojega tražite. Zašto ste došli?”</verse>
				<verse number="22">„Poslao nas je kapetan Kornelije, pravedan čovjek koji se boji Boga”, odgovore oni. „Svi ga Jevreji cijene. Njemu je sveti anđeo rekao da te pozove u svoju kuću i da čuje od tebe riječi.”</verse>
				<verse number="23">Kefa ih tada pozove da uđu i ugosti ih. Sutradan ustane i pođe s njima. Pratila su ga još neka braća iz Jope.</verse>
				<verse number="24">Drugoga dana stignu u Cezareju. Kornelije ih je čekao okupivši rodbinu i bliske prijatelje.</verse>
				<verse number="25">Kad je Kefa kročio u kuću, Kornelije mu pohrli ususret i padne mu pred noge da mu se pokloni.</verse>
				<verse number="26">„Ustani! I ja sam samo čovjek!”, reče mu Kefa.</verse>
				<verse number="27">Razgovarajući s njim uđe u kuću, gdje je bilo okupljeno mnogo ljudi.</verse>
				<verse number="28">Kefa im reče: „Znate da je za Jevreje nezakonito družiti se s tuđincima ili ići k njima. Ali meni je Bog pokazao da nikoga ne smatram nečistim.</verse>
				<verse number="29">Zato sam bez pogovora došao kad ste me pozvali. Sada mi recite zašto ste me zvali.”</verse>
				<verse number="30">Kornelije odgovori: „Prije četiri dana molio sam se u svojem domu, baš u ovo doba, oko devetog sata. Odjednom se preda mnom pojavi neki čovjek u sjajnoj odjeći</verse>
				<verse number="31">i reče mi: Kornelije, molitve su ti uslišene, a Bog je vidio tvoje milostinje!</verse>
				<verse number="32">Pošalji ljude u Jopu da dovedu Simona zvanog Kefa. Gost je u domu kožara Simona, koji živi pokraj mora.</verse>
				<verse number="33">Zato sam odmah poslao po tebe i dobro je da si došao. Evo nas sada ovdje pred Bogom da čujemo šta ti je Gospod poručio da nam kažeš!”</verse>
				<verse number="34">Kefa otvori usta i reče: „Sada uistinu shvaćam: Bog nije pristran.</verse>
				<verse number="35">U svakom narodu prihvaća one koji Ga se boje i koji čine što je pravedno.</verse>
				<verse number="36">Izraelskom je narodu poslao Svoju Riječ, objavio im mir po Mesiji Isusu, Koji je Gospodar svih.</verse>
				<verse number="37">Znate šta se događalo po svoj Judeji, a sve je započelo u Galileji, nakon potapanja koje je objavio Ivan.</verse>
				<verse number="38">Bog je pomazao Isusa iz Nazareta Svetim Duhom i silom, a On je – jer Bog bijaše s Njim – hodio čineći dobro i liječeći sve koje je Đavo tlačio.</verse>
				<verse number="39">Mi smo svjedoci svega što je činio u Judeji i u Jerusalemu. Ubili su Ga i razapeli,</verse>
				<verse number="40">ali Ga je Bog treći dan podigao iz mrtvih i dopustio Mu da se pokaže –</verse>
				<verse number="41">ne čitavom narodu, nego nama od Boga unaprijed izabranim svjedocima. Jeli smo i pili s Njim nakon što je oživio.</verse>
				<verse number="42">Naredio nam je da posvuda oglašavamo i svjedočimo da Ga je Bog postavio sudijom svima: i živima i mrtvima.</verse>
				<verse number="43">O Njemu svi vjerovjesnici svjedoče da svako ko u Njega vjeruje po Njegovom imenu prima oproštenje grijeha.”</verse>
				<verse number="44">Dok je Kefa još to govorio, Sveti Duh se spusti na sve koji su slušali njegove riječi.</verse>
				<verse number="45">Obrezani vjernici koji su došli s Kefom čudili su se što se dar Svetoga Duha izlio i na pagane.</verse>
				<verse number="46">Čuli su ih, naime, kako govore tuđim jezicima i veličaju Boga. Kefa tada reče:</verse>
				<verse number="47">„Može li ko uskratiti vodu da budu potopljeni ovi koji su primili Svetoga Duha baš kao i mi?”</verse>
				<verse number="48">Naredi zato da budu potopljeni u ime Mesije Isusa. Zamole ga zatim da ostane još nekoliko dana.</verse>
			</chapter>
			<chapter number="11">
				<verse number="1">Poslanici i braća u Judeji doznali su da su pagani prihvatili Božiju riječ.</verse>
				<verse number="2">Kad je Kefa došao u Jerusalem, oni obrezani počeli su mu prigovarati:</verse>
				<verse number="3">„Ušao si u dom neobrezanih ljudi i jeo s njima!”</verse>
				<verse number="4">Kefa im ispriča sve po redu:</verse>
				<verse number="5">„U Jopi sam se molio i u zanosu imao viđenje: nešto poput velikog platna vezanoga na četiri kraja kako se s neba spušta do mene.</verse>
				<verse number="6">Pogledam unutra i vidim svakakve zemaljske četveronošce, zvijeri i gmizavce, te ptice nebeske.</verse>
				<verse number="7">Začujem glas koji mi govori: ‘Ustani, Kefo! Kolji i jedi!’</verse>
				<verse number="8">‘Nipošto, Gospode’, odgovorim. ‘Nikad još nisam okusio ništa okaljano ili nečisto.’</verse>
				<verse number="9">‘Ne nazivaj nečistim ono što Bog proglasi čistim!’, opet se javi glas s Neba.</verse>
				<verse number="10">To se triput ponovilo, a onda se sve podiže na nebo.</verse>
				<verse number="11">Pred kućom u kojoj sam bio, upravo tada, pojaviše se tri čovjeka, koje su po mene poslali iz Cezareje.</verse>
				<verse number="12">Duh mi je rekao da idem s njima bez pogovora. Sa mnom su pošla i ova šesterica braće, i ubrzo smo stigli u dom tog čovjeka.</verse>
				<verse number="13">Ispričao nam je kako mu se u kući ukazao anđeo i rekao mu: Pošalji ljude u Jopu po Simona, kojeg zovu Kefa.</verse>
				<verse number="14">On će ti govoriti riječi po kojima ćete se spasiti i ti i sav tvoj dom.</verse>
				<verse number="15">Tek što sam počeo govoriti, spusti se na njih Sveti Duh, baš kao što se u početku na nas spustio.</verse>
				<verse number="16">Tada sam se sjetio šta nam je rekao Gospod: Ivan je potapao u vodu, ali vi ćete biti potapani u Svetoga Duha.</verse>
				<verse number="17">Kad je već Bog dao isti dar njima kao i nama, kada su povjerovali u Gospoda Mesiju Isusa, ko sam ja da se protivim?”</verse>
				<verse number="18">Kad su to čuli, umire se i počnu slaviti Boga. „Bog je i paganima dao obraćenje u Život!”, govorili su.</verse>
				<verse number="19">A oni koji su se razbježali u nevolji koja ih je snašla zbog Stjepana, došli su do Fenikije, Kipra i Antiohije. Riječ nisu govorili nikome, već samo Jevrejima.</verse>
				<verse number="20">Ali neki od učenika koji su u Antiohiju došli s Kipra i Kirene počnu i Grcima objavljivati Gospoda Isusa.</verse>
				<verse number="21">Ruka Gospodnja bila je s njima, te velik broj ljudi povjeruje i obrati se Gospodu.</verse>
				<verse number="22">Čim je ta vijest doprla do Zajednice u Jerusalemu ovi pošalju Barnabu u Antiohiju.</verse>
				<verse number="23">Kad je došao i vidio milost Božiju, razveseli se te sve ohrabri da srcem ostanu vjerni Gospodu.</verse>
				<verse number="24">Barnaba je bio čestit čovjek, pun Svetoga Duha i vjere. I mnogo svijeta se pridruži Gospodu.</verse>
				<verse number="25">Barnaba zatim ode u Tarz da potraži Savla.</verse>
				<verse number="26">Pronađe ga i dovede u Antiohiju. Obojica su tu ostali u Zajednici godinu dana i poučavali veliko mnoštvo ljudi. Tamo su učenike prvi put prozvali krstjanima.</verse>
				<verse number="27">U to doba dođu u Antiohiju neki propovjednici Božiji iz Jerusalema.</verse>
				<verse number="28">Jedan od njih, po imenu Agab, predskaže po Duhu da će u cijelome svijetu zavladati velika glad. To se i dogodi za vrijeme Klaudija.</verse>
				<verse number="29">Učenici zato odluče da svako od njih, prema svojim mogućnostima, pošalje pomoć braći u Judeji.</verse>
				<verse number="30">Učine tako. Pošalju pomoć starješinama po Barnabi i Savlu.</verse>
			</chapter>
			<chapter number="12">
				<verse number="1">U te dane car Herod počne zlostavljati neke članove Zajednice.</verse>
				<verse number="2">Ivanovog brata Jakova pogubi mačem.</verse>
				<verse number="3">Kad je vidio da je to drago Jevrejima, naloži da se uhapsi i Kefa, i to u vrijeme blagdana Beskvasnih hljebova.</verse>
				<verse number="4">Uhvati ga Herod i baci u tamnicu. Naredi da ga čuvaju četiri vojničke straže sa po četiri vojnika. Kanio ga je poslije Pashe izvesti pred narod.</verse>
				<verse number="5">Dok je Kefa bio u tamnici, Zajednica se neprekidno molila Bogu za njega.</verse>
				<verse number="6">Noć prije nego što ga je Herod kanio izvesti pred sud, Kefa je spavao okovan lancima između dvojice vojnika, a i pred vratima su stražarili vojnici.</verse>
				<verse number="7">Ali odjednom ćeliju obasja svjetlost i pristupi anđeo Gospodnji. Dodirne Kefu po boku i kaže: „Brzo ustani!” I lanci mu spadnu s ruku.</verse>
				<verse number="8">Zatim mu anđeo reče: „Opaši se i obuj sandale.” Kefa posluša. „Obuci sada ogrtač i pođi za mnom!”, naredi anđeo.</verse>
				<verse number="9">Kefa izađe i krene za njim, ali nije shvaćao da se to s anđelom zaista događa. Mislio je da ima viđenje.</verse>
				<verse number="10">Prošli su pokraj prve i druge straže, zatim su došli do željeznih vrata koja vode u grad. Ona se sama otvore te oni izađu na ulicu. Kad su prošli jednu ulicu, anđeo odjednom nestane.</verse>
				<verse number="11">Kefa napokon dođe sebi i reče: „Sada znam da je Gospod zaista poslao anđela da me izbavi od Heroda i od onoga što su Jevreji očekivali da mi se desi!”</verse>
				<verse number="12">Kad je to shvatio, uputi se domu Marije, majke onog Ivana kojeg zovu Marko. Tu su mnogi bili okupljeni na molitvi.</verse>
				<verse number="13">Zakuca na ulazna vrata. Sluškinja Rode dođe da osluhne.</verse>
				<verse number="14">Kad je prepoznala Kefin glas, od sreće se zbuni i ne otvori vrata. Utrči u kuću i javi da je pred vratima Kefa.</verse>
				<verse number="15">„Poludjela si”, govorili su joj, ali ona je to i dalje uporno tvrdila. „Onda je to njegov anđeo”, zaključe.</verse>
				<verse number="16">Kefa je i dalje kucao. Kad su na kraju otvorili i ugledali ga, iznenadili su se.</verse>
				<verse number="17">On im je rukom pokazao da šute, te ispričao kako ga je Gospod izveo iz tamnice. „Javite Jakovu i drugoj braći šta se dogodilo!”, reče. Zatim ode na drugo mjesto.</verse>
				<verse number="18">Kad se razdanilo, među vojnicima nastane velika uzbuna zbog Kefinog nestanka.</verse>
				<verse number="19">Herod pošalje potragu za njim, a kad ga ne nađu, sasluša stražare i naredi da se smaknu. Ode zatim iz Judeje u Cezareju i tamo ostane.</verse>
				<verse number="20">Herod je bio u žestokom sukobu sa stanovnicima Tira i Sidona. Oni stoga dođu njemu po dogovoru, jer su pridobili carevog komornika Blasta. Zatim zatraže mir, jer su hranu dobavljali iz Herodove zemlje.</verse>
				<verse number="21">Na dan sastanka Herod obuče carsko ruho, sjedne na sudačko prijestolje i počne govoriti.</verse>
				<verse number="22">Narod je vikao: „Božiji je to glas, a ne ljudski!”</verse>
				<verse number="23">Ali zato što nije priznao slavu Bogu, udari ga anđeo Gospodnji, te ga izjedu crvi i umre.</verse>
				<verse number="24">A Božija Riječ je rasla i sve se više širila.</verse>
				<verse number="25">Kad su Barnaba i Savle predali pomoć u Jerusalemu, vrate se u Antiohiju i povedu sa sobom onog Ivana kojeg zovu Marko.</verse>
			</chapter>
			<chapter number="13">
				<verse number="1">Među propovjednicima i učiteljima u Antiohiji, u tamošnjoj Zajednici, bili su Barnaba, Simon zvani Niger, Lucije Kirenac, Manahen, koji je kao dijete othranjen s Herodom tetrarhom, i Savle.</verse>
				<verse number="2">Dok su jednom obavljali službu Gospodnju i postili, Sveti Duh im reče: „Odvojite Barnabu i Savla za djelo na koje sam ih pozvao.”</verse>
				<verse number="3">Postili su i dalje, i molili. Zatim polože na njih ruke i pošalju ih na put.</verse>
				<verse number="4">Savla i Barnabu je Sveti Duh poslao u Seleuciju, a odatle otplove na Kipar.</verse>
				<verse number="5">Kad su došli u grad Salaminu, objavljivali su Božiju riječ po jevrejskim sinagogama. S njima je bio i Ivan Marko kao saradnik.</verse>
				<verse number="6">Kad su tako prošli sav otok i stigli do Pafa, naiđu na nekog vračara, lažnog jevrejskog propovjednika, po imenu Barjesus.</verse>
				<verse number="7">Bio je iz kruga namjesnika Sergija Pavla, umna čovjeka. Sergije pozove Barnabu i Savla pa ih zamoli da mu govore Božiju Riječ,</verse>
				<verse number="8">ali usprotivi im se vračar Elima (tako mu se ime prevodi) i namjesnika počne odvraćati od vjere.</verse>
				<verse number="9">Tada ga Savle, kog su zvali i Pavle, pun Svetoga Duha, oštro pogleda</verse>
				<verse number="10">i reče: „Sine đavolski, pun lukavštine i pakosti, neprijatelju svake pravednosti, dokle ćeš iskrivljivati prave putove Gospodnje?</verse>
				<verse number="11">Udarit će te sada ruka Gospodnja! Oslijepit ćeš na jedno vrijeme i nećeš gledati sunca!” Na vračara smjesta padne tama, te on počne glavunjati uokolo i tražiti ko će ga voditi.</verse>
				<verse number="12">Kad je namjesnik vidio šta se dogodilo, povjeruje i oduševi se učenjem Gospodnjim.</verse>
				<verse number="13">Pavle i njegovi pratioci isplove iz Pafa i stignu u Pergu u Pamfiliji. Ali tu ih napusti Ivan Marko i vrati se u Jerusalem.</verse>
				<verse number="14">A oni iz Perge produže u pizidijsku Antiohiju. U subotu uđu u sinagogu i sjednu.</verse>
				<verse number="15">Poslije čitanja Zakona i Knjiga vjerovjesnika, nadstojnici sinagoge im kažu: „Braćo, imate li koju riječ utjehe za narod? Govorite!”</verse>
				<verse number="16">Nato Pavle ustane, podigne ruku i kaže: „Ljudi! Izraelci i svi koji se bojite Boga, čujte:</verse>
				<verse number="17">Bog ovoga, izraelskog naroda izabrao je naše očeve i učinio ih moćnima dok su boravili kao tuđinci u Egiptu. Zatim ih je Svojom snažnom rukom izveo otuda.</verse>
				<verse number="18">Četrdesetak godina ih je u pustinji podnosio.</verse>
				<verse number="19">Istrijebio je sedam naroda u kanaanskoj zemlji i dao im njihovu zemlju u baštinu.</verse>
				<verse number="20">Sve to trajalo je nekih četiristo pedeset godina. Potom im je dao sudije – sve do vjerovjesnika Samuela.</verse>
				<verse number="21">Tada su zatražili cara, pa im je Bog dao Šaula, sina Kišova iz Benjaminovog plemena, na četrdeset godina.</verse>
				<verse number="22">No, njega je uklonio i postavio im za cara Davida, za koga je sâm rekao: Jišajev sin David, čovjek je po Mojem srcu, jer će ispuniti svu Moju volju.</verse>
				<verse number="23">Iz njegova je potomstva Bog po svojem obećanju Izraelu izveo Spasitelja Isusa.</verse>
				<verse number="24">Prije Njegovog dolaska Ivan je cijelom izraelskom narodu objavljivao potapanje obraćenja.</verse>
				<verse number="25">Kad je Ivan završavao sa svojom službom, govorio je: Nisam onaj za kojega me držite. Ali evo On dolazi za mnom i ja Mu nisam dostojan ni sandale na nogama odvezati.</verse>
				<verse number="26">Braćo, sinovi roda Abrahamovog i svi koji se bojite Boga, riječ ovoga spasenja nama je namijenjena!</verse>
				<verse number="27">Stanovnici Jerusalema i njihovi poglavari su ispunili vjerovjesničke riječi koje svake subote čitaju. Nisu shvatili ko je Isus i osudili su Ga.</verse>
				<verse number="28">Tražili su od Pilata da Ga smakne, iako za smrtnu kaznu nisu imali nikakav razlog.</verse>
				<verse number="29">Kad se tako ispunilo sve što je o Njemu pisano, skinuli su Ga s krsta i položili u grob.</verse>
				<verse number="30">Ali Bog Ga je podigao iz mrtvih.</verse>
				<verse number="31">Mnogo dana ukazivao se onima koji su s Njim išli iz Galileje u Jerusalem. Oni sad o Njemu svjedoče narodu.</verse>
				<verse number="32">A mi vam objavljujemo Radosnu vijest – obećanje koje je Bog dao našim očevima.</verse>
				<verse number="33">Bog je to ispunio nama, njihovoj djeci. Podigao je Isusa iz mrtvih, kako u drugom psalmu stoji pisano: Ti si Moj Sin, danas te rodih.</verse>
				<verse number="34">A da Ga je podigao iz mrtvih i da se On nikada više neće vratiti u raspadljivost, rekao je ovime: Vama ću ispuniti čvrsta obećanja koja sam dao Davidu.</verse>
				<verse number="35">Na drugome mjestu kaže: Nećeš dopustiti da Tvoj sveti istruhne.</verse>
				<verse number="36">David je služio svojem naraštaju po Božijoj volji i zatim preminuo i pridružio se očevima svojim, a tijelo mu je istrunulo.</verse>
				<verse number="37">Ali Onaj Kojega je Bog oživio nije istruhnuo.</verse>
				<verse number="38">Stoga, braćo, neka vam je znano! Po ovome vam se objavljuje oproštenje grijeha. A od onoga od čega vas Mojsijev zakon nije mogao osloboditi,</verse>
				<verse number="39">po ovome je slobodan svaki koji vjeruje.</verse>
				<verse number="40">Pazite! Nemojte da vas snađe ono što su govorili vjerovjesnici:</verse>
				<verse number="41">Gledajte, vi što prezirete, snebivajte se i propadnite! Jer u vaše dane činim djelo u koje ne biste vjerovali da vam ko kaže.”</verse>
				<verse number="42">Kad su izlazili van, zamole ih da iduće subote dođu i govore o tome.</verse>
				<verse number="43">Mnogi Jevreji i pobožni proseliti su poslije završenog sastanka pošli za Pavlom i Barnabom, koji su ih poticali da ostanu u Božijoj milosti.</verse>
				<verse number="44">Naredne subote je gotovo sav grad nagrnuo da čuje riječ Gospodnju.</verse>
				<verse number="45">Kad su Jevreji ugledali mnoštvo, spopadne ih zavist. Suprotstavljali su se nipodaštavajući ono što je Pavle govorio.</verse>
				<verse number="46">Nato su im Pavle i Barnaba hrabro rekli: „Božiju Riječ najprije je trebalo objaviti vama. Ali kako je vi odbacujete i sami sebe smatrate nedostojnima vječnoga života, okrećemo se paganima.</verse>
				<verse number="47">Jer to nam je naredio Gospod rekavši: Postavio sam te za svjetlost narodima, da doneseš spasenje sve do kraja Zemlje.”</verse>
				<verse number="48">Kad su pagani to čuli, počnu se radovati i veličati Riječ Gospodnju. I povjeruju svi koji su bili određeni za Vječni život.</verse>
				<verse number="49">A Riječ Gospodnja pronijela se cijelim tim krajem.</verse>
				<verse number="50">Ali Jevreji nagovore neke ugledne pobožne žene i gradske starješine, te oni počnu progoniti Pavla i Barnabu. I tako ih istjeraju iz grada.</verse>
				<verse number="51">Njih dvojica stresu prašinu s nogu za svjedočanstvo protiv njih i odu u Ikonij.</verse>
				<verse number="52">A učenici su se ispunjavali radošću i Svetim Duhom.</verse>
			</chapter>
			<chapter number="14">
				<verse number="1">U Ikoniju Pavle i Barnaba također uđu u jevrejsku sinagogu i tako su govorili da je povjerovalo veliko mnoštvo Jevreja i Grka.</verse>
				<verse number="2">Ali Jevreji koji nisu vjerovali podjare pagane protiv braće.</verse>
				<verse number="3">Poslanici su tu ipak dugo ostali i hrabro govorili, a Gospod je posvjedočio Riječ Svoje milosti dajući da se znaci i čudesa događaju preko njihovih ruku.</verse>
				<verse number="4">Stanovnici grada su se podijelili. Neki su bili za Jevreje, drugi za poslanike.</verse>
				<verse number="5">Tada i pagani i Jevreji sa svojim poglavarima odluče da ih napadnu i kamenuju.</verse>
				<verse number="6">Kad su to doznali, pobjegnu u likaonske gradove Listru i Derbu, i okolne krajeve,</verse>
				<verse number="7">te su tuda objavljivali Radosnu vijest.</verse>
				<verse number="8">U Listri je bio neki čovjek bez snage u nogama, hrom od rođenja. Nikada nije hodao.</verse>
				<verse number="9">Slušao je šta Pavle govori. Pavle vidje kako ovaj vjeruje da može biti izliječen,</verse>
				<verse number="10">pa mu glasno reče: „Ustani na svoje noge!” Čovjek skoči i prohoda.</verse>
				<verse number="11">Kad je narod vidio šta je Pavle učinio, poviče na svojem likaonskom narječju: „Bogovi u ljudskom liku sišli su k nama!”</verse>
				<verse number="12">Prozvali su Barnabu Zeusom, a Pavla Hermesom, jer je vodio riječ.</verse>
				<verse number="13">Iz Zeusovog hrama, koji je bio izvan grada, dođe svećenik s bikovima i vijencima od cvijeća, te su ih on i narod htjeli žrtvovati pred gradskim vratima.</verse>
				<verse number="14">Kad su za to čuli poslanici Barnaba i Pavle, razderu svoju odjeću i potrče među narod vičući:</verse>
				<verse number="15">„Ljudi, šta to radite? Mi smo samo smrtnici, isto kao i vi! Došli smo vam reći da se od tih besmislica okrenete živome Bogu, Koji je stvorio Nebo, Zemlju, more i sve što je u njima!</verse>
				<verse number="16">U prošlim naraštajima je puštao da svaki narod ide svojim putem,</verse>
				<verse number="17">ali nikada vas nije ostavljao bez svjedočanstva o Sebi. Uvijek je slao dobročinstva: kišu s neba, dobru žetvu, hranio vas je i radošću ispunjavao vaša srca.”</verse>
				<verse number="18">I tako govoreći, jedva spriječe narod da im prinese žrtvu.</verse>
				<verse number="19">Neki Jevreji iz Antiohije i Ikonija dođu i pridobiju svjetinu, kamenuju Pavla i odvuku ga van grada misleći da je mrtav.</verse>
				<verse number="20">Ali kad su ga okružili učenici, on ustane i vrati se u grad. Sutradan ode s Barnabom u Derbu.</verse>
				<verse number="21">Kad su u tom gradu objavili Radosnu vijest i stekli brojne učenike, vrate se u Listru, Ikonij i Antiohiju.</verse>
				<verse number="22">Tu su snažili duše učenika i ohrabrivali ih da ustraju u vjeri, podsjećajući ih da u Božije carstvo valja ući kroz mnoge nevolje.</verse>
				<verse number="23">Po zajednicama su postavljali starješine, te su ih, poslije posta i molitve, povjeravali Gospodu, u Kojeg su vjerovali.</verse>
				<verse number="24">Zatim kroz Pizidiju ponovo dođu u Pamfiliju.</verse>
				<verse number="25">U Pergi su opet objavljivali Riječ, a zatim odu u Ataliju.</verse>
				<verse number="26">Odatle otplove u Antiohiju, gdje su povjereni Božijoj milosti za djelo koje su dovršili.</verse>
				<verse number="27">Kad su došli, sazovu Zajednicu i ispripovijedaju šta je sve Bog preko njih učinio: kako je i paganima otvorio vrata vjere.</verse>
				<verse number="28">I duže vrijeme su tu ostali s učenicima.</verse>
			</chapter>
			<chapter number="15">
				<verse number="1">Tada dođu neki ljudi iz Judeje i počnu poučavati braću: „Ako se ne obrežete prema običaju Mojsijevom, ne možete se spasiti.”</verse>
				<verse number="2">Pavle i Barnaba se suprotstave, te nastane velika prepirka. Na kraju, odrede da Pavle i Barnaba s još nekima od njih odu u Jerusalem da rasprave o tome s poslanicima i starješinama.</verse>
				<verse number="3">Zajednica ih, dakle, pošalje na put. Prolazeći kroz Fenikiju i Samariju, pripovijedali su braći o obraćenju pagana, na njihovu veliku radost.</verse>
				<verse number="4">Kad su stigli u Jerusalem, Zajednica, poslanici i starješine ih dočekaju. Oni im ispripovijedaju šta je sve Bog preko njih učinio.</verse>
				<verse number="5">Ali ustanu neki koji su prije obraćenja bili u farizejskoj sljedbi i kažu: „Obraćene pagane treba obrezati i narediti im da se drže Mojsijevog zakona!”</verse>
				<verse number="6">Sastanu se poslanici i starješine da to razmotre.</verse>
				<verse number="7">Nakon duge rasprave Kefa ustade i reče: „Braćo, vi znate da me je Bog prije mnogo vremena izabrao između vas da objavljujem paganima Radosnu vijest da bi povjerovali.</verse>
				<verse number="8">Bog, Koji poznaje ljudska srca, darovao im je Svetoga Duha baš kao i nama, i time posvjedočio da ih prihvaća.</verse>
				<verse number="9">Nikakve razlike nije pravio između nas i njih – i njihova je srca očistio vjerom.</verse>
				<verse number="10">Zašto onda iskušavate sad Boga tovareći na učenike jaram koji ni naši očevi ni mi nismo mogli nositi?</verse>
				<verse number="11">Vjerujemo, naprotiv, da se spašavamo milošću našega Gospoda Mesije Isusa, kao i oni.”</verse>
				<verse number="12">Nato svi ušute. Slušali su Barnabu i Pavla. Oni su pripovijedali o čudesima i znacima koje je Bog preko njih učinio među narodima.</verse>
				<verse number="13">Kad su završili, Jakov reče: „Braćo, poslušajte me!</verse>
				<verse number="14">Simon vam je ispričao kako je Bog prvi put pohodio pagane da od njih pridobije narod.</verse>
				<verse number="15">A to se slaže sa riječima vjerovjesnika. Ovako je pisano:</verse>
				<verse number="16">Poslije ću se vratiti i obnoviti Davidov srušeni šator. Podići ću ga iz ruševina i obnoviti,</verse>
				<verse number="17">da i ostali ljudi potraže Gospoda – i pagani na koje je prizvano Moje ime – govori Gospod Koji sve ovo čini,</verse>
				<verse number="18">sve što je od davnina predvidio.</verse>
				<verse number="19">Zato smatram da ne treba dodijavati onima koji se od pagana obrate Bogu,</verse>
				<verse number="20">nego im treba napisati da izbjegavaju ono što je okaljano idolima, blud, udavljeno i krv.</verse>
				<verse number="21">Jer Mojsije odavna ima one koji ga objavljuju u jevrejskim sinagogama po svim gradovima i koji ga čitaju svake subote.”</verse>
				<verse number="22">Tada poslanici i starješine, zajedno s cijelom Zajednicom, odlučiše da između sebe izaberu ljude i pošalju ih s Pavlom i Barnabom u Antiohiju. Izabraše vodeće među braćom: Judu zvanog Barsaba i Silu.</verse>
				<verse number="23">I svojom rukom napišu: „Od poslanika i starješina, braće vaše, braći iz paganstva u Antiohiji, Siriji i Ciliciji. Pozdrav!</verse>
				<verse number="24">Čujemo da su neki došli od nas i kojekakvim pričama uznemiravali vaše duše. Ali mi im to nismo naložili.</verse>
				<verse number="25">Stoga nam se učini dobro jednodušno izabrati ljude i poslati ih vama zajedno s voljenim Barnabom i Pavlom,</verse>
				<verse number="26">koji su svoje živote izložili smrtnoj opasnosti zbog imena našega Gospoda Mesije Isusa.</verse>
				<verse number="27">Šaljemo vam zato Judu i Silu da vam i oni kažu isto.</verse>
				<verse number="28">Sveti Duh i mi smo ustvrdili da je dobro da vam ne namećemo nikakav teret, osim ovih neophodnih stvari:</verse>
				<verse number="29">da se uzdržavate od mesa žrtvovanoga idolima, od krvi, od udavljenoga, te od bluda. Budete li tako činili, bit će dobro. Budite zdravo!”</verse>
				<verse number="30">Tada se izaslanici oproste i odu u Antiohiju. Tamo sazovu Zajednicu i predaju pismo.</verse>
				<verse number="31">Kad su ga pročitali, svi se ohrabre i razvesele.</verse>
				<verse number="32">Juda i Sila, koji su i sami bili propovjednici, mnogim riječima su ohrabrivali i učvršćivali braću.</verse>
				<verse number="33">Ostali su tamo neko vrijeme,</verse>
				<verse number="34">a onda se s mirom vratili od braće onima koji su ih poslali.</verse>
				<verse number="35">Pavle i Barnaba ostanu u Antiohiji, te su s mnogim drugima objavljivali Riječ Gospodnju i poučavali. Pavlovo djelovanje u Maloj Aziji i Grčkoj 15:36 – 19:40</verse>
				<verse number="36">Nakon izvjesnog vremena Pavle predloži Barnabi: „Vratimo se i obiđimo braću u svim gradovima u kojima smo objavljivali Riječ Gospodnju da vidimo kako su.”</verse>
				<verse number="37">Barnaba je htio povesti i Ivana Marka.</verse>
				<verse number="38">Ali Pavle je smatrao da ne bi trebalo povesti sa sobom onoga koji ih je u Pamfiliji napustio te nije s njima išao u misiju.</verse>
				<verse number="39">I došlo je do žestokog neslaganja. Tako da su se razdvojili. Barnaba je s Markom otplovio na Kipar,</verse>
				<verse number="40">a Pavle je otišao izabravši Silu, dok su ih braća ispratila povjerivši ih milosti Gospodnjoj.</verse>
				<verse number="41">Proputovali su Siriju i Ciliciju utvrđujući zajednice.</verse>
			</chapter>
			<chapter number="16">
				<verse number="1">Pavle zatim dođe u Derbu i u Listru. U Listri zatekne nekog učenika imenom Timotej, sina jedne učenice Jevrejke. Otac mu je bio Grk.</verse>
				<verse number="2">Bio je na dobrom glasu među braćom u Listri i Ikoniju.</verse>
				<verse number="3">Pavle je htio da im se i on pridruži na putovanju. Zato ga obreže radi tamošnjih Jevreja, jer su svi znali da mu je otac Grk.</verse>
				<verse number="4">Putovali su po gradovima i prenosili odredbe koje su utvrdili poslanici i starješine u Jerusalemu.</verse>
				<verse number="5">Tako su se zajednice učvršćivale u vjeri i svaki dan postajale sve brojnije.</verse>
				<verse number="6">Putovali su Frigijom i Galacijom, jer im Sveti Duh nije dopustio da objavljuju Riječ po Aziji.</verse>
				<verse number="7">Kad su stigli do Mizije, htjeli su u Bitiniju, ali im to Isusov Duh ne dopusti.</verse>
				<verse number="8">Zato prošavši Miziju odu u Troadu.</verse>
				<verse number="9">Noću je Pavle imao viđenje. Vidio je nekog Makedonca kako stoji i preklinje ga: „Dođi prijeko u Makedoniju i pomozi nam!”</verse>
				<verse number="10">Zbog tog viđenja on odluči da odmah odemo u Makedoniju, držeći da nas Bog zove tamo da objavljujemo Radosnu vijest.</verse>
				<verse number="11">Otplovili smo iz Troade ravno na Samotraku. Sutradan smo došli u Neapol,</verse>
				<verse number="12">a odatle u Filipe, rimski grad-koloniju, prvi grad tog dijela Makedonije. Tu smo ostali nekoliko dana.</verse>
				<verse number="13">U subotu smo izašli iz grada i otišli do rijeke misleći da je tamo mjesto molitve. Sjeli smo i počeli razgovarati s okupljenim ženama.</verse>
				<verse number="14">Jedna od njih bila je pobožna žena, zvala se Lidija, prodavačica grimiznog platna, iz grada Tijatire. Dok je slušala Pavla, Gospod joj otvori srce, te ona prihvati njegove riječi.</verse>
				<verse number="15">Kad je bila potopljena, ona sa svim njezinim ukućanima, zamoli govoreći: „Ako smatrate da sam vjerna Gospodu, dođite boraviti u mom domu.” I primora nas na to.</verse>
				<verse number="16">Kad smo jednom išli na molitvu, susretne nas neka ropkinja opsjednuta vračarskim duhom. Gatala je i tako puno zarađivala svojim gospodarima.</verse>
				<verse number="17">Ona pođe za Pavlom i za nama vičući: „Ovi su ljudi sluge Svevišnjega Boga! Oni vam objavljuju put spasenja!”</verse>
				<verse number="18">Činila je to više dana. Pavlu ovo tako dodija da se okrenu i reče duhu: „Zapovijedam ti u ime Mesije Isusa: izađi iz nje!” I duh odmah izađe.</verse>
				<verse number="19">Čim su njezini gospodari vidjeli da se više ne mogu nadati zaradi, uhvate Pavla i Silu te ih odvuku na trg, pred poglavare.</verse>
				<verse number="20">Kad su ih doveli pred pretore, rekoše: „Ovi su ljudi uznemirili sav grad!</verse>
				<verse number="21">Jevreji su i šire običaje koje mi Rimljani ne smijemo prihvatiti, niti ih se pridržavati.”</verse>
				<verse number="22">Na njih odmah navali svjetina, a pretori im skinu odjeću i narede da se izbatinaju.</verse>
				<verse number="23">Kad su ih izudarali, bace ih u tamnicu, a tamničaru narede da ih dobro čuva.</verse>
				<verse number="24">Primivši takvu naredbu, on ih baci u najdonju tamnicu, a noge im uglavi u klade.</verse>
				<verse number="25">Oko ponoći Pavle i Sila su se molili i pjesmom slavili Boga, a drugi zatvorenici su ih slušali.</verse>
				<verse number="26">Odjednom nastane jak potres i uzdrmaju se zatvorski temelji. Sva vrata se pootvaraju, a okovi svima spadnu!</verse>
				<verse number="27">Tamničar se prene iz sna. Kad je vidio da su tamnička vrata otvorena, trgne mač da se ubije misleći da su zatvorenici pobjegli.</verse>
				<verse number="28">Ali Pavle mu poviče: „Ne diži ruku na sebe! Svi smo ovdje!”</verse>
				<verse number="29">Tamničar zatraži svjetlo, te dotrči i baci se pred noge Pavlu i Sili, sav dršćući.</verse>
				<verse number="30">Izvede ih van i upita: „Gospodo, šta mi valja činiti da se spasim?”</verse>
				<verse number="31">„Vjeruj u Gospoda Isusa”, odgovore mu, „pa ćeš se spasiti i ti i svi tvoji ukućani.”</verse>
				<verse number="32">Objave zatim Riječ Gospodnju njemu i svima u njegovom domu.</verse>
				<verse number="33">Tog istog časa on im opere rane, te bude potopljen skupa sa svima svojima.</verse>
				<verse number="34">Uvede ih zatim u kuću i postavi im da jedu. Radovao se sa svim svojim ukućanima što je povjerovao Bogu.</verse>
				<verse number="35">Slijedećeg jutra pretori pošalju liktore poručivši: „Pusti te ljude!”</verse>
				<verse number="36">Tamničar o tome obavijesti Pavla: „Pretori su mi poručili da vas pustim. Idite dakle u miru!”</verse>
				<verse number="37">Ali Pavle odgovori: „Javno su nas neosuđene izbatinali i bacili u tamnicu, nas, rimske građane, a sad bi nas htjeli potajno pustiti? Nipošto! Neka sami dođu i izvedu nas!”</verse>
				<verse number="38">Kad su liktori to javili pretorima i kad su ovi čuli da su Pavle i Sila rimski građani, prepadnu se.</verse>
				<verse number="39">Zato dođu i zatraže oprost, pa ih zamole da odu iz grada.</verse>
				<verse number="40">Oni izađu iz zatvora i dođu u Lidijin dom da vide i ohrabre braću, pa odu iz grada.</verse>
			</chapter>
			<chapter number="17">
				<verse number="1">I prošavši kroz Amfipol i Apoloniju, stigli su u Solun, gdje je bila jevrejska sinagoga.</verse>
				<verse number="2">Pavle po običaju uđe tamo. Tri je subote zaredom raspravljao sa domaćima na temelju Pisama.</verse>
				<verse number="3">Objašnjavao je i dokazivao da je Mesija morao patiti i oživjeti. „Isus Kog vam objavljujem upravo je taj Mesija”, govorio je.</verse>
				<verse number="4">Neki su povjerovali, pa su se pridružili Pavlu i Sili. Među njima je bilo mnogo pobožnih Grka, te velik broj uglednih žena.</verse>
				<verse number="5">Jevreje spopadne zavist pa uzmu neke uličare, zle ljude, te okupe masu i uznemire grad. Zatim upadnu u Jasonov dom zahtijevajući da se Pavle i Sila izvedu pred narod.</verse>
				<verse number="6">Kako ih tu nisu našli, odvuku Jasona i još neku braću pred gradske poglavare vičući: „Ovi su uzbunili sav svijet, a sada su i ovdje!</verse>
				<verse number="7">Jason ih je primio u svoj dom. Svi rade protiv cezarevih odredaba, jer tvrde da ima drugi car – neki Isus.”</verse>
				<verse number="8">Uzbune tako svjetinu i poglavare,</verse>
				<verse number="9">koji od Jasona i ostale braće uzmu jamčevinu, pa ih puste.</verse>
				<verse number="10">Još te noći braća pošalju Pavla i Silu u Bereju. Kad su ovi stigli tamo, odu u jevrejsku sinagogu.</verse>
				<verse number="11">Ti su Jevreji bili plemenitiji od solunskih. Spremno su primili Riječ i dan za danom pomno proučavali Pismo da provjere je li to tako.</verse>
				<verse number="12">Zato su mnogi od njih povjerovali, kao i brojni ugledni Grci i Grkinje.</verse>
				<verse number="13">Ali neki Jevreji u Solunu doznali su da Pavle objavljuje Božiju Riječ u Bereji. Odu tamo i podjare svjetinu.</verse>
				<verse number="14">Braća odmah pošalju Pavla na obalu, a Sila i Timotej ostanu tu.</verse>
				<verse number="15">Pratioci odvedu Pavla do Atine pa se vrate u Bereju, noseći Sili i Timoteju zapovijed da što prije dođu njemu.</verse>
				<verse number="16">Dok ih je Pavle čekao u Atini, veoma se uznemiri videći da je grad prepun idola.</verse>
				<verse number="17">Raspravljao je u sinagogi sa Jevrejima i s pobožnim ljudima, a i na trgu s ljudima koji bi se svaki dan tu zatekli.</verse>
				<verse number="18">Raspravljao je i s nekim epikurejskim i stoičkim filozofima. Budući da je objavljivao Isusa i oživljenje, neki rekoše: „Šta ovaj brbljavac želi kazati? Čini se da objavljuje neke tuđe bogove”, odgovore drugi.</verse>
				<verse number="19">Odvedu ga zatim na Areopag i upitaju: „Kakvo je to novo učenje o kojem zboriš?</verse>
				<verse number="20">Govoriš čudne stvari. Željeli bismo znati šta to znači.”</verse>
				<verse number="21">Jer tu ni Atinjani ni stranci nisu koristili vrijeme nizašta drugo nego da iznose ili slušaju novosti.</verse>
				<verse number="22">Pavle zato stane nasred Areopaga i kaže: „Atinjani! Vidim da ste u svemu veoma pobožni.</verse>
				<verse number="23">Prolazeći gradom, posmatrao sam vaša brojna svetišta. Na jednom od njih pisalo je: Nepoznatome Bogu. Želim vam, dakle, objaviti ono što poštujete a ne poznajete.</verse>
				<verse number="24">Bog Koji je stvorio svijet, i sve što je na njemu, Gospodar je Neba i Zemlje i ne prebiva u hramovima koje je načinila ljudska ruka.</verse>
				<verse number="25">Ne poslužuju Ga ljudske ruke, kao da bi nešto trebao On Koji svima daje život, dah i sve što je potrebno.</verse>
				<verse number="26">Od jednoga je čovjeka stvorio sav ljudski rod, da živi po čitavoj Zemlji. Postavio je određena razdoblja i granice ljudskoga života.</verse>
				<verse number="27">On želi da svi traže Boga ne bi li Ga nekako napipali i našli, iako nije daleko ni od koga od nas.</verse>
				<verse number="28">Jer u Njemu živimo, krećemo se i jesmo. Kao što je rekao i jedan od vaših pjesnika: Njegov smo rod.</verse>
				<verse number="29">Ako je, dakle, tako, Boga ne smijemo smatrati idolom, likom od zlata, srebra ili kamena, isklesanim ljudskom vještinom i maštom.</verse>
				<verse number="30">Ali Bog se ne obazire na vremena neznanja, nego sada poziva sve ljude posvuda da se obrate.</verse>
				<verse number="31">Jer je ustanovio dan kad će pravedno suditi svijetu po Čovjeku Kojega je za to odredio i pred svima potvrdio dižući Ga iz mrtvih.”</verse>
				<verse number="32">Kad su čuli kako spominje dizanje iz mrtvih, neki ga počnu ismijavati, a drugi rekoše: „Još ćemo te o tome slušati!”</verse>
				<verse number="33">Tako Pavle ode od njih.</verse>
				<verse number="34">Neki su mu se ipak pridružili i povjerovali. Među njima su bili Dionizije Areopagit, te neka žena Damara, i drugi.</verse>
			</chapter>
			<chapter number="18">
				<verse number="1">Pavle zatim iz Atine ode u Korint.</verse>
				<verse number="2">Tamo upozna nekog Jevreja, Akvilu, rodom iz Ponta, koji sa svojom ženom Priscilom bijaše tek došao iz Italije, jer je Klaudije naredio da svi Jevreji napuste Rim.</verse>
				<verse number="3">Kako su bili istog zanata kao i on, stanovao je s njima i radio. A bili su zanatlije, izrađivači šatora.</verse>
				<verse number="4">Svake je subote u sinagogi raspravljao, uvjeravajući Jevreje i Grke.</verse>
				<verse number="5">Kad su se iz Makedonije vratili Sila i Timotej, Pavle se potpuno posveti Riječi, svjedočeći Jevrejima da je Isus Mesija.</verse>
				<verse number="6">Ali kad su se Jevreji počeli suprotstavljati i vrijeđati, Pavle otrese prašinu sa svoje odjeće pa im reče: „Vaša krv na vaše glave. Ja sam čist. Od sada idem paganima.”</verse>
				<verse number="7">Ode odatle u kuću pobožnog čovjeka Ticija Justa, čija je kuća bila odmah do sinagoge.</verse>
				<verse number="8">Nadstojnik sinagoge Krisp i svi njegovi ukućani povjeruju u Gospoda. I još mnogi Korinćani koji su čuli povjeruju i budu potopljeni.</verse>
				<verse number="9">Jedne noći Gospod progovori Pavlu u viđenju: „Ne boj se! Govori i ne daj se ušutkati!</verse>
				<verse number="10">Ja sam s tobom i niko se neće usuditi da ti učini nešto nažao. Jer u ovome je gradu puno mojega naroda.”</verse>
				<verse number="11">Tako je ostao tu godinu i šest mjeseci i poučavao o Božijoj riječi.</verse>
				<verse number="12">Dok je Galion bio prokonzul Ahaje, Jevreji složno navale na Pavla, te ga dovuku u sudnicu.</verse>
				<verse number="13">Optuže ga: „Podjaruje ljude da poštuju Boga protivno Zakonu.”</verse>
				<verse number="14">Pavle zausti da nešto kaže, ali Galion uto reče: „Jevreji, da se radi o kakvom zločinu ili nedjelu, saslušao bih vas.</verse>
				<verse number="15">Ali kako je posrijedi nesporazum o riječima, imenima i vašem Zakonu, uredite to sami. Ja o tome ne želim da sudim.”</verse>
				<verse number="16">On ih otpusti iz sudnice.</verse>
				<verse number="17">Svjetina uhvati nadstojnika sinagoge Sostena, te ga izbatinaju tu, u sudnici. Ali Galion nije mario nizašta.</verse>
				<verse number="18">Pavle ostane u Korintu još neko vrijeme, a onda se oprosti s braćom. U Kenhreji obrija glavu, jer je imao zavjet. Zatim s Priscilom i Akvilom isplovi prema Siriji.</verse>
				<verse number="19">Stignu u Efez. Tu ih ostavi, a on uđe u sinagogu da raspravlja sa Jevrejima.</verse>
				<verse number="20">Oni ga zamole da ostane duže, ali on to odbije.</verse>
				<verse number="21">Pozdravi se s njima i obeća: „Vratit ću se vama, bude li Božija volja.” I otplovi iz Efeza.</verse>
				<verse number="22">Kad je stigao u Cezareju, ode da pozdravi Zajednicu, a zatim produži u Antiohiju.</verse>
				<verse number="23">Nakon što je proveo tamo nešto vremena, ode na put po Galaciji i Frigiji obilazeći učenike i ohrabrujući ih u vjeri.</verse>
				<verse number="24">Tada neki Jevrej, imenom Apolon, rodom Aleksandrijac, stigne u Efez. Bio je jak u Riječi i u Pismima.</verse>
				<verse number="25">Bijaše upućen u Put Gospodnji, pa je tačno i vatreno poučavao o Isusu. Znao je, međutim, samo za Ivanovo potapanje.</verse>
				<verse number="26">Počne on tako jednom hrabro govoriti u sinagogi. Čuju to Priscila i Akvila pa ga pozovu i podrobnije mu objasne Put Božiji.</verse>
				<verse number="27">Kad je odlučio otići u Ahaju, braća ga ohrabre i napišu učenicima da ga lijepo prime. U Ahaji je po Božijoj milosti mnogo pomogao vjernicima.</verse>
				<verse number="28">Uvjerljivo je pobijao tvrdnje Jevreja javno dokazujući iz Pisama da je Isus Mesija.</verse>
			</chapter>
			<chapter number="19">
				<verse number="1">Dok je Apolon bio u Korintu, Pavle proputuje gornje krajeve i dođe u Efez. Tamo nađe neke učenike.</verse>
				<verse number="2">„Jeste li primili Svetoga Duha kad ste povjerovali?”, upita ih. A oni odgovore: „Nismo ni čuli da Sveti Duh postoji.”</verse>
				<verse number="3">„Kako ste onda potopljeni?”, upita on. „Ivanovim potapanjem”, odgovore.</verse>
				<verse number="4">Pavle im reče: „Ivanovo je potapanje bilo potapanje za obraćenje. Sâm je Ivan govorio narodu da vjeruje u Onoga Koji za njim dolazi, u Isusa.”</verse>
				<verse number="5">Kad su to čuli, budu potopljeni u ime Gospoda Isusa.</verse>
				<verse number="6">Pavle položi na njih ruke, pa se na njih spusti Sveti Duh, te počnu propovijedati i govoriti tuđim jezicima.</verse>
				<verse number="7">Bilo ih je svega dvanaestak ljudi.</verse>
				<verse number="8">Pavle zatim ode u sinagogu i tri je mjeseca hrabro i uvjerljivo raspravljao o Božijem carstvu.</verse>
				<verse number="9">Ali neki okorjeli i nepokorni ljudi klevetali su Put pred narodom. Pavle zato ode od njih i povede učenike sa sobom. Počne zatim poučavati u školi nekoga Tirana.</verse>
				<verse number="10">To je trajalo dvije godine, dok svi azijski stanovnici, i Jevreji i Grci, nisu čuli Riječ Gospodnju.</verse>
				<verse number="11">Bog je preko Pavlovih ruku činio neobična čudesa.</verse>
				<verse number="12">Ljudi su na bolesne stavljali maramice ili odjeću koja se doticala Pavlove kože, a njihove su bolesti nestajale i zlodusi su izlazili iz njih.</verse>
				<verse number="13">Tako su i neki Jevreji, koji su išli uokolo istjerujući zloduhe, pokušali nad opsjednutima prizivati ime Gospoda Isusa. Govorili su: „Zaklinjem vas Isusom Kojega Pavle najavljuje!”</verse>
				<verse number="14">Činila su to sedmerica sinova jevrejskoga visokog svećenika Skeve.</verse>
				<verse number="15">Ali zloduh im odgovori: „Isusa i Pavla poznajem, ali ko ste vi?”</verse>
				<verse number="16">I čovjek kojeg je opsjedao zloduh nasrne na njih, te ih tako silovito savlada da su goli i ranjavi pobjegli iz one kuće.</verse>
				<verse number="17">Za to su doznali svi stanovnici Efeza, i Jevreji i Grci. Obuzme ih strah, te počnu veličati ime Gospoda Isusa.</verse>
				<verse number="18">Mnogi koji su postali učenicima priznavali su i otkrivali svoja zla djela.</verse>
				<verse number="19">Bilo ih je mnogo koji su se bavili vradžbinama. Oni donesu knjige i pred svima ih spale. Njihova vrijednost je procijenjena na pedeset hiljada srebrenjaka.</verse>
				<verse number="20">Tako se Gospodnja Riječ jako širila i jačala.</verse>
				<verse number="21">Nakon svih tih zbivanja Pavle odluči u sebi da se vrati u Jerusalem preko Makedonije i Ahaje. „Poslije toga mi valja otići i u Rim”, reče on.</verse>
				<verse number="22">Pošalje u Makedoniju dvojicu saradnika u službi, Timoteja i Erasta, a on se još malo zadrži u Aziji.</verse>
				<verse number="23">Ali u to vrijeme u Efezu nastane veliki nemir zbog Puta.</verse>
				<verse number="24">Neki srebrar Demetrije, koji je izrađivao Artemidine hramiće od srebra, donosio je veliku zaradu zanatlijama.</verse>
				<verse number="25">On okupi i sve druge zanatlije koji su se time bavili i reče im: „Ljudi, znate da naše blagostanje zavisi od ovoga posla.</verse>
				<verse number="26">A vidite i čujete kako je taj Pavle, ne samo u Efezu nego i u svoj Aziji, uvjerio i odvratio veliko mnoštvo tvrdeći da likovi napravljeni rukama nisu bogovi.</verse>
				<verse number="27">Ne govorim, dakako, samo o tome da će naš posao propasti, već i da će se obezvrijediti hram naše velike boginje Artemide, te da će nestati veličanstva one koju poštuje cijela Azija i sav svijet!”</verse>
				<verse number="28">Oni se nato razgnjeve i poviču: „Velika je efeska Artemida!”</verse>
				<verse number="29">Sav se grad uzbuni. Složno jurnu prema pozorištu vukući za sobom Pavlove saputnike, Makedonce Gaja i Aristarha.</verse>
				<verse number="30">Pavle htjede ući među narod, ali mu učenici ne dopustiše.</verse>
				<verse number="31">Neki njegovi prijatelji, azijarsi, pošalju mu poruku i zamole ga da se ne izlaže opasnosti ulazeći u pozorište.</verse>
				<verse number="32">Unutra su svi vikali: jedni jedno, drugi drugo. Vladala je prava zbrka, pa mnogi nisu ni znali zašto su tu.</verse>
				<verse number="33">Svjetina izgura naprijed nekog Aleksandra, jer su ga Jevreji tamo gurali. On podigne ruku i pokuša se obratiti narodu.</verse>
				<verse number="34">Ali kad su shvatili da je Jevrej, opet jednoglasno stanu vikati dva sata: „Velika je efeska Artemida!”</verse>
				<verse number="35">Na kraju sekretar grada umiri svjetinu i reče: „Efežani! Svako zna da je grad Efez čuvar hrama velike Artemide i njezinog kipa što pade s neba.</verse>
				<verse number="36">To je neosporno. Umirite se stoga. Ne činite ništa nepromišljeno!</verse>
				<verse number="37">Doveli ste ovamo te ljude, a niti su ukrali šta iz hrama niti su hulili našu boginju.</verse>
				<verse number="38">Imaju li pak Demetrije i zanatlije protiv njih kakvu tužbu, sudovi rade i namjesnici su tu. Neka podnesu tužbu!</verse>
				<verse number="39">Ima li još kakvih pritužbi, neka se riješe zakonskim putem.</verse>
				<verse number="40">Bojim se da ćemo zbog ovoga danas biti optuženi za pobunu, jer za sav ovaj metež nema opravdanog razloga.”</verse>
				<verse number="41">To reče i zatim raspusti skup.</verse>
			</chapter>
			<chapter number="20">
				<verse number="1">Kad je sva gužva prošla, Pavle pošalje po učenike. Ohrabri ih, pozdravi se s njima i otputuje u Makedoniju.</verse>
				<verse number="2">Putem je mnogim riječima hrabrio braću u mjestima kroz koja je prolazio. Stigne tako u Grčku</verse>
				<verse number="3">i tu ostane tri mjeseca. Baš kad se spremao otploviti natrag u Siriju, dozna da su mu Jevreji postavili zasjedu, pa se odluči vratiti preko Makedonije.</verse>
				<verse number="4">Pratili su ga Pirov sin Sopater iz Bereje, Solunjani Aristarh i Sekund, Gaj iz Derbe, Timotej i Azijci Tihik i Trofim.</verse>
				<verse number="5">Otišli su prije nas i sačekali nas u Troadi.</verse>
				<verse number="6">A mi smo poslije blagdana Beskvasnih hljebova isplovili iz Filipa i za pet dana stigli njima u Troadu, gdje smo ostali sedam dana.</verse>
				<verse number="7">Prvoga dana u sedmici sastali smo se da lomimo hljeb. Pavle je poučavao i budući da je sutradan kanio otputovati, produži govor sve do ponoći.</verse>
				<verse number="8">U sobi na spratu gdje smo se okupili bilo je mnogo svjetiljki.</verse>
				<verse number="9">Na prozoru je sjedio mladić Eutih. Kako je Pavle dugo govorio, on tvrdo zaspa i savladan snom padne s trećega sprata. Kad su ga podigli, bio je mrtav.</verse>
				<verse number="10">Pavle siđe, legne po njemu i zagrli ga. Zatim kaže: „Ne uznemirujte se! Duša je u njemu!”</verse>
				<verse number="11">Popne se zatim na sprat, razlomi hljeb i jede s njima. Potom je govorio još dugo, sve do zore. Onda otputuje.</verse>
				<verse number="12">A mladića su odveli živa, neizmjerno utješeni.</verse>
				<verse number="13">Mi smo prije Pavla krenuli lađom u As. On je do tamo htio pješice, a dalje s nama lađom.</verse>
				<verse number="14">Kad nam se u Asu pridružio, skupa smo otplovili u Mitilenu.</verse>
				<verse number="15">Odatle smo sutradan doplovili prijeko u Hij, a dan poslije stigli smo u Sam, te sutradan u Milet.</verse>
				<verse number="16">Pavle je, naime, odlučio izbjeći Efez da se ne zadrži u Aziji. Žurio se da, ako bude mogao, stigne u Jerusalem do Pedesetnice.</verse>
				<verse number="17">Ali iz Mileta pošalje u Efez po starješine tamošnje Zajednice.</verse>
				<verse number="18">Kad su došli, reče im: „Znate kako sam postupao od prvoga dana kad sam nogom kročio u Aziju.</verse>
				<verse number="19">Služio sam Gospodu ponizno, u suzama i kušnjama koje su me snašle zbog jevrejskih zavjera.</verse>
				<verse number="20">Ipak se nikada nisam sustezao govoriti, u javnosti ili po kućama, sve što bi vam moglo biti korisno.</verse>
				<verse number="21">Svjedočio sam i Jevrejima i Grcima da se obrate Bogu, te da povjeruju u našega Gospoda Isusa.</verse>
				<verse number="22">Sada idem u Jerusalem, sputan u Duhu, ne znajući šta me tamo čeka,</verse>
				<verse number="23">osim što mi Sveti Duh u svakome gradu svjedoči da me čekaju okovi i nevolje.</verse>
				<verse number="24">Ali nije mi stalo hoću li živjeti ili ne, već da dovršim svoju trku, djelo koje sam primio od Gospoda Isusa: svjedočiti o Radosnoj vijesti milosti Božije.</verse>
				<verse number="25">Sada znam da nijedan od vas, među kojima sam objavljivao Carstvo, neće više vidjeti moga lica.</verse>
				<verse number="26">Zato vam danas tvrdim: čist sam od krvi svih vas,</verse>
				<verse number="27">jer nisam propustio da vam u potpunosti objavim Božiju nakanu.</verse>
				<verse number="28">Pazite na sebe i na stado uz koje vas je Sveti Duh postavio za nadglednike – da napasate Zajednicu Božiju, koju otkupi Svojom krvlju.</verse>
				<verse number="29">Znam da će se, kad odem, među vas uvući okrutni vuci, koji ne štede stada.</verse>
				<verse number="30">Čak će i neki od vas ustati i iskrivljavati učenje ne bi li odvukli učenike za sobom.</verse>
				<verse number="31">Zato bdijte! Ne zaboravite da sam tri godine bio s vama i danonoćno, bez prestanka, opominjao svakoga od vas lijući suze.</verse>
				<verse number="32">A sada vas povjeravam Bogu i Riječi Njegove milosti, koja vas može izgraditi i dati vam baštinu među svima posvećenima.</verse>
				<verse number="33">Nikada nisam poželio tuđe srebro, zlato ili odjeću.</verse>
				<verse number="34">Znate da sam vlastitim rukama radio za svoje potrebe i potrebe svojih pratioca.</verse>
				<verse number="35">U svemu sam vam bio primjer kako se treba truditi, pomagati slabima i pamtiti riječi Gospoda Isusa: Blagoslovljenije je davati nego primati.”</verse>
				<verse number="36">Kad je to rekao, klekne i pomoli se s njima.</verse>
				<verse number="37">Svi su plakali, grlili Pavla i ljubili ga,</verse>
				<verse number="38">ražalošćeni, pogotovo što je kazao da nikada više neće vidjeti njegovo lice. Zatim ga isprate na lađu.</verse>
			</chapter>
			<chapter number="21">
				<verse number="1">Nakon što smo se od njih oprostili, otplovili smo do Kosa, a sutradan do Roda, pa u Pataru.</verse>
				<verse number="2">Tu smo našli i ukrcali se na lađu za Fenikiju.</verse>
				<verse number="3">Kad smo ugledali Kipar, ostavili smo ga lijevo i plovili prema Siriji. Pristali smo u Tiru da lađa iskrca teret.</verse>
				<verse number="4">Potražili smo učenike i ostali tu sedam dana. Oni su po Duhu nagovarali Pavla da ne ide u Jerusalem.</verse>
				<verse number="5">Ali kad su prošli ti dani, ipak smo otputovali. Oni su nas svi ispratili do izvan grada, zajedno sa ženama i djecom. Na obali smo kleknuli i pomolili se.</verse>
				<verse number="6">Pozdravili smo se i ukrcali na lađu, a oni su se vratili kući.</verse>
				<verse number="7">Otplovili smo tako iz Tira u Ptolemaidu. Tu smo pozdravili braću i ostali s njima jedan dan.</verse>
				<verse number="8">Idući dan smo otišli u Cezareju i boravili u domu Filipa, navjestitelja Radosne vijesti, jednoga od sedmerice.</verse>
				<verse number="9">On je imao četiri kćeri, djevice koje su primile dar propovjedanja.</verse>
				<verse number="10">Nakon što smo tu proveli već nekoliko dana, dođe neki Jevrej Agab, koji je također imao dar propovjedanja.</verse>
				<verse number="11">On uzme Pavlov pojas i njime sebi sveže noge i ruke. „Ovo govori Sveti Duh”, reče. „Onoga čiji je ovo pojas ovako će vezati Jevreji u Jerusalemu i predati ga u ruke paganima.”</verse>
				<verse number="12">Kad smo to čuli, i mi i mještani počnemo preklinjati Pavla da ne ide u Jerusalem.</verse>
				<verse number="13">Ali on reče: „Zašto plačete i slamate mi srce? Spreman sam ne samo da budem svezan nego i da umrem u Jerusalemu za ime Gospoda Isusa.”</verse>
				<verse number="14">Kad ga nismo mogli uvjeriti, stali smo i rekli: „Neka bude volja Gospodnja!”</verse>
				<verse number="15">Ubrzo nakon toga spremili smo se i otišli u Jerusalem.</verse>
				<verse number="16">Neki učenici iz Cezareje koji su pošli s nama odvedu nas nekome Mnasonu s Kipra, učeniku od početka, da tu odsjednemo.</verse>
				<verse number="17">Sva su nas braća u Jerusalemu srdačno dočekala.</verse>
				<verse number="18">Sutradan Pavle pođe s nama Jakovu. Tamo su bile i sve starješine.</verse>
				<verse number="19">On ih pozdravi, te im podrobno izloži šta je Bog učinio među paganima kroz njegovu službu.</verse>
				<verse number="20">Kad su to čuli, odaju slavu Bogu. Zatim mu rekoše: „Vidiš, brate, hiljade Jevreja također su povjerovali i svi se revnosno drže Zakona,</verse>
				<verse number="21">a za tebe su im rekli da Jevreje koji žive među paganima učiš na nepokornost Mojsiju, tako što ih poučavaš da ne obrezuju djecu i da se ne drže običaja.</verse>
				<verse number="22">Šta da činimo? Sigurno će čuti da si došao.</verse>
				<verse number="23">Uradi zato kako ti kažemo. Među nama su četverica koji su se zavjetovali.</verse>
				<verse number="24">Uzmi ih sa sobom i idite se očistiti, te plati da im obriju glave. Tako će svi znati da su te glasine lažne, da si na pravome putu i da poštuješ Zakon.</verse>
				<verse number="25">A što se tiče pagana koji su povjerovali, od njih tražimo što smo im napisali u pismu: da ne uzimaju meso žrtvovano idolima, krv, ni udavljeno, te da se klone bluda.”</verse>
				<verse number="26">Pavle, dakle, uzme te ljude slijedećeg dana i očiste se, te odu u Hram. Tu oglasi da je njihov zavjet istekao i da će za svakoga od njih prinijeti žrtvu.</verse>
				<verse number="27">Upravo se navršavalo sedam dana kad neki Jevreji iz Azije opaze Pavla u Hramu i podjare narod protiv njega. Ščepaju ga</verse>
				<verse number="28">vičući: „Izraelci! Upomoć! Evo čovjeka koji poučava protiv naroda, protiv našega Zakona i protiv ovoga mjesta! Čak ga je okaljao dovodeći Grke u njega!”</verse>
				<verse number="29">Prije su, naime, u gradu vidjeli s njime Trofima iz Efeza, pa su mislili da je Pavle njega doveo u Hram.</verse>
				<verse number="30">Sav se grad uzbuni i nastane metež. Pokupe Pavla, odvuku ga iz Hrama, te odmah zatvore za njim vrata.</verse>
				<verse number="31">Kad su ga htjeli ubiti, zapovjedniku rimske čete dojave da je u Jerusalemu pobuna.</verse>
				<verse number="32">On odmah s vojnicima i kapetanima pojuri tamo. Kad je svjetina vidjela zapovjednika s vojnicima, prestane udarati Pavla.</verse>
				<verse number="33">Zapovjednik priđe, uhvati ga i naredi da ga okuju dvostrukim lancima. Onda počne ispitivati ko je on i šta je uradio.</verse>
				<verse number="34">Iz svjetine su jedni vikali jedno, a drugi drugo. Od galame nije mogao ništa razumjeti, pa zato Pavla povede u kasarnu.</verse>
				<verse number="35">Kad su došli do stuba, svjetina se tako razjarila da su ga vojnici morali nositi kako bi ga zaštitili.</verse>
				<verse number="36">Mnoštvo je išlo za njima i vikalo: „Smaknite ga!”</verse>
				<verse number="37">Na ulazu u kasarnu Pavle reče zapovjedniku: „Smijem li šta reći?” „Zar ti znaš grčki?”, upita ga ovaj.</verse>
				<verse number="38">„Ti dakle nisi onaj Egipćanin što je nedavno digao pobunu i poveo u pustinju četiri hiljade razbojnika?”</verse>
				<verse number="39">Pavle odgovori: „Ja sam Jevrej iz Tarza, mještanin znamenitog grada u Ciliciji. Molim te, dopusti mi da se obratim narodu.”</verse>
				<verse number="40">Zapovjednik mu dopusti. Pavle stane na stube i mahne rukom narodu. Nastane velika tišina, a on progovori na jevrejskom jeziku:</verse>
			</chapter>
			<chapter number="22">
				<verse number="1">„Braćo i očevi”, reče Pavle, „poslušajte šta ću reći u svoju odbranu.”</verse>
				<verse number="2">Kad su čuli da govori na jevrejskom jeziku, još više su utihnuli.</verse>
				<verse number="3">„Jevrej sam, rođen u Tarzu u Ciliciji, ali odrastao u ovome gradu uz Gamaliela. Do njegovih sam nogu odgajan da u svemu poštujem Zakon naših otaca. Revnosno sam se trudio za Boga, kao i vi danas.</verse>
				<verse number="4">Progonio sam nasmrt sljedbenike Puta, okivao ih, te i muškarce i žene bacao u tamnicu.</verse>
				<verse number="5">O tome mogu posvjedočiti i visoki svećenik i sve starješine. Od njih sam za braću u Damasku dobio pisma s ovlaštenjem da i one koji su tamo dovedem okovane u Jerusalem da se kazne.</verse>
				<verse number="6">Dok sam putovao i približavao se Damasku, oko podneva me s neba odjednom obasjala jaka svjetlost.</verse>
				<verse number="7">Srušio sam se na zemlju. Čuo sam glas koji mi je rekao: Savle, Savle! Zašto Me progoniš?</verse>
				<verse number="8">Ko si ti, Gospode?, upitao sam. Ja sam Isus Nazarećanin, Onaj Koga ti progoniš, reče mi.</verse>
				<verse number="9">Ljudi koji su bili sa mnom vidjeli su svjetlost, ali nisu čuli glas što mi je govorio.</verse>
				<verse number="10">Rekao sam: Šta mi valja činiti, Gospode? A Gospod mi odgovori: Ustani i pođi u Damask. Tamo će ti se reći šta da činiš.</verse>
				<verse number="11">Od snage te svjetlosti sam oslijepio, pa su me moji pratioci morali za ruku odvesti u Damask.</verse>
				<verse number="12">Tu mi je došao neki Ananija, pobožan čovjek, koji je poštovao Zakon i bio na dobru glasu među tamošnjim Jevrejima.</verse>
				<verse number="13">On mi priđe i reče: Brate Savle, progledaj! I istog časa sam ga mogao vidjeti.</verse>
				<verse number="14">Reče mi zatim: Bog naših otaca odabrao te je da spoznaš Njegovu volju, da vidiš Pravednika i da Mu čuješ glas.</verse>
				<verse number="15">Svima ćeš o Njemu svjedočiti pričajući o tome šta si vidio i čuo.</verse>
				<verse number="16">Što čekaš? Ustani, budi potopljen i operi se od svojih grijeha prizivajući Njegovo ime.</verse>
				<verse number="17">Po povratku u Jerusalem jednog sam se dana molio u Hramu i pao u zanos.</verse>
				<verse number="18">Vidio sam Onoga Koji mi govori: Brzo otiđi iz Jerusalema, jer ti ljudi ovdje neće vjerovati kad im budeš svjedočio o Meni!</verse>
				<verse number="19">Ali, Gospode, rekao sam, pa znaju da sam one koji u Tebe vjeruju bacao u tamnice i bičevao po sinagogama.</verse>
				<verse number="20">A kad se prolijevala krv Tvoga svjedoka Stjepana, stajao sam i to odobravao. Čuvao sam ogrtače onima koji su ga kamenovali.</verse>
				<verse number="21">Ali On mi reče: Idi iz Jerusalema, jer te šaljem daleko, paganima!”</verse>
				<verse number="22">Mnoštvo ga je slušalo sve dok nije izgovorio tu riječ. Nato glasno poviču: „Zbrišite ga sa zemlje! Nije pravo da takav živi!”</verse>
				<verse number="23">Vikali su, bacali sa sebe ogrtače i dizali prašinu.</verse>
				<verse number="24">Zapovjednik naredi da ga uvedu u kasarnu i da ga bičevanjem ispitaju kako bi saznao zašto narod tako viče na njega.</verse>
				<verse number="25">Kad su ga vezali remenjem da ga bičuju, Pavle upita kapetana koji je tu bio: „Zar je zakonito bičevati rimskoga građanina a da mu ni sudili niste?”</verse>
				<verse number="26">Kapetan nato ode zapovjedniku i kaže: „Šta radiš? Taj je čovjek rimski građanin!”</verse>
				<verse number="27">Zapovjednik dođe Pavlu i upita: „Jesi li ti Rimljanin?” „Jesam”, odgovori on.</verse>
				<verse number="28">„Ja sam to skupo platio”, reče zapovjednik. „A ja sam se s tim rodio”, odgovori mu Pavle.</verse>
				<verse number="29">Svi koji su ga trebali ispitivati odmah odstupe od njega. Zapovjednik se prestrašio doznavši da je Pavle Rimljanin, jer ga je on svezao.</verse>
				<verse number="30">Sutradan zapovjednik oslobodi Pavla i naredi da se sastanu visoki svećenici i Vijeće. Htio je doznati za šta ga Jevreji optužuju. Zato ga izvede pred njih.</verse>
			</chapter>
			<chapter number="23">
				<verse number="1">Pavle pogleda vijećnike i reče: „Braćo, sve do danas sam pred Bogom živio posve mirne savjesti.”</verse>
				<verse number="2">Nato visoki svećenik Ananija naredi onima do Pavla da ga udare po ustima.</verse>
				<verse number="3">„Udarit će tebe Bog, zidu okrečeni! Sjediš tu da mi sudiš po Zakonu, a sâm ga kršiš i naređuješ da me tuku!”</verse>
				<verse number="4">Prisutni rekoše Pavlu: „Zar tako grdiš Božijega visokog svećenika?”</verse>
				<verse number="5">„Nisam znao, braćo, da je visoki svećenik”, odvrati Pavle. „Jer u Pismu piše: Ne proklinji poglavara svojega naroda.”</verse>
				<verse number="6">Pavle je znao da su neki članovi Velikoga vijeća saduceji, a neki farizeji, pa poviče: „Braćo, ja sam farizej i preci su mi farizeji! Sudi mi se zbog nade u oživljenje mrtvih!”</verse>
				<verse number="7">Kad je to rekao, nastade svađa među farizejima i saducejima i narod se podijeli.</verse>
				<verse number="8">Saduceji, naime, kažu da nema ni oživljenja, ni anđela, ni duha, a farizeji u sve to vjeruju.</verse>
				<verse number="9">Nastane velika galama. Neki poznavaoci Zakona iz farizejske sljedbe ustanu žestoko protestujući: „Ne nalazimo da je taj čovjek počinio ikakvo zlo! A šta ako mu je govorio duh ili anđeo?”</verse>
				<verse number="10">Nastane tako žestoka svađa da se zapovjednik prestrašio da Pavla ne rastrgnu. Naredi zato da vojnici siđu po njega. Oni ga otrgnu iz svjetine i odvedu natrag u kasarnu.</verse>
				<verse number="11">Te noći Gospod pristupi Pavlu i reče mu: „Samo hrabro! Kao što si za Mene posvjedočio ovdje u Jerusalemu, tako treba da svjedočiš i u Rimu.”</verse>
				<verse number="12">Kad se razdanilo, Jevreji skuju zavjeru i zakunu se da neće ni jesti ni piti dok ne ubiju Pavla.</verse>
				<verse number="13">Bilo ih je u ovoj zavjeri više od četrdeseterice.</verse>
				<verse number="14">Oni odu i kažu visokim svećenicima i starješinama: „Zakleli smo se prizvavši prokletstvo na sebe da nećemo ni jesti ni piti dok ne ubijemo Pavla.</verse>
				<verse number="15">Zato vi sada skupa s Vijećem zamolite zapovjednika da ga ponovo dovedu vama kako biste detaljno razmotrili njegov slučaj. A mi ćemo ga pogubiti na putu ovamo.”</verse>
				<verse number="16">Ali sin Pavlove sestre dočuje za tu zavjeru pa ode u kasarnu dojaviti Pavlu.</verse>
				<verse number="17">Pavle pozove nekog kapetana i reče mu: „Odvedi ovoga mladića zapovjedniku. Ima mu nešto reći.”</verse>
				<verse number="18">On ga odvede i reče zapovjedniku: „Zatvorenik Pavle me pozvao i zamolio da ovoga mladića dovedem tebi jer ti ima nešto reći.”</verse>
				<verse number="19">Zapovjednik ga uhvati za ruku i povede ustranu, te ga upita: „Šta mi to imaš reći?”</verse>
				<verse number="20">„Jevreji su se dogovorili da te sutra zamole da dovedeš Pavla u Vijeće, kao tobože žele detaljno ispitati njegov slučaj.</verse>
				<verse number="21">Nemoj im vjerovati! Čekat će ga u zasjedi više od četrdesetero ljudi, koji su se zakleli uz priziv prokletstva na sebe da neće ni jesti ni piti dok ga ne ubiju. Već su spremni, samo čekaju tvoj pristanak.”</verse>
				<verse number="22">Zapovjednik isprati mladića i naredi mu: „Nikome ne govori da si mi to javio.”</verse>
				<verse number="23">Pozove zatim dva kapetana i reče im: „Pripremite dvjesto vojnika, sedamdeset konjanika i dvjesto strijelaca da poslije trećeg noćnog sata pođu u Cezareju.</verse>
				<verse number="24">Pripremite Pavlu konje za jahanje, te ga bezbjedno odvedite upravitelju Feliksu.”</verse>
				<verse number="25">Napiše zatim pismo upravitelju:</verse>
				<verse number="26">„Od Klaudija Lizija vrlome upravitelju Feliksu. Pozdrav!</verse>
				<verse number="27">Ovoga su čovjeka uhvatili Jevreji i umalo ga nisu ubili, dok sam pritrčao s vojnicima. Doznavši da je rimski građanin, izbavio sam ga.</verse>
				<verse number="28">Odveo sam ga zatim pred njihovo Vijeće da saznam razlog njihovih optužbi.</verse>
				<verse number="29">Utvrdio sam da ga optužuju oko nekih pitanja njihovog Zakona – ništa što bi zasluživalo smrt ili okove.</verse>
				<verse number="30">Javljeno mi je da su protiv njega skovali zavjeru. Šaljem ga zato tebi, a njegove tužitelje uputio sam da tužbu iznesu pred tobom.”</verse>
				<verse number="31">Te noći vojnici, prema naređenju, povedu Pavla u Antipatridu.</verse>
				<verse number="32">Sutradan se vrate u kasarnu, ostavivši konjanike da ga odvedu dalje.</verse>
				<verse number="33">Kad su oni pak s njim stigli u Cezareju, uruče upravitelju pismo i privedu Pavla pred njega.</verse>
				<verse number="34">Upravitelj pročita pismo i priupita Pavla iz koje je pokrajine. „Iz Cilicije”, odgovori Pavle.</verse>
				<verse number="35">„Saslušat ću te kad stignu tvoji tužitelji”, reče mu i naredi da ga čuvaju u Herodovoj palači.</verse>
			</chapter>
			<chapter number="24">
				<verse number="1">Poslije pet dana dođe visoki svećenik Ananija sa starješinama i nekim advokatom Tertulom. Iznesu upravitelju tužbu protiv Pavla.</verse>
				<verse number="2">Nakon što su pozvali Pavla da dođe, Tertul ga počne optuživati govoreći: „Mi Jevreji uživamo veliki mir i korisne promjene koje su s tvojom pronicljivošću nastale u našem narodu.</verse>
				<verse number="3">O svemu tome posvuda i svakome govorimo, preuzvišeni Felikse, sa svom zahvalnošću.</verse>
				<verse number="4">Da ti dugo ne dosađujem, molim te da nas pažljivo saslušaš, samo kratko.</verse>
				<verse number="5">Utvrdili smo da je taj čovjek prava kuga, da podjaruje Jevreje po cijelom svijetu i da je kolovođa nazaretske sljedbe.</verse>
				<verse number="6">Čak je i Hram pokušao oskvrnuti, pa smo ga uhvatili.</verse>
				<verse number="7">Ispitaš li ga sâm, i sâm ćeš utvrditi da su naše optužbe istinite.”</verse>
				<verse number="8"></verse>
				<verse number="9">Potvrde to i drugi Jevreji.</verse>
				<verse number="10">Upravitelj dade glavom Pavlu znak da govori, te on reče: „Znam da već mnogo godina sudiš ovome narodu i zato se odvažno branim.</verse>
				<verse number="11">Sâm se možeš uvjeriti da nije prošlo više od dvanaest dana otkako sam otišao u Jerusalem da se poklonim.</verse>
				<verse number="12">Nisam ni sa kim raspravljao niti dizao bunu ni tamo, ni u sinagogama, ni po gradu.</verse>
				<verse number="13">Ovi ljudi ne mogu dokazati to za šta me optužuju.</verse>
				<verse number="14">Ali priznajem da sam sljedbenik Puta, koji oni nazivaju sljedbom, te služim Bogu svojih otaca vjerujući u sve prema Zakonu i onome što piše u Knjigama vjerovjesnika.</verse>
				<verse number="15">Jednako se, kao i oni, uzdam u Boga da će oživjeti i pravedni i nepravedni.</verse>
				<verse number="16">Zato se uvijek trudim da imam čistu savjest i pred Bogom i pred ljudima.</verse>
				<verse number="17">Poslije mnogo godina vratio sam se u Jerusalem donijeti milostinju svojem narodu i prinijeti žrtve.</verse>
				<verse number="18">Dok sam to činio moji su me tužitelji očišćenog vidjeli u Hramu, a ne sa svjetinom u metežu.</verse>
				<verse number="19">Zapravo, vidjeli su me neki Jevreji iz Azije, te bi me oni trebali doći optužiti pred tobom ako imaju šta protiv mene.</verse>
				<verse number="20">Ili ovi ovdje, neka kažu kakvu su mi krivicu našli kad sam stajao pred Vijećem,</verse>
				<verse number="21">osim možda jedne izjave što sam je izviknuo stojeći među njima: Danas mi se pred vama sudi zbog oživljenja mrtvih!”</verse>
				<verse number="22">Feliks, koji bijaše dobro obaviješten o Putu, odgodi saslušanje i reče: „Pričekat ćete da dođe zapovjednik Lizija. Tada ću riješiti vaš spor.”</verse>
				<verse number="23">Naredi kapetanu da i dalje čuva Pavla u zatvoru, ali da mu odobri olakšice i da nikome od njegovih ne brani da ga poslužuje.</verse>
				<verse number="24">Nekoliko dana zatim Feliks dođe sa svojom ženom Druzilom, koja je bila Jevrejka. Pošalje po Pavla pa ga je slušao kako govori o vjeri u Mesiju Isusa.</verse>
				<verse number="25">Kad je Pavle počeo govoriti o pravednosti, uzdržljivosti i sudu što dolazi, Feliks se prestraši. „Idi sada”, reče. „Pozvat ću te kad nađem vremena.”</verse>
				<verse number="26">Nadao se, osim toga, da će mu Pavle dati novca. Zato ga je često pozivao i razgovarao s njim.</verse>
				<verse number="27">Tako su prošle dvije godine. Feliksa potom zamijeni Porcije Fest. Želeći ugoditi Jevrejima, Feliks ostavi Pavla u zatvoru.</verse>
			</chapter>
			<chapter number="25">
				<verse number="1">Tri dana nakon što je stigao u pokrajinu, Fest iz Cezareje ode u Jerusalem.</verse>
				<verse number="2">Tamo mu visoki svećenici i drugi jevrejski uglednici iznesu tužbu protiv Pavla. No, preklinjali su ga da se smiluje</verse>
				<verse number="3">i pošalje Pavla u Jerusalem, jer su spremali zasjedu da ga na putu smaknu.</verse>
				<verse number="4">Fest odgovori da je Pavle u zatvoru u Cezareji, te da će i on uskoro tamo.</verse>
				<verse number="5">„Nek vaši ugledni ljudi pođu sa mnom”, reče stoga. „Ako je taj čovjek šta skrivio, neka ga optuže.”</verse>
				<verse number="6">Nakon što je ostao s njima osam ili deset dana, vrati se u Cezareju. Sutradan sjedne za sudački stol i naredi da dovedu Pavla.</verse>
				<verse number="7">Kad uđe Pavle, Jevreji iz Jerusalema okruže ga i iznesu protiv njega mnoge teške optužbe, koje nisu mogli dokazati.</verse>
				<verse number="8">Pavle se branio: „Nisam zgriješio ni protiv Jevrejskog zakona, ni protiv Hrama, ni protiv cezara.”</verse>
				<verse number="9">A Fest ga, želeći ugoditi Jevrejima, upita: „Jesi li voljan poći u Jerusalem da ti tamo sudim za sve ovo?”</verse>
				<verse number="10">Pavle odgovori: „Stojim pred cezarevim sudom, gdje i treba da mi se sudi. Dobro znaš da tim Jevrejima nisam ništa skrivio.</verse>
				<verse number="11">Ako sam pak zaista skrivio što zaslužuje smrt, ne bježim od toga. Ali ako me ovi ovdje neopravdano tuže, niko me ne može njima izručiti. Pozivam se na cezara!”</verse>
				<verse number="12">Fest se nato posavjetuje sa savjetnicima pa odgovori: „Na cezara si se pozvao, pred cezara ćeš ići!”</verse>
				<verse number="13">Poslije nekoliko dana dođu car Agripa i Berenika u Cezareju da pozdrave Festa.</verse>
				<verse number="14">Kako su se tu zadržali više dana, Fest ispriča caru o Pavlu. „Ovdje je neki čovjek što ga je Feliks ostavio u zatvoru”, reče.</verse>
				<verse number="15">„Kad sam bio u Jerusalemu, visoki svećenici i starješine optužili su ga i zatražili da ga osudim.</verse>
				<verse number="16">Odgovorio sam im da Rimljani nemaju običaj kazniti čovjeka a da ga prije toga ne suoče s tužiteljima i daju mu priliku da se brani od optužbe.</verse>
				<verse number="17">Kad su se, dakle, ovdje okupili, odmah sam sutradan, bez odgađanja, sjeo za sudački stol i naredio da dovedu tog čovjeka.</verse>
				<verse number="18">Ali tužitelji koji su stajali oko njega nisu ga optužili ni za šta od onoga što sam ja pretpostavljao,</verse>
				<verse number="19">već oko nekih pitanja njihove vjere, u vezi s nekim Isusom Koji je umro, a Pavle tvrdi da je živ.</verse>
				<verse number="20">Ne snalazeći se u takvoj raspravi, upitao sam ga bi li pošao u Jerusalem da mu se tamo za to sudi.</verse>
				<verse number="21">Ali žalbom je zatražio da se podloži presudi njegovog veličanstva. Zato sam naredio da ga čuvaju u zatvoru dok ga ne pošaljem cezaru.”</verse>
				<verse number="22">„Htio bih i ja čuti tog čovjeka”, reče Agripa. „Čut ćeš ga sutra”, odgovori Fest.</verse>
				<verse number="23">Sutradan tako Agripa i Berenika uđu u dvoranu u punom sjaju, praćeni vojnim zapovjednicima i najuglednijim građanima. Na Festovu zapovijed dovedu Pavla.</verse>
				<verse number="24">Fest tada reče: „Care Agripa i svi prisutni, evo čovjeka zbog kojega me svi Jevreji salijeću ovdje i u Jerusalemu vičući da ga smaknem.</verse>
				<verse number="25">Ali nisam utvrdio da je učinio išta zbog čega bi zaslužio smrt. Kako se on sâm pozvao na cezara, odlučio sam ga njemu i poslati.</verse>
				<verse number="26">Ali nemam o njemu šta napisati gospodaru. Zato sam ga izveo pred vas, posebno pred tebe, care Agripa, da bih poslije ove istrage znao šta da napišem.</verse>
				<verse number="27">Jer doista je besmisleno poslati zatvorenika a ne navesti za šta se optužuje!”</verse>
			</chapter>
			<chapter number="26">
				<verse number="1">Agripa nato reče Pavlu: „Dopušta ti se da se braniš.” Pavle zato ispruži ruku i počne odbranu:</verse>
				<verse number="2">„Care Agripa, smatram se sretnim što se od svega za šta me Jevreji optužuju mogu, evo, danas braniti pred tobom,</verse>
				<verse number="3">jer ti najbolje poznaješ jevrejske običaje i razmirice. Zato te molim, strpljivo me saslušaj!</verse>
				<verse number="4">Svi Jevreji dobro znaju kako sam od najranije mladosti živio sa svojim narodom u Jerusalemu.</verse>
				<verse number="5">Odavno me poznaju i mogli bi, samo da hoće, posvjedočiti da sam bio farizej, član najstrožije sljedbe u našoj vjeri.</verse>
				<verse number="6">Sada mi sude, jer se nadam da će Bog ispuniti obećanje koje je dao našim očevima.</verse>
				<verse number="7">Ispunjenju tog obećanja nadaju se i dvanaest naših plemena koja postojano služe Bogu. Za tu me nadu, care, tuže Jevreji!</verse>
				<verse number="8">Zašto smatrate nevjerovatnim da Bog oživljava mrtve?</verse>
				<verse number="9">I ja sam nekoć smatrao da se nemilosrdno moram boriti protiv imena Isusa Nazarećanina.</verse>
				<verse number="10">Nakon što sam dobio ovlasti od visokih svećenika u Jerusalemu, mnoge sam svete zatvarao u tamnice. Zahtijevao sam da ih osuđuju na smrt.</verse>
				<verse number="11">Po svim sam ih sinagogama primoravao, često mučenjem, da hule. Pretjerano gnjevan na njih, progonio sam ih čak i po tuđim gradovima.</verse>
				<verse number="12">Dok sam tako išao u Damask, uz punomoć i ovlaštenje visokih svećenika,</verse>
				<verse number="13">u po bijela dana vidio sam, care, kako je mene i moje saputnike obasjala s neba svjetlost, sjajnija od sunca.</verse>
				<verse number="14">Popadali smo po zemlji. Zatim sam začuo glas kako mi na jevrejskom govori: Savle, Savle! Zašto Me progoniš? Teško ti je opirati se Mojoj volji.</verse>
				<verse number="15">Ko si Ti, Gospode?, upitam. A Gospod odgovori: Ja sam Isus, Koga ti progoniš.</verse>
				<verse number="16">Ustani sada! Ukazao sam ti se da te postavim za poslužitelja i svjedoka onoga što si vidio i što ću ti još pokazati.</verse>
				<verse number="17">Izbavit ću te i od tvojega naroda i od pagana kojima te šaljem</verse>
				<verse number="18">da im otvoriš oči, da se okrenu od tame k svjetlosti, od Đavolove vlasti k Bogu. Tako će, po vjeri u Mene, primiti oproštenje grijeha i mjesto među posvećenima.</verse>
				<verse number="19">Care Agripa, nisam bio neposlušan tome nebeskom viđenju.</verse>
				<verse number="20">Najprije sam najavljivao ljudima u Damasku, pa u Jerusalemu, a zatim po svoj Judeji i paganima – da se obrate i okrenu Bogu, te da čine djela dostojna obraćenja.</verse>
				<verse number="21">Jevreji su me zato uhvatili u Hramu i htjeli su me ubiti.</verse>
				<verse number="22">Ali Bog me, eto, sačuvao da do današnjeg dana svjedočim svima, od najmanjega do najvećega, upravo ono što su predskazivali vjerovjesnici i Mojsije:</verse>
				<verse number="23">da će Mesija trpjeti i da će prvi ustati iz mrtvih, te objavljivati svjetlost Jevrejima i paganima.”</verse>
				<verse number="24">Dok je još govorio u svoju odbranu, Fest poviče: „Luduješ, Pavle! Preveliko znanje pomutilo ti je um!”</verse>
				<verse number="25">Ali Pavle odgovori: „Ne ludujem, preuzvišeni Feste. Zborim istinito i razumno.</verse>
				<verse number="26">Car Agripa zna za sve ovo i zato mu otvoreno govorim. Siguran sam da mu ništa od ovoga nije nepoznato, jer se nije događalo u nekom zabačenom mjestu.</verse>
				<verse number="27">Care Agripa, vjeruješ li vjerovjesnicima? Znam da vjeruješ.”</verse>
				<verse number="28">Agripa reče: „Nakratko si me uvjerio da sam krstjanin!”</verse>
				<verse number="29">„Nakratko i nadugo”, odgovori mu Pavle, „i dao Bog da ne samo ti nego i svi koji me ovdje slušaju postanu poput mene, izuzevši ove okove!”</verse>
				<verse number="30">Nato car, upravitelj, Berenika i njihova pratnja ustanu.</verse>
				<verse number="31">Dok su odlazili, međusobno su razgovarali: „Taj čovjek nije učinio ništa čime bi zaslužio smrt ili okove.”</verse>
				<verse number="32">Agripa reče Festu: „Da se nije pozvao na cezara, mogao je biti oslobođen!”</verse>
			</chapter>
			<chapter number="27">
				<verse number="1">Odlučeno je da otplovimo u Italiju. Pavla i neke druge zatvorenike predali su kapetanu carske čete Juliju.</verse>
				<verse number="2">Ukrcali smo se na neku adramitsku lađu, koja je plovila u mjesta na azijskoj obali, i krenuli. S nama je bio i Makedonac Aristarh iz Soluna.</verse>
				<verse number="3">Sutradan smo doplovili u Sidon. Julije je s Pavlom veoma ljubazno postupao. Dopustio mu je posjetiti prijatelje, i dozvolio je da iskoristi njihove usluge.</verse>
				<verse number="4">Zaplovili smo dalje uz Kipar, jer su puhali suprotni vjetrovi.</verse>
				<verse number="5">Prošli smo otvorenim morem uz cilicijsku i pamfilijsku obalu, te stigli u Miru u Liciji.</verse>
				<verse number="6">Tu kapetan pronađe neku aleksandrijsku lađu, što je plovila u Italiju, pa nas ukrca na nju.</verse>
				<verse number="7">Više smo dana sporo plovili i jedva došli do Knida. Kako od vjetra nismo mogli pristati, plovili smo uz Kretu do Salmone.</verse>
				<verse number="8">Jedva smo je prošli i stigli do nekoga mjesta zvanog Dobra pristaništa, blizu grada Laseje.</verse>
				<verse number="9">Mnogo smo vremena izgubili. Plovidba je postala veoma opasna, jer post već bijaše prošao, a Pavle upozori ovim riječima:</verse>
				<verse number="10">„Ljudi, vidim da će plovidba biti opasna i da ćemo pretrpjeti velike gubitke – ne samo u teretu i lađi nego i u našim životima.”</verse>
				<verse number="11">Ali kapetan je više vjerovao kormilaru i vlasniku broda nego Pavlu.</verse>
				<verse number="12">Kako luka nije bila pogodna za zimovanje, većina je ljudi predlagala da se nekako otplovi do luke Feniksa na Kreti, otvorene prema jugozapadu i sjeverozapadu, te da tamo prezimimo.</verse>
				<verse number="13">Tada puhne blagi južnjak, te oni, misleći da bi mogli uspjeti u toj nakani, dignu sidro i zaplove uz samu obalu Krete.</verse>
				<verse number="14">Ali ubrzo zatim snažno zapuše jak vjetar zvani sjeveroistočnjak.</verse>
				<verse number="15">Zahvati lađu tako da mu se nije mogla oteti, pa smo se prepustili da nas nosi.</verse>
				<verse number="16">Kad smo prolazili uz neki otočić, zvani Kauda, jedva smo sačuvali čamac za spašavanje.</verse>
				<verse number="17">Podigli su ga da uzmu opremu za spašavanje i da konopcima potpašu lađu. Bojeći se da se ne nasuču na Sirtu, spuste plivajuće sidro, te smo tako plovili dalje nošeni vjetrom.</verse>
				<verse number="18">Kako nas je oluja snažno bacala, sutradan zbace sa broda teret,</verse>
				<verse number="19">a treći dan izbace i brodsku opremu.</verse>
				<verse number="20">Strašna oluja bjesnjela je mnogo dana, te se nisu mogli vidjeti ni sunce ni zvijezde. Gubili smo svaku nadu da ćemo se spasiti.</verse>
				<verse number="21">Dugo već nismo ništa jeli. Pavle stane pred posadu i reče: „Trebali ste me, ljudi, poslušati i ne udaljavati se od Krete, tako biste izbjegli svu ovu nevolju i štetu.</verse>
				<verse number="22">Ali sada vam kažem: budite hrabri, jer niko od nas neće stradati, osim lađe.</verse>
				<verse number="23">Noćas mi se ukazao anđeo Boga Kojem pripadam i služim</verse>
				<verse number="24">te mi rekao: Ne boj se, Pavle, jer ćeš sigurno stići pred cezara! A Bog ti daruje i živote svih tvojih saputnika.</verse>
				<verse number="25">Zato se, ljudi, razvedrite! Vjerujem Bogu. Bit će kako mi je rekao.</verse>
				<verse number="26">Ali nasukat ćemo se na neki otok.”</verse>
				<verse number="27">Četrnaeste noći oluje, oko ponoći, vjetar nas je gonio tamo-amo po Jadranu. Mornari pomisle da se približava nekakvo kopno.</verse>
				<verse number="28">Bace olovnicu i izmjere dvadeset hvati dubine. Malo zatim opet je bace i izmjere petnaest hvati.</verse>
				<verse number="29">Prestraše se da ne nalete na grebene, pa bace s krme četiri sidra, iščekujući kad će se razdaniti.</verse>
				<verse number="30">Mornari su kanili pobjeći s lađe i počnu spuštati čamac u more pod izgovorom da namjeravaju spustiti sidra s pramca.</verse>
				<verse number="31">Ali Pavle reče kapetanu i vojnicima: „Ne ostanu li oni na lađi, nećete se spasiti!”</verse>
				<verse number="32">Vojnici presijeku užad i puste da čamac padne u more.</verse>
				<verse number="33">Sve do svitanja Pavle je molio ljude da jedu. „Četrnaest dana niste ni taknuli jelo”, reče.</verse>
				<verse number="34">„Molim vas, pojedite što za svoje dobro. Jer nikome neće pasti ni dlaka s glave.”</verse>
				<verse number="35">Kad je to rekao, uzme hljeb, pred svima zahvali Bogu, razlomi ga i počne jesti.</verse>
				<verse number="36">Svi se razvedre i uzmu hranu.</verse>
				<verse number="37">U lađi nas je bilo dvjesto sedamdeset šest.</verse>
				<verse number="38">Kad su se najeli, počnu rasterećivati lađu bacajući žito u more.</verse>
				<verse number="39">Kad se razdanilo, mornari nisu prepoznali obalu, ali opazili su neku uvalu, te odluče tamo nasukati lađu.</verse>
				<verse number="40">Odvežu zato sidra i puste da padnu u more. Popuste konopce na kormilima i razviju prednje jedro prema vjetru, te usmjere k obali.</verse>
				<verse number="41">Ali nalete na plićak i brod se nasuče. Pramac nasjedne i ostane nepomičan, a krmu su razbijali žestoki valovi.</verse>
				<verse number="42">Vojnici krenu poubijati zatvorenike da koji ne otpliva i pobjegne,</verse>
				<verse number="43">ali im kapetan, želeći poštedjeti Pavla, ne dopusti da to učine. Naredi da oni koji znaju plivati prvi skoče u more i otplivaju do obale,</verse>
				<verse number="44">a ostalima reče da doplivaju na daskama i dijelovima lađe. Tako su svi bezbjedno dospjeli na kopno.</verse>
			</chapter>
			<chapter number="28">
				<verse number="1">Kad smo dospjeli na sigurno mjesto, doznali smo da se otok zove Melite.</verse>
				<verse number="2">Domaći su bili neobično ljubazni prema nama. Bilo je hladno i kišilo je, zapalili su vatru i okupili nas oko nje da se ugrijemo.</verse>
				<verse number="3">Pavle nakupi naramak granja i baci ga na vatru, ali zbog vrućine iz njega izađe zmija i uhvati mu se za ruku.</verse>
				<verse number="4">Kad su domoroci vidjeli da mu zmija visi na ruci, rekli su: „Ovaj čovjek je sigurno ubica. Umakao je moru, no Pravda mu ne dopušta živjeti.”</verse>
				<verse number="5">Međutim, on otrese zmiju u vatru, i ne bi mu ništa.</verse>
				<verse number="6">Ljudi su čekali da natekne i da se sruši mrtav. Ali budući da su dugo čekali, a nije se dogodilo ništa neobično, promijene mišljenje i zaključe da je bog.</verse>
				<verse number="7">Nedaleko odatle nalazilo se imanje poglavara tog otoka, nekog Publija. On nas primi i tri nas je dana ljubazno gostio.</verse>
				<verse number="8">Publijeva je oca mučila groznica i dizenterija, pa je ležao. Pavle mu pristupi, položi na njega ruke, pomoli se – i izliječi ga.</verse>
				<verse number="9">Poslije toga dolazili su još mnogi bolesnici s otoka, te su ozdravljali.</verse>
				<verse number="10">Iskazali su nam zato mnoge počasti, a kad smo odlazili, dali su nam sve što je trebalo.</verse>
				<verse number="11">Tri mjeseca poslije brodoloma otplovili smo nekom aleksandrijskom lađom koja je prezimila na otoku. Na pramcu je imala kip Dioskura.</verse>
				<verse number="12">Doplovili smo najprije u Sirakuzu i tu ostali tri dana.</verse>
				<verse number="13">Odatle smo, ploveći uz obalu, stigli u Regij. Dan poslije počne puhati jugozapadni vjetar pa smo drugi dan stigli u Puteole.</verse>
				<verse number="14">Tu smo naišli na braću koja su nas pozvala da s njima ostanemo sedam dana. Tako smo stigli u Rim.</verse>
				<verse number="15">Kad su tamošnja braća čula da dolazimo, izađu nam ususret sve do Forum Apija i Triju gostionica. Kad ih je spazio, Pavle zahvali Bogu i ohrabri se.</verse>
				<verse number="16">Kad smo ušli u Rim, Pavlu dopuste da stanuje odvojeno s vojnikom koji ga je čuvao.</verse>
				<verse number="17">Tri dana nakon što je došao, Pavle sazove jevrejske uglednike pa im reče: „Braćo, ništa nisam učinio protiv našega naroda ni protiv običaja naših otaca, ali su me u Jerusalemu uhvatili i predali u ruke Rimljanima.</verse>
				<verse number="18">Oni su me poslije istrage htjeli pustiti, jer su zaključili da ničim nisam zaslužio smrt.</verse>
				<verse number="19">Jevreji su se tome usprotivili pa sam se zato morao pozvati na cezara – a ne što bih htio tužiti vlastiti narod.</verse>
				<verse number="20">Stoga sam vas, eto, sazvao da vam kažem: zbog Izraelove nade nosim ove okove.”</verse>
				<verse number="21">„Mi nismo čuli ništa protiv tebe”, odgovore mu. „Niti smo dobili kakvo pismo iz Judeje, niti nam je ko od braće koja su došla ovamo išta rekao.</verse>
				<verse number="22">Ali htjeli bismo čuti šta ti misliš, jer o toj sljedbi znamo samo da joj se posvuda protive.”</verse>
				<verse number="23">Dogovore se, te jednog dana mnogi dođu u njegov stan. Govorio im je i svjedočio o Božijem carstvu i od jutra do večeri ih uvjeravao o Isusu iz Mojsijevog zakona i Knjiga vjerovjesnika.</verse>
				<verse number="24">Neki su povjerovali u ono što su čuli, a neki nisu.</verse>
				<verse number="25">Kad su se tako nesložni počeli razilaziti, Pavle ih isprati riječima: „Dobro je Sveti Duh rekao vašim očevima po vjerovjesniku Izaiji:</verse>
				<verse number="26">Idi ovom narodu i kaži mu: Slušat ćete, ali nećete razumjeti; gledat ćete, ali nećete vidjeti.</verse>
				<verse number="27">Jer srca ovoga naroda su se skamenila, uši njihove ne čuju, a oči su zatvorili – tako njihove oči ne vide i njihove uši ne čuju, a srca im ne mogu razumjeti. Zato se ne mogu obratiti da ih izliječim.</verse>
				<verse number="28">Hoću dakle da znate: Bog je svoje spasenje također poslao paganima i oni će ga prihvatiti.”</verse>
				<verse number="29">-</verse>
				<verse number="30">I ostao je Pavle u svom unajmljenom stanu pune dvije godine. Primao je sve koji su dolazili.</verse>
				<verse number="31">Objavljivao je Božije carstvo i poučavao o Gospodu Mesiji Isusu sasvim otvoreno, bez ikakvih smetnji.</verse>
			</chapter>
		</book>
		<book number="45">
			<chapter number="1">
				<verse number="1">Pavle, sluga Mesije Isusa, pozvan za poslanika, određen za Božiju Radosnu vijest,</verse>
				<verse number="2">koju je Bog već prije obećao po Svojim vjerovjesnicima u Svetim pismima</verse>
				<verse number="3">o Svome sinu – potomku Davidovom po tijelu,</verse>
				<verse number="4">određenom za Sina Božijega, u snazi po Duhu svetosti, i oživljenjem od mrtvih, o Mesiji Isusu, našem Gospodu</verse>
				<verse number="5">kroz Kojega smo primili milost i poslaničku službu da objavljujemo poslušnost vjeri u Njegovom imenu među svim narodima,</verse>
				<verse number="6">među kojima ste i vi pozvani u Mesiji Isusu –</verse>
				<verse number="7">svima koji ste u Rimu i koje Bog ljubi, pozvanima, svetima. Milost vam i mir od Boga, Oca našeg i Gospoda Mesije Isusa.</verse>
				<verse number="8">Najprije, zahvaljujem svom Bogu kroz Mesiju Isusa za sve vas jer se vaša vjera objavljuje po cijelom svijetu.</verse>
				<verse number="9">Svjedok mi je Bog, Kome služim svojim duhom u Radosnoj vijesti Njegovog sina, da vas stalno spominjem</verse>
				<verse number="10">u svojim molitvama i da se uvijek molim da jednom prilikom, po volji Božijoj, dođem kod vas.</verse>
				<verse number="11">Jer čeznem da vas vidim kako bih vam udijelio poneki duhovni dar da se do kraja učvrstite,</verse>
				<verse number="12">to jest, da se zajedno ohrabrimo, dok sam s vama, u vjeri koja je i meni i vama zajednička.</verse>
				<verse number="13">Htio bih, braćo, da znate da sam često planirao doći do vas da i vama donesem roda, kao i drugim narodima, ali sam sve do sada bio spriječen.</verse>
				<verse number="14">Dužnik sam i Grcima i paganima, mudrima i neznalicama.</verse>
				<verse number="15">Imam jaku potrebu, silno želim da objavim Radosnu vijest i vama u Rimu.</verse>
				<verse number="16">Uistinu ne stidim Radosne vijesti, koja je snaga Božija za spasenje svakom koji vjeruje, prvo Jevreju, pa Grku.</verse>
				<verse number="17">Božija pravednost je u njoj otkrivena, iz vjere u vjeru, kao što je pisano: „Pravednik će živjeti od vjere.”</verse>
				<verse number="18">S Neba se otkriva Božiji gnjev protiv svake bezbožnosti i nepravednosti ljudi koji istinu sprečavaju nepravednošću,</verse>
				<verse number="19">jer ono što se o Bogu može doznati, znano je – Bog je to predočio.</verse>
				<verse number="20">Doista, ono nevidljivo o Njemu, Njegova vječna moć i božanstvo, očiti su od postanka svijeta i razumljivi po svemu stvorenom. Stoga, nemaju izgovora.</verse>
				<verse number="21">Iako su Boga upoznali, nisu Ga kao Boga proslavili niti Mu zahvalili, već su postali isprazni u svojim mudrovanjima i njihovo se bezosjećajno srce zamračilo.</verse>
				<verse number="22">Misleći da su mudri, postali su ludi</verse>
				<verse number="23">i zamijenili su slavu vječnoga Boga likom i kipova prolaznog čovjeka, ptica, četveronožaca i gmazova.</verse>
				<verse number="24">Stoga ih je Bog predao nečistoći u pohoti njihovih srca, te među sobom obeščašćuju svoja tijela.</verse>
				<verse number="25">Oni su Božiju istinu zamijenili lažju i obožavaju i poštuju stvorenje umjesto Stvoritelja, Koji je zauvijek blagoslovljen. Amin.</verse>
				<verse number="26">Zbog toga ih je Bog predao sramotnoj pohoti: njihove su žene zamijenile prirodne odnose neprirodnim,</verse>
				<verse number="27">a isto tako su i muškarci ostavili prirodne odnose sa ženom i raspalili se pohotom jedan za drugim, te muškarci s muškarcima čine sramotu i na sebe primaju zarađenu kaznu za svoju izopačenost.</verse>
				<verse number="28">Budući da nisu smatrali da se treba držati spoznaje Boga, Bog ih je predao pokvarenosti uma, da čine ono što ne valja.</verse>
				<verse number="29">Prepuni su svake nepravednosti, pokvarenosti, pohlepe, zla; puni su zavisti i skloni ubistvu, svađi, prevari, zlobi; ogovarači su,</verse>
				<verse number="30">klevetnici, mrzitelji Boga, drski su, oholi, hvalisavi, izmišljači su zla, neposlušni roditeljima,</verse>
				<verse number="31">nerazumni, nevjerni, bezosjećajni, nemilosrdni.</verse>
				<verse number="32">Iako znaju za pravedne odredbe Božije – oni koji takve stvari čine zaslužuju smrt – oni ne samo da ih čine, nego i odobravaju onima koji ih čine.</verse>
			</chapter>
			<chapter number="2">
				<verse number="1">Zato nemaš izgovora, ti čovječe koji sudiš, ko god da si! Jer u čemu drugom sudiš, sebe osuđuješ; i ti koji sudiš činiš isto.</verse>
				<verse number="2">Ali znamo da Bog prema istini sudi onima koji takve stvari čine.</verse>
				<verse number="3">Misliš li ti, čovječe, koji sudiš onima što čine takve stvari, a i sâm ih činiš, da ćeš izbjeći Božijem sudu?</verse>
				<verse number="4">Ili prezireš bogatstvo Njegove dobrote, snošljivosti i strpljivosti, ne shvaćajući da te dobrota Božija vodi obraćenju?</verse>
				<verse number="5">Ali, svojom tvrdokornošću i srcem koje se ne želi obratiti, navlačiš na sebe gnjev za Dan gnjeva i objave pravednog suda Boga,</verse>
				<verse number="6">Koji će naplatiti svakom čovjeku po njegovim djelima:</verse>
				<verse number="7">onima koji ustraju u dobrom djelu traženja slave, časti i nepropadljivosti – Život vječni;</verse>
				<verse number="8">a onima koji su sebični i neposlušni Istini a poslušni nepravednosti – gnjev i srdžba!</verse>
				<verse number="9">Muka i nevolja na svaku ljudsku dušu koja čini zlo, najprije na Jevreja, pa na Grka;</verse>
				<verse number="10">a slava, čast i mir svakome koji čini dobro, najprije Jevreju, pa Grku!</verse>
				<verse number="11">Jer kod Boga nema pristrasnosti.</verse>
				<verse number="12">Svi koji su bez Zakona sagriješili, bez Zakona će i propasti; i svi koji su pod Zakonom sagriješili, po Zakonu će im biti suđeno,</verse>
				<verse number="13">jer nisu pred Bogom opravdani oni koji slušaju Zakon, nego opravdani će biti oni koji primjenjuju Zakon.</verse>
				<verse number="14">Zaista, kada pagani, koji nemaju Zakona, po prirodi čine stvari po Zakonu, kako nemaju Zakona, sami su sebi zakon:</verse>
				<verse number="15">oni pokazuju djela Zakona koja su upisana u njihovim srcima. To dokazuje i njihova savjest i rasuđivanje kada se međusobno optužuju ili brane.</verse>
				<verse number="16">To će pokazati i dan kada će Bog, prema mojoj Radosnoj vijesti, po Mesiji Isusu suditi onom što je u ljudima skriveno.</verse>
				<verse number="17">Ali ako ti koji se zoveš Jevrejom i oslanjaš se na Zakon i ponosiš se Bogom,</verse>
				<verse number="18">te poznaješ volju Božiju i upućen si u Zakon, znaš šta je bolje</verse>
				<verse number="19">i vjeruješ da si vođa slijepima i svjetlo onima u tami,</verse>
				<verse number="20">odgajatelj neznalica, učitelj nezrelih, imajući oličenje znanja i istine u Zakonu;</verse>
				<verse number="21">ti koji druge učiš, a sâm sebe ne učiš! Govoriš da se ne krade, a sâm kradeš!</verse>
				<verse number="22">Učiš da se ne čini preljuba, a sâm je činiš! Ti koji se groziš idola, pljačkaš njihove hramove!</verse>
				<verse number="23">Ti se ponosiš Zakonom, a upravo kršenjem Zakona Boga sramotiš!</verse>
				<verse number="24">Uistinu, kako je i pisano, Božije ime se zbog vas huli među paganima.</verse>
				<verse number="25">Istina, obrezanje koristi ako vršiš Zakon, ali ako si prijestupnik Zakona, tvoje obrezanje postalo je neobrezanje.</verse>
				<verse number="26">Ukoliko neobrezani vrši pravedne odredbe Zakona, zar mu se neće njegovo neobrezanje računati kao obrezanje?</verse>
				<verse number="27">Onaj koji nije obrezan, a po prirodi vrši Zakon, sudit će tebi koji si pored slova i obrezanja kršitelj Zakona.</verse>
				<verse number="28">Jer nije pravi Jevrej onaj koji je to izvana, niti obrezanje koje je izvana na tijelu,</verse>
				<verse number="29">već je pravi Jevrej onaj koji je to iznutra, a pravo je obrezanje u srcu, po duhu, ne po slovu. Njegova hvala ne dolazi od ljudi, već od Boga.</verse>
			</chapter>
			<chapter number="3">
				<verse number="1">Koja je onda prednost kod Jevreja i kakva je korist od obrezanja?</verse>
				<verse number="2">U svakom pogledu velika. Uistinu, prvo su njima povjerene riječi Božije.</verse>
				<verse number="3">Pa šta ako su neki iznevjerili? Zar će njihova nevjera poništiti Božiju vjernost?</verse>
				<verse number="4">Ni u kom slučaju! Neka se Bog pokaže istinit, a svaki čovjek lažac, kao što je i pisano: Da budeš pravedan u svojim riječima i nadvladaš kada ti budu sudili.</verse>
				<verse number="5">No, ako naša nepravednost pokazuje Božiju pravednost, šta ćemo reći? Je li Bog onda nepravedan kada izlijeva gnjev? – govorim kao čovjek.</verse>
				<verse number="6">Ni u kom slučaju! Kako bi inače Bog sudio svijetu?</verse>
				<verse number="7">Ali ako se Božija istina mojom lažju silno uvećala Njemu na slavu, zašto da mi se još sudi kao grešniku?</verse>
				<verse number="8">Zar da ne činimo zlo da dođe dobro, kako nas neki optužuju i tvrde da to govorimo? Njih čeka pravedna kazna!</verse>
				<verse number="9">Šta onda? Jesmo li u prednosti? Nikako! Jer smo već optužili i Jevreje i Grke da su svi pod grijehom,</verse>
				<verse number="10">kao što je pisano: Nema pravednika nijednog,</verse>
				<verse number="11">nema razumnog, nema nikog da traži Boga.</verse>
				<verse number="12">Svi se okrenuše i zajedno se pokvariše, nema nikog da čini dobro – ni jednog nema.</verse>
				<verse number="13">Njihovo je grlo otvoreni grob, svojim jezicima varaju, pod njihovim usnama otrov je zmijski;</verse>
				<verse number="14">njihova su usta puna proklinjanja i gorčine,</verse>
				<verse number="15">noge su im brze za prolijevanje krvi,</verse>
				<verse number="16">ruševine i jad na njihovim su putevima,</verse>
				<verse number="17">put mira nisu upoznali.</verse>
				<verse number="18">Pred očima njihovim nema straha Božijega.</verse>
				<verse number="19">Znamo da šta god Zakon kaže, govori onima koji su pod Zakonom, tako da sva usta umuknu i čitav svijet dođe pred sud Božiji.</verse>
				<verse number="20">Zato se djelima Zakona niko neće opravdati pred Njim, jer sa Zakonom dolazi potpuna spoznaja grijeha.</verse>
				<verse number="21">Ali sada se izvan Zakona očitovala Božija pravednost za koju svjedoče Zakon i Vjerovjesnici.</verse>
				<verse number="22">Pravednost Božija po vjeri u Mesiju Isusa za sve koji vjeruju. Nema razlike,</verse>
				<verse number="23">jer svi su zgriješili i izgubili Božiju slavu,</verse>
				<verse number="24">i svi su besplatno opravdani Njegovom milošću kroz iskupljenje u Mesiji Isusu,</verse>
				<verse number="25">Koga je Bog prinio da Svojom krvlju bude Mirovnik po vjeri, da obznani Svoju pravednost jer nije kaznio prošle grijehe u vrijeme Božije strpljivosti,</verse>
				<verse number="26">da očituje Svoju pravednost u sadašnje vrijeme – da se pokaže pravednim i da opravda svakog koji vjeruje u Isusa.</verse>
				<verse number="27">Gdje je dakle hvalisanje? Isključeno je. Po kojem zakonu? Po zakonu djela? Ne, već po zakonu vjere.</verse>
				<verse number="28">Držimo da je čovjek opravdan vjerom bez djela Zakona.</verse>
				<verse number="29">Ili je Bog samo Bog Jevreja? Nije li također i pagana? Da, i pagana,</verse>
				<verse number="30">jer samo jedan je Bog i On će opravdati obrezane zbog vjere i neobrezane po vjeri.</verse>
				<verse number="31">Da li tako poništavamo vjerom Zakon? Ni u kom slučaju! Time Zakon potvrđujemo.</verse>
			</chapter>
			<chapter number="4">
				<verse number="1">Dakle, šta ćemo reći o Abrahamu? Šta je naš otac otkrio po tijelu?</verse>
				<verse number="2">Uistinu, ako je Abraham djelima opravdan, ima se čime ponositi, ali ne pred Bogom.</verse>
				<verse number="3">Jer šta kaže Pismo? Povjerova Abraham Bogu i to mu se uračunalo u pravednost.</verse>
				<verse number="4">Onome koji radi, plaća se ne računa po milosti, već po dugu,</verse>
				<verse number="5">ali onome koji ne radi, već vjeruje u Onoga Koji opravdava bezbožnika, njegova se vjera uračunava u pravednost,</verse>
				<verse number="6">kao što i David kaže da je blagoslovljen čovjek kome Bog uračunava pravednost bez djela:</verse>
				<verse number="7">Blagoslovljen onaj kome su oproštena bezakonja i čiji su grijesi pokriveni!</verse>
				<verse number="8">Blagoslovljen čovjek kome Gospod neće uračunati grijeha!</verse>
				<verse number="9">Vrijedi li ovaj blagoslov samo za obrezane ili i za neobrezane? Mi govorimo: Vjera se Abrahamu uračunala kao pravednost.</verse>
				<verse number="10">A kada mu se uračunala? Kad je bio obrezan ili neobrezan? Ne kao obrezanom, već kao neobrezanom!</verse>
				<verse number="11">I tada primi znak obrezanja, pečat pravednosti koju je po vjeri dobio još kao neobrezan, da bude otac svima koji vjeruju: neobrezanima – da se i njima uračuna pravednost,</verse>
				<verse number="12">i obrezanima, i to ne onima koji su samo obrezani, nego onima koji idu stopama vjere svog oca Abrahama dok je još bio neobrezan.</verse>
				<verse number="13">Jer nije po Zakonu dato obećanje Abrahamu ili njegovom potomstvu da će biti baštinici svijeta, nego po pravednosti vjere.</verse>
				<verse number="14">Ako su oni baštinici po Zakonu, onda je vjera isprazna, a obećanje poništeno.</verse>
				<verse number="15">Jer po Zakonu dolazi srdžba, a gdje Zakona nema, nema ni prijestupa.</verse>
				<verse number="16">Stoga, da bi bilo po milosti, kroz vjeru je to obećanje dato čitavom potomstvu; ne samo potomstvu Zakona nego i potomstvu po vjeri Abrahamovoj, koji je otac nama svima –</verse>
				<verse number="17">kao što je i pisano: Postavljam te za oca mnogih naroda – pred Bogom Kojem je vjerovao, Onome Koji oživljava mrtve i doziva stvari kojih nema u postojanje.</verse>
				<verse number="18">On je izvan nade povjerovao u nadi da će postati ocem mnogih naroda prema onome što je kazano: Toliko će biti potomstvo tvoje.</verse>
				<verse number="19">Nije oslabio u vjeri kada je promotrio svoje tijelo, gotovo mrtvo – bilo mu je oko sto godina – i obamrlost Sarine utrobe.</verse>
				<verse number="20">Nije oklijevao s nevjerom u Božije obećanje, već se ojačao vjerom dajući slavu Bogu,</verse>
				<verse number="21">i bio je potpuno uvjeren da je On u stanju učiniti ono što je obećao.</verse>
				<verse number="22">Stoga, to mu se uračunalo u pravednost.</verse>
				<verse number="23">Ali nije samo zbog njega pisano da mu se uračunalo,</verse>
				<verse number="24">nego i zbog nas kojima se treba uračunati, nama koji vjerujemo u Onoga što je iz mrtvih podigao Isusa, našeg Gospoda,</verse>
				<verse number="25">Koji je predat u smrt zbog naših grijeha i oživljen radi našeg opravdanja.</verse>
			</chapter>
			<chapter number="5">
				<verse number="1">Dakle, opravdani vjerom, u miru smo sa Bogom po našem Gospodu, Mesiji Isusu.</verse>
				<verse number="2">Po Njemu s vjerom imamo i pristup u ovu milost u kojoj smo i ponosimo se nadom Božije slave.</verse>
				<verse number="3">Ali ne samo to, nego se ponosimo i u nevoljama, znajući da nevolja donosi ustrajnost,</verse>
				<verse number="4">ustrajnost prokušanost, prokušanost nadu,</verse>
				<verse number="5">a nada ne razočarava, jer je ljubav Božija izlivena u naša srca po Duhu Svetom Koji nam je dat.</verse>
				<verse number="6">Uistinu, dok smo mi još bili slabi, Mesija je u pravo vrijeme umro za nas bezbožnike.</verse>
				<verse number="7">Teško da bi neko i za pravednika umro, možda bi se neko za dobrog i usudio umrijeti,</verse>
				<verse number="8">ali Bog je pokazao svoju ljubav prema nama, jer je Mesija umro umjesto nas dok smo mi još bili grešnici.</verse>
				<verse number="9">Još bolje ćemo sada, već opravdani Njegovom krvlju, biti po Njemu spašeni od srdžbe.</verse>
				<verse number="10">Jer ako smo pomireni sa Bogom kroz smrt Njegovog sina dok smo još bili neprijatelji, još bolje ćemo, već pomireni, biti spašeni Njegovim životom.</verse>
				<verse number="11">I ne samo to, nego se i ponosimo u Bogu po našem Gospodu Mesiji Isusu, po Kojem smo dobili pomirenje.</verse>
				<verse number="12">Zbog toga, kao što je po jednom čovjeku na svijet došao grijeh, a kroz grijeh smrt, tako je i smrt došla na sve ljude, jer su svi zgriješili.</verse>
				<verse number="13">I prije Zakona grijeh je bio na svijetu, no grijeh se ne računa kad nema Zakona.</verse>
				<verse number="14">Ali smrt je vladala od Adama do Mojsija, i nad onima koji nisu zgriješili sličnim prijestupom kao Adam, a on je slika Onoga Koji dolazi.</verse>
				<verse number="15">Ali sa darom nije kao sa grijehom. Ako su grijehom jednog mnogi pomrli, još više je prema mnogima obilovala milost Božija, koja je darovana u jednome čovjeku, Mesiji Isusu.</verse>
				<verse number="16">Sa darom nije kao kad je jedan čovjek zgriješio; sud nad grijehom jednoga postao je osuda, a dar, polazeći od mnogih prijestupa, postao je opravdanje.</verse>
				<verse number="17">Jer ako je grijehom jednoga čovjeka smrt vladala po tom jednom čovjeku, još više će oni koji primaju obilje milosti i dara pravednosti vladati u životu po jednom čovjeku, Mesiji Isusu.</verse>
				<verse number="18">Dakle, kao što je grijeh jednog doveo do osude svih ljudi, tako je i pravednost jednoga sve ljude dovela do opravdanja, u Život.</verse>
				<verse number="19">Kao što su kroz neposlušnost jednog čovjeka mnogi postali grešnici, tako će i kroz poslušnost jednog čovjeka mnogi postati pravednici.</verse>
				<verse number="20">Zakon je došao da se poveća grijeh, ali gdje se grijeh povećao, milost se izlila u izobilju,</verse>
				<verse number="21">da bi, kao što je grijeh vladao smrću, i milost zavladala pravednošću koja vodi u Vječni život po Mesiji Isusu, našem Gospodu.</verse>
			</chapter>
			<chapter number="6">
				<verse number="1">Onda, šta da kažemo? Da nastavimo u grijehu kako bi se milost uvećala?</verse>
				<verse number="2">Ni u kom slučaju! Mi koji smo grijehu umrli, kako još da živimo u njemu?</verse>
				<verse number="3">Ta, zar ne znate da svi koji su u Mesiju Isusa potopljeni, u Njegovu smrt su potopljeni?</verse>
				<verse number="4">Mi smo dakle s Njim u potapanju ukopani u smrt, da bismo, kao što je i Mesija podignut iz mrtvih slavom Oca, i mi hodali u novom životu.</verse>
				<verse number="5">Ako smo zaista sjedinjeni s Njim u smrti sličnoj Njegovoj, bit ćemo i u Njegovom oživljenju.</verse>
				<verse number="6">Znamo da je naš stari čovjek s njim razapet da uništi ovo tijelo grijeha i da više ne robujemo grijehu.</verse>
				<verse number="7">Onaj ko umre, opravdan je od grijeha.</verse>
				<verse number="8">Ako smo sa Mesijom umrli, vjerujemo da ćemo sa Njim i živjeti.</verse>
				<verse number="9">Znamo da Mesija, oživljen od mrtvih, više ne umire, jer smrt nad Njim više ne gospodari.</verse>
				<verse number="10">Kad je umro, grijehu je umro jednom zauvijek, a živi da Bogu živi.</verse>
				<verse number="11">Tako i vi smatrajte sebe uistinu mrtvima grijehu, a živima Bogu u Mesiji Isusu.</verse>
				<verse number="12">Dakle, neka grijeh više ne vlada u vašem smrtnom tijelu, tako da udovoljavate njegovim požudama,</verse>
				<verse number="13">niti dajte više svojih udova grijehu da budu oruđa nepravednosti, nego se predajte Bogu kao oni koji su od mrtvih oživjeli, a udove svoje dajte Bogu kao oruđa pravednosti.</verse>
				<verse number="14">I grijeh neće gospodariti nad vama, jer niste pod Zakonom, već pod milošću!</verse>
				<verse number="15">I šta onda? Da griješimo kad nismo pod Zakonom, već pod milošću? Ni u kom slučaju!</verse>
				<verse number="16">Zar ne znate: kome se predate kao robovi na služenje, robovi ste onoga koga služite – bilo grijeha koji vodi u smrt, ili poslušnosti koja vodi u pravednost?</verse>
				<verse number="17">Iako ste bili robovi grijeha, hvala Bogu da ste od srca povjerovali onom mjerilu nauke kojem ste predani,</verse>
				<verse number="18">i da ste, oslobođeni grijeha, postali sluge pravednosti.</verse>
				<verse number="19">Govorim kao čovjek, zbog vaše ljudske slabosti. Kao što ste nekad predali svoje udove u ropstvo nečistoći i pokvarenosti, što vodi u bezakonje, sada predajte svoje udove u ropstvo pravednosti, što vodi u posvećenje.</verse>
				<verse number="20">Dok ste bili robovi grijeha, bili ste slobodni od pravednosti.</verse>
				<verse number="21">Kakav ste onda rod imali? Onaj kojeg se sada stidite, jer ishod toga je smrt!</verse>
				<verse number="22">Ali sada, budući da ste oslobođeni od grijeha i da ste sluge Božije, imate rod koji vodi u posvećenje, a ishod toga je Vječni život!</verse>
				<verse number="23">Jer plaća grijeha je smrt, a dar Božije milosti je Život vječni u Mesiji Isusu, našem Gospodu.</verse>
			</chapter>
			<chapter number="7">
				<verse number="1">Zar ne znate, braćo – govorim onima koji poznaju Zakon – da Zakon gospodari čovjekom dokle god ovaj živi?</verse>
				<verse number="2">I udata žena je vezana zakonom za svoga muža dokle god ovaj živi, ali ako on umre, oslobođena je zakona o mužu.</verse>
				<verse number="3">Dakle, ako se uda za drugog dok joj je muž živ, zvat će se preljubnicom; ali ako joj muž umre, slobodna je od zakona, i neće biti preljubnica ako se uda za drugog muža.</verse>
				<verse number="4">Tako ste i vi, braćo moja, umrli Zakonu po Mesijinom tijelu, da biste pripadali drugom – Onome Koji je podignut iz mrtvih – i da donosite rod Bogu.</verse>
				<verse number="5">Dok smo bili u tijelu, grešne su strasti, po Zakonu, djelovale u našim udovima i donosile rod za smrt,</verse>
				<verse number="6">ali sada, oslobođeni Zakona, umrli smo onome što nas je držalo, tako da služimo u novosti Duha, a ne u starosti slova.</verse>
				<verse number="7">Šta ćemo onda reći? Zar je Zakon grijeh? Ni u kom slučaju! Ipak, grijeh nisam spoznao drugačije nego kroz Zakon. Također, ni požudu ne bih spoznao da Zakon ne kaže: Ne poželi!</verse>
				<verse number="8">Ali grijeh, uhvativši priliku, kroz zapovijed je prouzrokovao u meni svaku vrstu požude, jer bez Zakona grijeh je mrtav.</verse>
				<verse number="9">I ja sam nekad živio bez Zakona, ali kada je došla zapovijed, grijeh je oživio,</verse>
				<verse number="10">a ja sam umro i otkrio sam da me zapovijed, koja je data za život, u smrt odvela.</verse>
				<verse number="11">Dakle, grijeh me, uhvativši priliku, zaveo kroz zapovijed i njome ubio.</verse>
				<verse number="12">Stoga, Zakon je svet i zapovijed je sveta, pravedna i dobra.</verse>
				<verse number="13">Znači li to da je ono što je dobro, meni postalo smrt? Ni u kom slučaju! Nego grijeh, kako bi se pokazao grijehom, usmrtio me onim što je dobro, da bi se grijeh kroz zapovijed očitovao kao neizmjerno grešan.</verse>
				<verse number="14">Mi, naime, znamo da je Zakon duhovan, ali ja sam tjelesan, prodan grijehu.</verse>
				<verse number="15">I ja ne shvaćam šta radim, jer ne činim ono što bih htio, nego ono što mrzim, to činim.</verse>
				<verse number="16">Ako zaista činim ono što ne želim, slažem se sa Zakonom da je dobar.</verse>
				<verse number="17">Onda to više ne radim ja, već grijeh koji boravi u meni.</verse>
				<verse number="18">Ja znam da u meni, to jest u mojem tijelu, ne boravi ništa dobro, jer htjeti dobro jest u meni, ali ne i činiti ga.</verse>
				<verse number="19">Zaista, ne činim dobro koje bih htio, nego zlo koje ne bih htio, to činim.</verse>
				<verse number="20">Ali ako činim ono što ne želim, ne činim to više ja, nego grijeh koji u meni boravi.</verse>
				<verse number="21">Stoga otkrivam ovaj zakon: kada god želim činiti dobro, zlo mi dolazi.</verse>
				<verse number="22">U svom unutrašnjem čovjeku uživam u Božijem zakonu,</verse>
				<verse number="23">ali u svojim udovima vidim jedan drugi zakon, koji se bori protiv zakona moga razuma i koji me zarobljava zakonom grijeha koji je u mojim udovima.</verse>
				<verse number="24">Jadan li sam ja čovjek! Ko će me izbaviti od ovog smrtnog tijela?</verse>
				<verse number="25">Ali hvala Bogu po Mesiji Isusu, našem Gospodu! Dakle, ja svojim razumom služim Božijem zakonu, a tijelom zakonu grijeha.</verse>
			</chapter>
			<chapter number="8">
				<verse number="1">Zato sada nema nikakve osude za one koji su u Mesiji Isusu!</verse>
				<verse number="2">Jer zakon Duha života u Mesiji Isusu oslobodio te od zakona grijeha i smrti.</verse>
				<verse number="3">Ono što je bilo nemoguće Zakonu, jer je zbog tijela bio slab, uradio je Bog poslavši zbog grijeha Svoga sina u liku grešnog tijela, i osudio je grijeh u tijelu</verse>
				<verse number="4">da bi se pravedne odredbe Zakona ispunile u nama koji ne živimo po tijelu, nego po Duhu.</verse>
				<verse number="5">Uistinu, oni koji žive po tijelu idu za onim što je tjelesno, a oni po Duhu, za onim što je duhovno.</verse>
				<verse number="6">Težnja tijela jeste smrt, a težnja Duha je život i mir.</verse>
				<verse number="7">Ono za čim ide tijelo protivi se Bogu, jer se ne pokorava zakonu Božijem, niti to može.</verse>
				<verse number="8">A oni koji su u tijelu nisu u stanju ugoditi Bogu.</verse>
				<verse number="9">No, vi niste u tijelu, nego u Duhu, jer Duh Božiji u vama boravi. Ko nema Mesijinog Duha, nije Mesijin.</verse>
				<verse number="10">Ako je Mesija u vama, onda je tijelo mrtvo zbog grijeha, a Duh je život zbog pravednosti.</verse>
				<verse number="11">Stoga, ako Duh Onoga Koji je podigao Isusa iz mrtvih boravi u vama, Onaj Koji je podigao Isusa iz mrtvih oživjet će i vaša smrtna tijela po Svom Duhu Koji boravi u vama.</verse>
				<verse number="12">Dakle, braćo, nismo dužnici tijelu da bismo živjeli po tijelu.</verse>
				<verse number="13">Jer ako po tijelu živite, umrijet ćete, ali ako Duhom usmrćujete djela tijela, živjet ćete.</verse>
				<verse number="14">Svi oni koje Duh Božiji vodi, sinovi su Božiji.</verse>
				<verse number="15">Ta, niste primili duha ropstva da opet budete u strahu, nego ste primili Duha posinjenja u Kojem vičemo: „Abba, Oče!”</verse>
				<verse number="16">Sâm Duh svjedoči s našim duhom da smo djeca Božija.</verse>
				<verse number="17">Dakle, ako smo djeca, onda smo i baštinici, i to baštinici Božiji, a subaštinici Mesijini da, ako s Njim trpimo, s Njim budemo i proslavljeni.</verse>
				<verse number="18">Držim da trpljenja sadašnjeg vremena nisu vrijedna poređenja sa dolazećom slavom koja se treba objaviti u nama.</verse>
				<verse number="19">I cjelokupno stvorenje željno iščekuje objavljenje sinova Božijih.</verse>
				<verse number="20">Stvorenje je podređeno ispraznosti, ne svojom voljom, već zbog onoga koji ga je podredio, sa nadom</verse>
				<verse number="21">da će i samo stvorenje biti izbavljeno iz ropstva pokvarenosti u slobodu slave djece Božije.</verse>
				<verse number="22">Znamo da čitavo stvorenje zajedno uzdiše i trpi porođajne bolove sve do sada.</verse>
				<verse number="23">Ali ne samo ono, već i mi koji imamo prve plodove Duha, sami u sebi uzdišemo i željno iščekujemo posinjenje – iskupljenje svoga tijela.</verse>
				<verse number="24">Ovom smo nadom spašeni. A nada u ono što se vidi nije nada. Jer ako neko nešto vidi, zašto se tome nadati?</verse>
				<verse number="25">Ali ako se nadamo onome što ne vidimo, strpljivo i željno to iščekujemo!</verse>
				<verse number="26">Tako i Duh dolazi u pomoć našoj slabosti. Mi ne znamo za šta i kako da molimo, ali sâm Duh posreduje za nas neizrecivim uzdisajima.</verse>
				<verse number="27">Onaj Koji ispituje srca zna koja je težnja Duha – jer On po volji Božijoj posreduje za svete.</verse>
				<verse number="28">Znamo, Bog u svemu skupa radi na dobro onima koji Ga vole, koji su pozvani Njegovom namjerom.</verse>
				<verse number="29">One koje je unaprijed poznavao, odredi da budu uobličeni u lik Njegovog sina, da On bude prvjenac među mnogom braćom;</verse>
				<verse number="30">a koje je odredio, njih je i pozvao; a koje je pozvao, njih je i opravdao; a koje je opravdao, njih je i proslavio.</verse>
				<verse number="31">Šta ćemo onda ovome nadodati? Ako je Bog za nas, ko će biti protiv nas?</verse>
				<verse number="32">On Koji Svoga sina nije poštedio, nego Ga je dao za nas, kako nam s Njim neće milostivo dati i sve ostalo?</verse>
				<verse number="33">Ko će optužiti izabranike Božije? Bog je Onaj Koji opravdava!</verse>
				<verse number="34">Ko će osuditi? Mesija Isus je umro i oživio, On je s desne strane Bogu i posreduje za nas.</verse>
				<verse number="35">Šta će nas odvojiti od Mesijine ljubavi? Nevolja? Patnja? Progonstvo? Glad? Golotinja? Opasnost? Mač?</verse>
				<verse number="36">Kao što je pisano: Zbog Tebe nas ubijaju cijeli dan; uzimaju nas kao ovce za klanje.</verse>
				<verse number="37">Ali u svemu tome imamo potpunu pobjedu po Onome Koji nas voli!</verse>
				<verse number="38">Uvjeren sam da nas ni smrt ni život, ni anđeli ni vladari, ni sadašnjost ni budućnost, ni sile,</verse>
				<verse number="39">ni visina ni dubina, niti bilo šta drugo neće moći odvojiti od ljubavi Božije u Mesiji Isusu, našem Gospodu.</verse>
			</chapter>
			<chapter number="9">
				<verse number="1">Istinu u Mesiji govorim, ne lažem! Zajedno sa mnom svjedoči moja savjest u Duhu Svetom</verse>
				<verse number="2">da u svom srcu nosim veliku tugu i neprestanu bol.</verse>
				<verse number="3">Želio bih da ja budem proklet i odvojen od Mesije za svoju braću, svoju rodbinu po tijelu.</verse>
				<verse number="4">Oni su Izraelci, njihovo je posinjenje, i slava, i savezi, i zakonodavstvo, i služba u hramu, i obećanja,</verse>
				<verse number="5">njihovi su i očevi, od njih je po tijelu i Mesija, Koji je iznad svega, Bog blagoslovljen zauvijek. Amin.</verse>
				<verse number="6">Ali, to ne znači da je propala riječ Božija. Nisu svi Izraelci, koji od Izraela potječu;</verse>
				<verse number="7">i nisu svi djeca Abrahamova, zato što su njegovo potomstvo, nego po Isaku će se zvati tvoje potomstvo.</verse>
				<verse number="8">Dakle, nisu djeca po tijelu djeca Božija, nego djeca obećanja smatraju se potomstvom.</verse>
				<verse number="9">Jer ovo je riječ obećanja: U to vrijeme ću doći i Sara će dobiti sina.</verse>
				<verse number="10">Ali ne samo to, već je i Rebeka zanijela sa jednim – sa Isakom, našim ocem.</verse>
				<verse number="11">I dok se (blizanci) još nisu rodili, niti učinili bilo šta dobro ili zlo, da bi namjera Božija ostala po izboru,</verse>
				<verse number="12">ne zbog djela, nego zbog Onoga Koji poziva, rečeno joj je: Stariji će služiti mlađem,</verse>
				<verse number="13">kao što je pisano: Jakova sam volio, a Ezav mi je omrznuo.</verse>
				<verse number="14">Šta ćemo onda reći? Zar je Bog nepravedan? Ni u kom slučaju!</verse>
				<verse number="15">Ta On Mojsiju kaže: Bit ću milosrdan kome hoću biti milosrdan, smilovat ću se nad kim hoću da se smilujem.</verse>
				<verse number="16">Stoga, nije do onoga koji hoće ili do onoga koji trči, već do Onoga Koji iskazuje milosrđe, do Boga.</verse>
				<verse number="17">Jer Pismo kaže faraonu: Zbog ovoga sam te i podigao, da na tebi pokažem Svoju snagu i da se Moje ime pročuje po cijeloj Zemlji.</verse>
				<verse number="18">Dakle, iskazuje milosrđe kome hoće, a čini tvrdim koga hoće.</verse>
				<verse number="19">Reći ćeš mi: Zašto se onda još tuži? Pa ko se može oduprijeti Njegovoj volji?</verse>
				<verse number="20">Ko si ti, čovječe, da se buniš protiv Boga? Može li tvorevina reći svome tvorcu: „Zašto si me ovakvom načinio?”</verse>
				<verse number="21">Ili, zar nema lončar pravo nad glinom, da od iste smjese napravi jednu posudu za časnu upotrebu a drugu za nečasnu?</verse>
				<verse number="22">A šta ako je Bog, htjevši pokazati Svoj gnjev i Svoju moć, sa mnogo strpljivosti podnosio posude gnjeva koje su spremljene za uništenje,</verse>
				<verse number="23">kako bi obznanio bogatstvo Svoje slave na posudama milosrđa koje je unaprijed pripremio za slavu,</verse>
				<verse number="24">među koje je i nas pozvao, i to ne samo Jevreje nego i pagane.</verse>
				<verse number="25">Tako i kaže u Hošei: Ne-narod Svoj nazvat ću Mojim narodom, i nevoljenu voljenom.</verse>
				<verse number="26">I na mjestu gdje je rečeno: Vi niste Moj narod, tamo će biti nazvani sinovima živoga Boga.</verse>
				<verse number="27">A Izaija viče o Izraelu: Kad bi broj sinova Izraelovih bio koliko je morskog pijeska, samo će se Ostatak spasiti,</verse>
				<verse number="28">jer Gospod će ispuniti riječ i brzo je dovršiti na Zemlji.</verse>
				<verse number="29">Kao što je Izaija predskazao: Da nam Gospod nad Vojskama nije ostavio sjeme, bili bismo kao Sodoma i postali bismo slični Gomori.</verse>
				<verse number="30">Šta ćemo onda reći? Pagani koji nisu tražili pravednosti, postigli su pravednost, i to pravednost po vjeri;</verse>
				<verse number="31">a Izrael koji je tražio zakon pravednosti, nije do tog zakona došao.</verse>
				<verse number="32">Zašto? Zato što nije tražio po vjeri, već po djelima. Spotakli su se o kamen spoticanja,</verse>
				<verse number="33">kao što je i pisano: Evo, na Sionu postavljam kamen spoticanja i stijenu sablazni, i onaj ko bude vjerovao u Njega, neće se razočarati.</verse>
			</chapter>
			<chapter number="10">
				<verse number="1">Braćo, želja mog srca i molitva Bogu za njih jeste njihovo spasenje.</verse>
				<verse number="2">Svjedočim za njih da imaju revnosti za Boga, ali ne sa pravim razumijevanjem.</verse>
				<verse number="3">Ne poznajući Božiju pravednost, teže da uspostave svoju vlastitu pravednost, i nisu se podvrgli Božijoj pravednosti.</verse>
				<verse number="4">Jer Mesija je svršetak Zakona, i vodi u pravednost svakog koji vjeruje.</verse>
				<verse number="5">Mojsije, naime, piše o pravednosti Zakona: Onaj koji je vrši, od nje će i živjeti.</verse>
				<verse number="6">No, pravednost vjere govori ovako: Ne reci u svom srcu: Ko će uzaći na Nebo? – to jest, da Mesiju dovede dolje.</verse>
				<verse number="7">Ili: Ko će sići u Bezdan? – to jest, da dovede Mesiju iz mrtvih.</verse>
				<verse number="8">I šta govori? Blizu ti je riječ; u tvojim je ustima i u tvom srcu, to je riječ vjere koju objavljujemo.</verse>
				<verse number="9">Jer ako svojim ustima priznaješ Gospoda Isusa i u svom srcu vjeruješ da Ga je Bog digao iz mrtvih, bit ćeš spašen.</verse>
				<verse number="10">Vjera srca vodi u pravednost, a priznanje usta u spasenje.</verse>
				<verse number="11">Jer i Pismo kaže: Ko u Njega vjeruje, neće se razočarati.</verse>
				<verse number="12">Nema razlike između Jevreja i Grka, jer je isti Gospodar svih, i bogat je za sve koji Ga zazivaju.</verse>
				<verse number="13">I ko god zazove ime Gospodnje, bit će spašen.</verse>
				<verse number="14">Kako će zazvati Onoga u Koga nisu vjerovali? Kako će vjerovati u Onoga o Kome nisu čuli? A kako će čuti ako im neko ne najavi?</verse>
				<verse number="15">Kako li će najaviti ako nisu poslani? Kao što je i pisano: Kako su krasne noge onih koji najavljuju Radosnu vijest dobrote.</verse>
				<verse number="16">Ali nisu svi poslušali Radosnu vijest. Jer i Izaija kaže: Gospode, ko je povjerovao našoj riječi?</verse>
				<verse number="17">Dakle, vjera dolazi od poruke, a poruka po Mesijinoj riječi.</verse>
				<verse number="18">A ja kažem: Zar nisu čuli? Zaista, njihov glas prošao je cijelom Zemljom, a njihove riječi po čitavom svijetu.</verse>
				<verse number="19">Onda pitam: Nije li Izrael znao? Mojsije kaže: Izazvat ću vas na ljubomoru zbog naroda koji to nije, i rasrdit ću vas nerazumnim narodom.</verse>
				<verse number="20">A Izaija hrabro veli: Našli su me oni koji me nisu tražili, pokazao sam se onima koji nisu pitali za mene.</verse>
				<verse number="21">A Izraelu poručuje: Cijelog dana pružao sam ruke narodu neposlušnom i pobunjeničkom.</verse>
			</chapter>
			<chapter number="11">
				<verse number="1">Stoga pitam: Zar je Bog odbacio Svoj narod? Ni u kom slučaju! Jer i ja sam Izraelac, potomak Abrahamov, iz plemena Benjaminova.</verse>
				<verse number="2">Bog nije odbacio Svoj narod, koji je izabrao. Zar ne znate šta Pismo kaže o Iliji, kako se žali Bogu na Izraela:</verse>
				<verse number="3">Gospode, pobili su Tvoje vjerovjesnike, razorili su Tvoje žrtvenike, a ja sam ostao sâm i sada traže i moj život.</verse>
				<verse number="4">Ali šta mu kaže Božiji glas? Sačuvao sam Sebi sedam hiljada ljudi, koji nisu savili svoja koljena pred Baalom.</verse>
				<verse number="5">Tako i danas postoji jedan Ostatak izabran po milosti.</verse>
				<verse number="6">Ako je po milosti, onda više nije po djelima, jer tada milost više ne bi bila milost.</verse>
				<verse number="7">I šta onda? Ono što je Izrael tražio, nije postigao, ali izabrani su postigli. A ostali su otvrdnuli,</verse>
				<verse number="8">kao što je i pisano: Bog im je dao duha obamrlosti, oči koje ne vide i uši koje ne čuju, sve do dana današnjeg.</verse>
				<verse number="9">A David kaže: Neka im sto njihov bude zamka, mreža, sablazan i plaća;</verse>
				<verse number="10">neka im oči potamne da ne vide i neka im leđa budu zauvijek pognuta!</verse>
				<verse number="11">Stoga pitam: Nisu li posrnuli da bi pali? Ni u kom slučaju! Nego, njihovom je pogreškom spasenje došlo paganima, da se Jevreji izazovu na ljubomoru.</verse>
				<verse number="12">Dakle, ako njihova pogreška znači bogatstvo za svijet, a njihov pad bogatstvo za pagane, koliko će više njihov puni broj.</verse>
				<verse number="13">Pagani, sada govorim vama: ja sam, dakle, poslanik pagana i proslavljam svoju službu,</verse>
				<verse number="14">ne bih li nekako izazvao na ljubomoru njih, moje po tijelu, i neke od njih spasio.</verse>
				<verse number="15">Ako je njihovo odbačenje pomirenje svijetu, šta će biti njihovo prihvaćanje ako ne oživljenje od mrtvih?</verse>
				<verse number="16">Ako su prvine svete, sveto je i tijesto; i ako je korijen svet, svete su i grane.</verse>
				<verse number="17">Ali ako su neke grane bile odlomljene, a ti koji si divlja maslina, pricijepljen umjesto njih i postao dionikom korijena i sočnosti masline,</verse>
				<verse number="18">nemoj se uznositi iznad grana. Ako se uznosiš, znaj da ne nosiš ti korijena, nego korijen tebe!</verse>
				<verse number="19">Ti ćeš onda reći: grane su odlomljene da bih ja bio nakalemljen.</verse>
				<verse number="20">Dobro kažeš! Oni su otrgnuti zbog nevjere, a ti si tu po vjeri. Nemoj se uznositi, nego se boj!</verse>
				<verse number="21">Jer ako Bog nije poštedio prirodnih grana, neće ni tebe poštedjeti.</verse>
				<verse number="22">Zato posmatraj dobrotu i strogost Božiju; i to strogost nad onima koji su otpali, a nad tobom Njegovu dobrotu, ako nastaviš u dobroti. Inače ćeš i ti biti odsječen.</verse>
				<verse number="23">A oni će, ako ne ustraju u nevjeri, biti nakalemljeni, jer Bog je u stanju da ih opet nakalemi.</verse>
				<verse number="24">Zaista, ako si ti, po prirodi divlja maslina, odsječen i protiv prirode nakalemljen na pitomu maslinu, koliko će tek bolje biti nakalemljeni na svoju maslinu oni koji su od nje po prirodi!</verse>
				<verse number="25">Ne želim, braćo, da ne znate o ovoj tajni, da sami sebi ne mudrujete. Otvrdnuće je došlo na jedan dio Izraela, dok pagani ne uđu u punom broju,</verse>
				<verse number="26">da se tako spasi cijeli Izrael, kao što je i pisano: Sa Siona će doći Izbavitelj, odagnat će od Jakova bezbožnost.</verse>
				<verse number="27">I to je Moj Savez s njima, kad uklonim njihove grijehe.</verse>
				<verse number="28">Prema Radosnoj vijesti, oni su neprijatelji zbog vas, ali prema izboru, oni su voljeni zbog otaca.</verse>
				<verse number="29">Neopozivi su, naime, darovi milosti i poziv Božiji.</verse>
				<verse number="30">Upravo kao što ste i vi nekad bili neposlušni Bogu, a sada ste primili milosrđe po njihovoj neposlušnosti,</verse>
				<verse number="31">tako su i oni postali neposlušni po milosrđu koje je vama iskazano, da i sami prime milosrđe.</verse>
				<verse number="32">Jer Bog je sve zatvorio u neposlušnost, kako bi svima iskazao milosrđe.</verse>
				<verse number="33">O, dubino bogatstva i mudrosti i znanja Božijega! Kako su neistraživi Njegovi sudovi i nedokučivi Njegovi putevi!</verse>
				<verse number="34">Uistinu, ko je upoznao misao Gospodnju? Ko je postao Njegov savjetnik?</verse>
				<verse number="35">Ko Mu je prije nešto dao, da Mu se mora uzvratiti?</verse>
				<verse number="36">Jer sve je od Njega, po Njemu i za Njega! Njemu neka je slava zauvijek! Amin.</verse>
			</chapter>
			<chapter number="12">
				<verse number="1">Zato vas molim, braćo, po milosrđu Božijem: prinesite svoja tijela kao živu žrtvu, svetu i ugodnu Bogu, i kao svoju duhovnu službu.</verse>
				<verse number="2">Nemojte se prilagođavati ovom svijetu, već se preobražavajte obnovom svoga uma da možete prepoznati šta je dobra, ugodna i savršena volja Božija.</verse>
				<verse number="3">Po milosti koja mi je data, kažem svakome među vama: nemojte do sebe držati više od onoga koliko je potrebno do sebe držati, već držite do sebe razumno, prema mjeri vjere koju je Bog svakome udijelio.</verse>
				<verse number="4">Jer kao što je na jednome tijelu mnogo udova, a oni nemaju svi istu ulogu,</verse>
				<verse number="5">tako smo i mi mnogi jedno tijelo u Mesiji, i svi smo udovi jedni drugima.</verse>
				<verse number="6">Svi imamo različite darove prema milosti koja nam je data: ako je propovijed, neka bude prema mjeri vjere;</verse>
				<verse number="7">ako je služenje, neka bude u služenju; ako je poučavanje, neka bude u poučavanju;</verse>
				<verse number="8">ako je ohrabrivanje, neka bude u ohrabrivanju; ko daje, neka bude velikodušan; ko upravlja, neka bude marljiv; ko iskazuje milosrđe, neka to čini s radošću!</verse>
				<verse number="9">Ljubav neka bude iskrena! Mrzite zlo, držite se dobra!</verse>
				<verse number="10">Srdačno volite jedni druge bratskom ljubavlju! U ukazivanju časti jedni druge prestižite!</verse>
				<verse number="11">U revnosti ne budite lijeni! Budite vatreni u duhu, služite Gospodu!</verse>
				<verse number="12">U nadi se veselite, u nevolji ustrajte, u molitvi budite postojani!</verse>
				<verse number="13">Pomozite svetima u potrebama! Njegujte gostoljubivost!</verse>
				<verse number="14">Blagoslovite one koji vas progone! Blagoslovite, a ne proklinjite!</verse>
				<verse number="15">Radujte se sa radosnima, plačite s onima koji plaču!</verse>
				<verse number="16">Budite istomišljenici! Nemojte imati na umu ono što je visoko, već se okrenite poniznosti! Nemojte misliti da ste mudri.</verse>
				<verse number="17">Nikom ne vraćajte zlo za zlo! Pred svim ljudima zauzimajte se za dobro.</verse>
				<verse number="18">Ako je moguće, koliko je do vas, budite u miru sa svim ljudima!</verse>
				<verse number="19">Ljubljeni, ne osvećujte se sami, nego dajte mjesta Božijem gnjevu, kao što je i pisano: Osveta je moja, ja ću uzvratiti! – kaže Gospod.</verse>
				<verse number="20">Nego, ako je gladan tvoj neprijatelj, nahrani ga; ako je žedan, napoj ga. Čineći tako, skupit ćeš mu užareni ćumur na glavu njegovu.</verse>
				<verse number="21">Neka vas zlo ne pobijedi, već vi pobjeđujte zlo dobrim!</verse>
			</chapter>
			<chapter number="13">
				<verse number="1">Neka se svako pokorava višim vlastima. Jer nema vlasti koja nije od Boga, i one koje postoje, od Boga su postavljene.</verse>
				<verse number="2">Stoga, onaj ko se suprotstavlja vlasti, usprotivio se odredbi Božijoj, i oni koji se suprotstavljaju, primit će sud na sebe.</verse>
				<verse number="3">Vladari, naime, nisu strašni za dobro djelo, nego za zlo. Ako hoćeš da se ne bojiš vlasti, čini dobro i imat ćeš pohvalu od nje</verse>
				<verse number="4">Jer ona je sluškinja Božija za tvoje dobro! Ali ako činiš zlo, onda se boj, jer ne nosi uzalud mača! Ta, ona služi Bogu da u gnjevu kazni onoga koji čini zlo.</verse>
				<verse number="5">Zato se treba pokoravati, ne samo zbog gnjeva, nego i radi savjesti.</verse>
				<verse number="6">Zbog toga i poreze plaćate, jer službenici su Božiji oni koji postojano vrše tu službu.</verse>
				<verse number="7">Dajte svakome ono što mu pripada: porezniku dajte porez, cariniku carinu, kome poštovanje – iskažite poštovanje, kome čast – iskažite čast!</verse>
				<verse number="8">Nikome ništa ne dugujte, osim da volite jedni druge, jer ko voli drugoga, ispunio je Zakon.</verse>
				<verse number="9">Uistinu, Ne učini preljuba! Ne ubij! Ne ukradi! Ne poželi! i ako ima još koja zapovijed, sažeto je u ovoj riječi: Voli bližnjega svoga kao samoga sebe!</verse>
				<verse number="10">Ljubav ne čini bližnjemu zla, stoga je ljubav ispunjenje Zakona!</verse>
				<verse number="11">I znajući koji je čas, vrijeme je da se trgnete iz sna, jer je sada naše spasenje bliže nego kad smo povjerovali.</verse>
				<verse number="12">Noć je poodmakla i približio se dan! Zato odložimo djela tame i obucimo se u oružje svjetla.</verse>
				<verse number="13">Stoga živimo kako i pristoji danu, ne u gozbama razuzdanosti, ni u pijanstvu, ni u nečistoći i razvratu, ni u svađi i ljubomori.</verse>
				<verse number="14">Nego, obucite se u Gospoda Mesiju Isusa, i ne brinite se za tjelesno kako biste udovoljavali strastima.</verse>
			</chapter>
			<chapter number="14">
				<verse number="1">Slaboga u vjeri prihvaćajte, bez prepirke oko mišljenja!</verse>
				<verse number="2">Jedan vjeruje da smije sve jesti, a onaj slabiji jede samo povrće.</verse>
				<verse number="3">Neka onaj koji jede ne prezire onoga koji ne jede, a onaj koji ne jede neka ne osuđuje onoga koji jede! Ta, Bog ga je prihvatio.</verse>
				<verse number="4">Ko si ti da sudiš tuđem slugi? Svom vlastitom gospodaru on stoji ili pada! A stajat će jer je Gospod u stanju da ga drži.</verse>
				<verse number="5">Neko jedan dan smatra važnijim od drugog dana, a drugome je opet svaki dan jednak. Neka svaki bude uvjeren u svoje mišljenje.</verse>
				<verse number="6">Onaj koji drži do nekog dana, zbog Gospoda ga drži. Isto tako, onaj koji jede, zbog Gospoda jede, jer zahvaljuje Bogu. A i onaj koji ne jede, zbog Gospoda ne jede i zahvaljuje Bogu.</verse>
				<verse number="7">Niko, naime, ne živi samome sebi, niti umire sebi.</verse>
				<verse number="8">Jer ako živimo, Gospodu živimo, i ako umiremo, Gospodu umiremo. Dakle, bilo da živimo, bilo da umiremo, Gospodu pripadamo.</verse>
				<verse number="9">Zbog toga je i Mesija umro i oživio da bude Gospod i mrtvih i živih.</verse>
				<verse number="10">A zašto ti sudiš svom bratu? Ili, zbog čega prezireš svog brata? Svi ćemo, naime, stajati pred Božijom sudačkom stolicom,</verse>
				<verse number="11">jer je pisano: Tako mi života, kaže Gospod, svako će Mi se koljeno pokloniti i svaki će jezik priznati Boga.</verse>
				<verse number="12">Dakle, svaki od nas će položiti račun Bogu sâm za sebe.</verse>
				<verse number="13">Stoga ne sudimo više jedan drugome, već radije nastojte da ne postavljate bratu kamen spoticanja ili zamku.</verse>
				<verse number="14">Znam i uvjeren sam u Gospodu Isusu da ništa nije nečisto samo po sebi, već ko drži da je nešto nečisto – njemu je nečisto.</verse>
				<verse number="15">Ako je tvoj brat ožalošćen zbog hrane, onda se više ne ponašaš prema ljubavi. Ne upropaštavaj hranom onoga za koga je Mesija umro!</verse>
				<verse number="16">Nemojte da se govori protiv vašeg dobra!</verse>
				<verse number="17">Jer Carstvo Božije nije u jelu i piću, nego u pravednosti, miru i radosti u Duhu Svetom!</verse>
				<verse number="18">Onaj ko ovim služi Mesiji, ugodan je Bogu i poštovan od ljudi.</verse>
				<verse number="19">Zato težimo među sobom za mirom i onim što izgrađuje.</verse>
				<verse number="20">Ne upropaštavaj djelo Božije zbog hrane! Doista, sve je čisto, ali je zlo za onoga koji jede sa zlom savješću.</verse>
				<verse number="21">Dobro je ne jesti meso i ne piti vino ili bilo šta o čemu se spotiče tvoj brat.</verse>
				<verse number="22">Uvjerenje koje imaš, drži za sebe pred Bogom! Blago onom ko ne osuđuje samog sebe u onome za šta se odlučuje.</verse>
				<verse number="23">Ali onaj koji je sumnjičav kada nešto jede, već je osuđen, jer to ne čini iz uvjerenja. A sve što nije iz uvjerenja, grijeh je!</verse>
			</chapter>
			<chapter number="15">
				<verse number="1">Mi jaki moramo nositi slabosti slabih, a ne sebi ugađati.</verse>
				<verse number="2">Neka svaki od nas ugađa svom bližnjem, za njegovo dobro i u njegovu korist.</verse>
				<verse number="3">Jer ni Mesija nije ugađao sâm sebi, već kako je pisano: Pogrde onih koji te grde, pale su na mene.</verse>
				<verse number="4">I sve što je nekad napisano, za našu pouku je napisano, da po ustrajnosti i ohrabrenju Pisama možemo imati nadu.</verse>
				<verse number="5">Neka vam Bog dadne ustrajnosti i ohrabrenja da među sobom imate istu misao po Mesiji Isusu,</verse>
				<verse number="6">da jednodušno i jednoglasno slavite Boga, Oca našega Gospoda Mesije Isusa.</verse>
				<verse number="7">Zato prihvaćajte jedni druge, kao što je i Mesija prihvatio vas u slavu Božiju.</verse>
				<verse number="8">Kažem da je Mesija postao sluga obrezanima zbog Božije istine, da bi potvrdio obećanja data očevima,</verse>
				<verse number="9">i da pagani proslave Boga zbog Njegovog milosrđa, kako je i pisano: Zato ću te slaviti među paganima i pjevati hvale Tvome imenu!</verse>
				<verse number="10">I ponovo veli: Veselite se, pagani, sa Njegovim narodom.</verse>
				<verse number="11">I opet: Slavite svi, pagani, Gospoda i hvalite Ga svi narodi!</verse>
				<verse number="12">A Izaija još jednom kaže: Pojavit će se potomak Jišajev, ustat će da vlada paganima; u Njega će se narodi uzdati!</verse>
				<verse number="13">Neka vas Bog nade ispuni svom radošću i mirom u vjeri, da imate izobilje nade snagom Duha Svetoga!</verse>
				<verse number="14">Ja sam uvjeren za vas, braćo moja, da ste i vi puni dobrote, i ispunjeni svim znanjem, u stanju da jedni druge opominjete.</verse>
				<verse number="15">Pisao sam vam odvažno jednim dijelom da vas podsjetim na milost koju mi je Bog udijelio,</verse>
				<verse number="16">da budem sluga Mesije Isusa paganima, poslužujući kao svećenik Radosnu vijest Božiju, kako bi prinos pagana bio ugodan, posvećen Duhom Svetim.</verse>
				<verse number="17">Dakle, imam se čime ponositi u Mesiji Isusu, onim što je Božije.</verse>
				<verse number="18">Ne usuđujem se govoriti ni o čemu što Mesija po meni nije učinio za poslušnost pagana, riječju i djelom,</verse>
				<verse number="19">snagom znakova i čudesa, snagom Duha Božijega. Ja sam tako od Jerusalema pa uokolo sve do Ilirika, u potpunosti objavio Mesijinu Radosnu vijest,</verse>
				<verse number="20">i to tako da sam sa čežnjom nastojao objavljivati Radosnu vijest, ne tamo gdje je Mesija već poznat, kako ne bih gradio na tuđem temelju,</verse>
				<verse number="21">već kako je i pisano: Vidjet će Ga oni kojima nije objavljen, razumjet će oni koji nisu čuli za Njega.</verse>
				<verse number="22">Zbog toga sam često i bio spriječen da dođem kod vas.</verse>
				<verse number="23">Ali sada, budući da nemam više mjesta u ovim krajevima, a već nekoliko godina imam želju doći vama,</verse>
				<verse number="24">kad krenem za Španiju. I nadam se da ću vas usput vidjeti i da ćete me vi otpremiti dalje nakon što mi se barem dijelom ostvari želja da budem s vama.</verse>
				<verse number="25">No prvo idem u Jerusalem da služim svetima,</verse>
				<verse number="26">jer su Makedonija i Ahaja odlučile da pomognu u potrebama siromašnih među svetima u Jerusalemu.</verse>
				<verse number="27">Da, odlučile su, ali su im i dužnici. Jer ako su pagani imali udjela sa njima u duhovnom, treba da im posluže u materijalnom.</verse>
				<verse number="28">Dakle, kad ovo dovršim i kada im predam ovaj zapečaćeni rod, navratit ću do vas na putu u Španiju.</verse>
				<verse number="29">I znam da ću vam doći sa obiljem Mesijinog blagoslova.</verse>
				<verse number="30">Preklinjem vas, braćo, našim Gospodom Mesijom Isusom i ljubavlju Duha da se, zajedno sa mnom, založite u svojim molitvama pred Bogom za mene,</verse>
				<verse number="31">da bih mogao umaći nevjernicima u Judeji i da moja služba u Jerusalemu bude ugodna svetima</verse>
				<verse number="32">kako bih vam sa radošću došao, po volji Božijoj, i sa vama se odmorio.</verse>
				<verse number="33">Neka Bog mira bude sa svima vama! Amin.</verse>
			</chapter>
			<chapter number="16">
				<verse number="1">Preporučujem vam našu sestru Febu, poslužiteljicu Zajednice u Kenhreji,</verse>
				<verse number="2">da je primite u Gospodu, kako i priliči svetima, i da joj pomognete u svemu što zatreba od vas. I ona je, naime, bila od pomoći mnogima i meni samom.</verse>
				<verse number="3">Pozdravite Prisku i Akvilu, moje saradnike u Mesiji Isusu,</verse>
				<verse number="4">koji su za moj život podmetnuli svoja leđa. Njima ne zahvaljujem samo ja, nego i sve zajednice pagana.</verse>
				<verse number="5">Pozdravite i Zajednicu u njihovoj kući. Pozdravite mi dragog Epeneta, koji je prvina Azije za Mesiju!</verse>
				<verse number="6">Pozdravite Mariju, koja se puno trudila za vas.</verse>
				<verse number="7">Pozdravite Andronika i Juniju, moje zemljake i zatvorske drugove. Oni su ugledni poslanici i prije mene su bili u Mesiji.</verse>
				<verse number="8">Pozdravite Amplijata, koga volim u Gospodu.</verse>
				<verse number="9">Pozdravite Urbana, saradnika našeg u Mesiji, i mog dragog Stahija.</verse>
				<verse number="10">Pozdravite Apela, pravog u Mesiji. Pozdravite sve Aristobulove.</verse>
				<verse number="11">Pozdravite moga zemljaka Herodiona. Pozdravite sve Narcisove koji su u Gospodu.</verse>
				<verse number="12">Pozdravite Trifenu i Trifozu, koje se trude u Gospodu. Pozdravite dragu Persidu, koja se puno trudila u Gospodu.</verse>
				<verse number="13">Pozdravite Rufusa, izabranika u Gospodu, i majku njegovu i moju.</verse>
				<verse number="14">Pozdravite Asinkrita, Flegonta, Herma, Patroba, Hermu i braću koja su s njima.</verse>
				<verse number="15">Pozdravite Filologa i Juliju, Nereja i njegovu sestru, Olimpa i sve svete koji su s njima.</verse>
				<verse number="16">Pozdravite jedni druge svetim poljupcem. Pozdravljaju vas sve Mesijine Zajednice!</verse>
				<verse number="17">Preklinjem vas, braćo, čuvajte se onih koji prave razdor i čine sablazni protiv nauke u kojoj ste poučeni. Klonite ih se!</verse>
				<verse number="18">Jer takvi ne služe našem Gospodu Mesiji, nego svome trbuhu, slatkorječivošću i laskanjem zavode srca nedužnih.</verse>
				<verse number="19">Glas o vašoj poslušnosti dopro je do svih. Stoga se radujem zbog vas, ali hoću da budete mudri prema dobru, a nedužni prema zlu.</verse>
				<verse number="20">A Bog mira će ubrzo satrti Satanu pod vašim nogama. Milost našeg Gospoda Isusa neka bude sa vama!</verse>
				<verse number="21">Pozdravlja vas moj saradnik Timotej, i moji zemljaci Lucije, Jason i Sosipater.</verse>
				<verse number="22">Pozdravljam vas u Gospodu i ja, Tercije, koji sam napisao ovo pismo.</verse>
				<verse number="23">-</verse>
				<verse number="24">Pozdravlja vas Gaj, domaćin moj i cijele Zajednice. Pozdravlja vas Erast, gradski blagajnik, i brat Kvart.</verse>
				<verse number="25">Onome Koji je moćan da vas učvrsti – prema mojoj Radosnoj vijesti i najavljivanju Mesije Isusa, prema objavi tajne sakrivene u vječnim vremenima,</verse>
				<verse number="26">ali sada predočene, i po vjerovjesničkim Pismima, a prema zapovijedi vječnog Boga obznanjene svim paganima za poslušnost vjere –</verse>
				<verse number="27">Bogu, jedinom mudrom, po Mesiji Isusu, Njemu neka je slava zauvijek! Amin.</verse>
			</chapter>
		</book>
		<book number="46">
			<chapter number="1">
				<verse number="1">Pavle, po volji Božijoj pozvan za poslanika Mesije Isusa, i brat Sosten,</verse>
				<verse number="2">Zajednici Božijoj koja je u Korintu, posvećenim u Mesiji Isusu, pozvanima da budu sveti, sa svima koji na svakom mjestu prizivaju našeg Gospoda Mesiju Isusa, i njihovog i našeg.</verse>
				<verse number="3">Milost vam i mir od Boga, Oca našeg i Gospoda Mesije Isusa!</verse>
				<verse number="4">Uvijek zahvaljujem svom Bogu za vas, jer vam je data milost Božija u Mesiji Isusu,</verse>
				<verse number="5">da se u Njemu u svemu obogatite, u svakoj riječi i u svem znanju,</verse>
				<verse number="6">kao što se Mesijino svjedočanstvo potvrdilo u vama,</verse>
				<verse number="7">tako da vam ne manjka ni jedan dar milosti dok očekujete objavljenje našeg Gospoda Mesije Isusa!</verse>
				<verse number="8">On će vas i održati do kraja, da budete bez poroka na Dan našeg Gospoda Mesije Isusa.</verse>
				<verse number="9">Vjeran je Bog Koji vas je pozvao u zajedništvo Svog sina Mesije Isusa, našeg Gospoda!</verse>
				<verse number="10">Preklinjem vas, braćo, u imenu našeg Gospoda Mesije Isusa da svi budete složni i da ne bude podjela među vama, nego da budete ujedinjeni, da imate isti stav i isto mišljenje.</verse>
				<verse number="11">Klojini su mi, braćo, dali do znanja da među vama postoje trvenja.</verse>
				<verse number="12">To kažem zbog toga što svaki od vas govori: „Ja sam Pavlov”, „A ja sam Apolonov”, „A ja sam Kefin”, „A ja Mesijin”.</verse>
				<verse number="13">Zar je Mesija razdijeljen? Zar je Pavle razapet za vas ili ste u Pavlovo ime potopljeni?</verse>
				<verse number="14">Zahvaljujem Bogu da nikoga od vas nisam potapao osim Krispa i Gaja,</verse>
				<verse number="15">da niko ne može reći da ste u moje ime potopljeni.</verse>
				<verse number="16">Istina, potapao sam još i Stefaninu porodicu. Ne znam da sam potapao bilo koga od drugih.</verse>
				<verse number="17">Jer Mesija me nije poslao da potapam, već da objavljujem Radosnu vijest, ali ne mudrim govorom, da ne izgubi moć Mesijin krst.</verse>
				<verse number="18">Jer govor o krstu je onima koji propadaju ludost, a nama koji se spašavamo sila je Božija.</verse>
				<verse number="19">Ta, i pisano je: Uništit ću mudrost mudrih i odbacit ću umnost umnih.</verse>
				<verse number="20">Gdje je mudrac? Gdje je pisac? Gdje je onaj koji osporava ovaj svijet? Zar nije Bog učinio ludom mudrost svijeta?</verse>
				<verse number="21">Budući da po mudrosti Božijoj svijet nije upoznao Boga svojom mudrošću, svidjelo se Bogu da kroz ludost objavljivanja spasi one koji povjeruju.</verse>
				<verse number="22">Uistinu, Jevreji traže znakove, a Grci traže mudrost,</verse>
				<verse number="23">ali mi najavljujemo razapetog Mesiju, sablazan Jevrejima, ludost paganima,</verse>
				<verse number="24">a onima koji su pozvani, i Jevrejima i Grcima, Mesiju – silu Božiju i mudrost Božiju.</verse>
				<verse number="25">Jer ludost Božija mudrija je od ljudi i slabost Božija jača je od ljudi.</verse>
				<verse number="26">Pogledajte, braćo, sebe koji ste pozvani! Nema vas mnogo mudrih po tijelu, nema mnogo moćnih, nema mnogo plemenitog roda.</verse>
				<verse number="27">Nego, lude iz svijeta izabra Bog da posrami mudre, i slabe iz svijeta izabra Bog da posrami moćne,</verse>
				<verse number="28">i neplemenite iz svijeta i prezrene izabra Bog, i ono čega nema da poništi ono što jest,</verse>
				<verse number="29">tako da se niko u tijelu ne bi ponosio pred Bogom.</verse>
				<verse number="30">Ali Njegovi ste u Mesiji Isusu, Koji nam je postao mudrost od Boga, i pravednost, i posvećenje, i otkupljenje,</verse>
				<verse number="31">da bude kako je i pisano: Ko se ponosi, neka se u Gospodu ponosi!</verse>
			</chapter>
			<chapter number="2">
				<verse number="1">I ja, braćo, kada sam došao vama, nisam došao sa izvrsnim govorom ili mudrošću da vam objavim tajnu Božiju,</verse>
				<verse number="2">jer sam odlučio ne znati među vama ništa drugo osim Mesije Isusa, i to razapetog.</verse>
				<verse number="3">Bio sam sa vama slab, u strahu i sav drhtav,</verse>
				<verse number="4">a moj govor i objavljivanje nisu bili u uvjerljivim riječima mudrosti, nego u očitovanju Duha i snage,</verse>
				<verse number="5">tako da vaša vjera ne bude vjera u ljudsku mudrost, već u snagu Božiju.</verse>
				<verse number="6">Ipak, mi najavljujemo mudrost među zrelima, ali ne mudrost ovoga svijeta niti vladara ovoga svijeta, koji će propasti;</verse>
				<verse number="7">već otkrivamo Božiju mudrost, sakrivenu u tajni, koju je Bog predodredio prije vjekova za našu slavu.</verse>
				<verse number="8">Nju nije upoznao nijedan od vladara ovoga svijeta, jer da su je upoznali ne bi razapeli Gospoda slave.</verse>
				<verse number="9">Nego, kako je i pisano: Ono što oko nije vidjelo i uho nije čulo i što se u srcu čovječijem nije pojavilo, to je Bog priredio za one koji Ga vole.</verse>
				<verse number="10">Ali nama je to Bog objavio po Duhu, budući da Duh sve istražuje, čak i dubine Božije.</verse>
				<verse number="11">Ko od ljudi zna šta je u čovjeku, osim duha čovječijeg koji je u njemu? Tako niko nije upoznao šta je u Bogu, osim Duha Božijega.</verse>
				<verse number="12">A mi nismo primili duha svijeta, već Duha od Boga da upoznamo ono što nam je Bog darovao.</verse>
				<verse number="13">To isto i objavljujemo, ali ne riječima koje uči ljudska mudrost, nego poučeni od Duha, duhovnim tumačimo duhovno.</verse>
				<verse number="14">Čovjek po prirodi ne prima ono što je od Duha Božijega, jer je to za njega ludost; i ne može to upoznati, jer se to po Duhu mora prosuđivati.</verse>
				<verse number="15">Duhovan čovjek sve prosuđuje, ali njega niko ne prosuđuje.</verse>
				<verse number="16">Jer ko je upoznao um Gospodnji, ko će Ga poučiti? Ali mi imamo Mesijin um.</verse>
			</chapter>
			<chapter number="3">
				<verse number="1">Ja vam, braćo, nisam mogao govoriti kao duhovnima, već kao tjelesnima, kao dojenčadi u Mesiji.</verse>
				<verse number="2">Hranio sam vas mlijekom, ne jakom hranom, jer je još niste bili u stanju primati, a ni sada ne možete,</verse>
				<verse number="3">jer ste još uvijek tjelesni. Pa zar niste tjelesni i zar ne živite kao ljudi, kad među vama ima zavisti i trvenja?</verse>
				<verse number="4">I kad neko kaže: „Ja sam Pavlov”, a drugi: „Ja sam Apolonov”, niste li samo ljudi?</verse>
				<verse number="5">A šta je Apolon? I šta je Pavle? Sluge preko kojih ste povjerovali, i to kako je kome Gospod dao.</verse>
				<verse number="6">Ja sam posadio, Apolon zalio, ali Gospod je dao da raste!</verse>
				<verse number="7">Tako da nije ništa ni onaj koji sadi ni onaj koji zalijeva, nego Bog Koji daje rast.</verse>
				<verse number="8">Onaj koji sadi i onaj koji zalijeva su jedno, i svaki od njih će primiti nagradu prema svom trudu.</verse>
				<verse number="9">Mi smo saradnici Božiji, a vi ste Božija njiva, Božija građevina.</verse>
				<verse number="10">Prema milosti Božijoj, koja mi je data, ja sam kao mudri graditelj položio temelj, a drugi na njemu gradi. Ali neka svako pazi kako se nadograđuje.</verse>
				<verse number="11">Jer niko ne može položiti drugi temelj osim onog koji je već postavljen, a taj je Mesija Isus.</verse>
				<verse number="12">Ali ako neko na tom temelju gradi zlatom, srebrom, dragim kamenjem, drvetom, sijenom, slamom,</verse>
				<verse number="13">svačije će djelo biti vidljivo, jer će to pokazati onaj Dan koji će se očitovati vatrom. Ta će vatra iskušati kakvo je čije djelo!</verse>
				<verse number="14">Ako nečije djelo opstane, onaj ko ga je napravio, primit će nagradu;</verse>
				<verse number="15">ako li nečije djelo izgori, taj će pretrpjeti štetu. On sâm bit će spašen, ali kao kroz vatru.</verse>
				<verse number="16">Zar ne znate da ste vi svetište Božije i da Duh Božiji boravi u vama?</verse>
				<verse number="17">Ako neko pokušava uništiti svetište Božije, njega će uništiti Bog, jer svetište Božije je sveto, a to ste vi.</verse>
				<verse number="18">Nek se niko ne vara! Ako neko među vama misli da je mudar na ovom svijetu, neka bude lud da bi bio mudar.</verse>
				<verse number="19">Jer je mudrost ovog svijeta pred Bogom ludost. Pisano je: On hvata mudre u njihovoj lukavosti.</verse>
				<verse number="20">I opet: Gospod poznaje umovanja mudrih, ona su isprazna.</verse>
				<verse number="21">Dakle, neka se niko ne ponosi ljudima! Ta sve je vaše:</verse>
				<verse number="22">bio Pavle, ili Apolon, ili Kefa, bio svijet, ili život, ili smrt, ili sadašnje, ili buduće; sve je vaše,</verse>
				<verse number="23">a vi ste Mesijini, a Mesija je Božiji.</verse>
			</chapter>
			<chapter number="4">
				<verse number="1">Stoga, neka nas ljudi smatraju Mesijinim slugama i upraviteljima Božijih tajni.</verse>
				<verse number="2">Nadalje, od upravitelja se traži da budu vjerni.</verse>
				<verse number="3">Meni je gotovo nevažno da li mi sudite vi ili neki drugi ljudski sud, jer ni ja sâm sebi ne sudim.</verse>
				<verse number="4">Uistinu, moja me savjest ne peče ni zbog čega, ali to me ne opravdava. Gospod je moj sudija.</verse>
				<verse number="5">Zato nemojte ništa suditi prije vremena, dok ne dođe Gospod. On će osvijetliti ono što je skriveno u tami i otkriti nakane srca. Tada će svako primiti pohvalu od Boga.</verse>
				<verse number="6">Ovo sam, braćo, primijenio na sebe i Apolona zbog vas, da po nama naučite: Ne preko onoga što je pisano! i da se ne ponosite jednim protiv drugog.</verse>
				<verse number="7">Ko kaže da ti nadilaziš druge? Šta imaš, a da nisi primio? A ako si primio, šta se ponosiš kao da nisi primio?</verse>
				<verse number="8">Već ste se zasitili! Već ste se obogatili! Bez nas ste postali carevi! I da ste barem postali carevi, da i mi s vama carujemo!</verse>
				<verse number="9">Čini mi se da je Bog pokazao nas poslanike kao zadnje, kao osuđene na smrt, jer smo postali predstava svijetu, i anđelima i ljudima!</verse>
				<verse number="10">Mi smo ludi zbog Mesije, ali vi ste mudri u Mesiji; mi smo slabi, ali vi ste jaki; vi ste časni, a mi smo bez časti!</verse>
				<verse number="11">Sve do ovog časa gladujemo i žedni smo, i goli smo, i tuku nas, beskućnici smo,</verse>
				<verse number="12">i trudimo se radeći svojim rukama. Vrijeđaju nas, a mi blagoslovimo; progone nas, a mi podnosimo;</verse>
				<verse number="13">rugaju nam se, a mi tješimo; postali smo otpad svijeta, svačija nečistoća sve do sada.</verse>
				<verse number="14">Ne pišem vam ovo da bih vas posramio, nego da vas poučim kao svoju voljenu djecu.</verse>
				<verse number="15">Da imate i deset hiljada učitelja u Mesiji, nemate mnogo očeva, jer u Mesiji Isusu po Radosnoj vijesti ja sam vas rodio.</verse>
				<verse number="16">Stoga vas molim: moj primjer slijedite!</verse>
				<verse number="17">Zbog toga sam vam i poslao Timoteja, koji je moje voljeno i vjerno dijete u Gospodu. On će vas podsjetiti na moje puteve u Mesiji Isusu, koje naučavam posvuda i u svakoj zajednici.</verse>
				<verse number="18">Neki su se uzoholili kao da ja neću doći kod vas.</verse>
				<verse number="19">Ali ja ću ubrzo doći kod vas, ako bude volja Gospodnja, i onda ću saznati ne šta govore ovi oholi, nego šta mogu.</verse>
				<verse number="20">Jer Carstvo Božije nije u riječi, nego u snazi.</verse>
				<verse number="21">Šta biste htjeli? Da dođem k vama sa šibom ili sa ljubavlju i duhom blagosti?</verse>
			</chapter>
			<chapter number="5">
				<verse number="1">Zapravo, saznalo se da među vama ima bluda, i to takvog bluda kakvog nema ni među paganima: da neko ima ženu svoga oca.</verse>
				<verse number="2">A vi ste se uzoholili, umjesto da budete ožalošćeni i da uklonite između sebe onoga koji je učinio ovakvo djelo.</verse>
				<verse number="3">Ja sam, uistinu, iako odsutan svojim tijelom, ali prisutan duhom, već osudio kao prisutan onoga koji je to učinio.</verse>
				<verse number="4">Kada se u imenu našeg Gospoda Isusa okupite vi i moj duh sa snagom našeg Gospoda Isusa,</verse>
				<verse number="5">predajte tog čovjeka Satani na uništenje tijela, da bi se njegov duh spasio na Dan Gospodnji.</verse>
				<verse number="6">Nije dobro da se ponosite! Zar ne znate da malo kvasca ukiseli čitavo tijesto?</verse>
				<verse number="7">Očistite stari kvasac da biste bili novo tijesto, kao što i jeste beskvasni, jer uistinu, žrtvovano je naše pashalno janje – Mesija.</verse>
				<verse number="8">Dakle, slavimo praznik ne sa starim kvascem, ni sa kvascem pokvarenosti i zla, nego sa kvascem čistoće i čestitosti!</verse>
				<verse number="9">Pisao sam vam u svom pismu da se ne miješate sa bludnicima,</verse>
				<verse number="10">i to ne općenito sa bludnicima ovoga svijeta, ili sa pohlepnicima, ili nasilnicima, ili idolopoklonicima, jer biste tada morali izaći iz svijeta.</verse>
				<verse number="11">Nego, pisao sam vam da se ne miješate sa takozvanim bratom koji bi bio bludnik, ili pohlepnik, ili idolopoklonik, ili klevetnik, ili pijanica, ili nasilnik. Sa takvima ni jesti!</verse>
				<verse number="12">Zbog čega bih ja sudio onima koji su vani? Zar i vi ne sudite onima koji su unutra?</verse>
				<verse number="13">Onima koji su vani sudi Bog! Uklonite grešnika između sebe!</verse>
			</chapter>
			<chapter number="6">
				<verse number="1">Da li bi se bilo ko od vas, ako ima spor sa drugim, usudio voditi parnicu pred nepravednima, a ne pred svetima?</verse>
				<verse number="2">Ili zar ne znate da će sveti suditi svijetu? A ako ćete suditi svijetu, zar niste u stanju biti sudije u najmanjim stvarima?</verse>
				<verse number="3">Zar ne znate da ćemo suditi anđelima? A da i ne govorimo o svakidašnjem!</verse>
				<verse number="4">A vi, kada vodite parnice o svakidašnjem, za sudije uzimate sebi one do kojih zajednica ne drži mnogo!</verse>
				<verse number="5">Ovo govorim vama na sramotu! Zar među vama nema ni jednog koji je mudar i koji će biti u stanju da presudi između svoje braće?</verse>
				<verse number="6">Nego, brat sa bratom se sudi, i to pred nevjernicima!</verse>
				<verse number="7">Već vam je i to slabost što vodite parnice među sobom. Zašto radije ne podnesete nepravdu? Zašto radije ne pretrpite štetu?</verse>
				<verse number="8">Ali vi činite nepravdu i nanosite štetu, i to braći!</verse>
				<verse number="9">Zar ne znate da nepravedni neće baštiniti Carstvo Božije? Nemojte se varati, ni bludnici, ni idolopoklonici, ni preljubnici, ni nastrani,</verse>
				<verse number="10">ni lopovi, ni pohlepni, ni pijanice, ni klevetnici, ni nasilnici neće baštiniti Carstvo Božije.</verse>
				<verse number="11">Neki od vas bili su takvi, ali su oprani i posvećeni i opravdani u imenu našeg Gospoda Mesije Isusa i u Duhu našeg Boga.</verse>
				<verse number="12">Sve mi je dopušteno, ali nije sve korisno! Sve mi je dopušteno, ali ja ničemu neću robovati.</verse>
				<verse number="13">Jela su za trbuh, a trbuh je za jela, ali Bog će uništiti i jedno i drugo! A tijelo nije za bludnost, već za Gospoda, i Gospod je za tijelo.</verse>
				<verse number="14">A Bog Koji je podigao iz mrtvih Gospoda, podići će i nas svojom snagom.</verse>
				<verse number="15">Zar ne znate da su vaša tijela Mesijini udovi? Da uzmem onda Mesijine udove i učinim ih udovima bludnice? Ni u kom slučaju!</verse>
				<verse number="16">Zar ne znate da je onaj koji se sjedini sa bludnicom jedno tijelo s njom? Jer kaže se: Dvoje će biti jedno tijelo.</verse>
				<verse number="17">Ali onaj ko se sjedini sa Gospodom, s njim je jedan duh!</verse>
				<verse number="18">Bježite od bluda! Svaki grijeh koji čovjek počini je izvan tijela! Ali onaj koji bludniči, griješi protiv svoga tijela!</verse>
				<verse number="19">Ili zar ne znate da je vaše tijelo svetište Duha Svetoga Koji je u vama, Kojeg imate od Boga i više niste svoji?</verse>
				<verse number="20">Jer ste kupljeni! Dakle, proslavite Boga u svom tijelu!</verse>
			</chapter>
			<chapter number="7">
				<verse number="1">A sada o onome što ste mi pisali. Dobro je za čovjeka da ne dira ženu,</verse>
				<verse number="2">ali zbog opasnosti od bluda neka svaki čovjek ima svoju ženu i svaka žena neka ima svoga muža.</verse>
				<verse number="3">Neka muž vrši svoju dužnost prema ženi, a isto tako i žena prema mužu.</verse>
				<verse number="4">Žena nema vlast nad svojim tijelom, nego muž. Isto tako ni muž nema vlast nad svojim tijelom, nego žena.</verse>
				<verse number="5">Nemojte se uskraćivati jedno drugom, osim po dogovoru, na neko vrijeme, da se možete posvetiti molitvi. Onda opet budite zajedno, kako vas ne bi iskušao Satana zbog vašeg nedostatka uzdržljivosti.</verse>
				<verse number="6">Ali, ovo vam govorim kao dopuštenje, ne kao zapovijed.</verse>
				<verse number="7">Ja bih volio da su svi ljudi kao ja, ali svaki čovjek ima svoj dar od Boga. Jedan ovakav, a drugi onakav.</verse>
				<verse number="8">Neoženjenima i udovicama kažem da je za njih dobro da ostanu kao i ja,</verse>
				<verse number="9">no ako nemaju uzdržljivosti, neka se vjenčaju, jer je bolje vjenčati se nego izgarati od strasti.</verse>
				<verse number="10">A onima koji su vjenčani zapovijedam, ne ja nego Gospod, žena od muža neka se ne rastavlja,</verse>
				<verse number="11">ali ako se ipak rastavi, nek ostane neudata ili neka se pomiri sa mužem, a muž neka ne otpušta svoju ženu.</verse>
				<verse number="12">Ostalima kažem ja, ne Gospod: ako neki brat ima ženu nevjernicu koja je voljna da živi s njim, neka je ne otpušta.</verse>
				<verse number="13">Ako li žena ima muža nevjernika koji je voljan da živi sa njom, neka ne otpušta svog muža.</verse>
				<verse number="14">Jer nevjernog muža posvećuje njegova žena i nevjernu ženu posvećuje brat (vjernik). Inače bi vaša djeca bila nečista, a ovako su sveta.</verse>
				<verse number="15">Ali ako se nevjerna strana hoće rastaviti, neka se rastave. U tom slučaju brat ili sestra nisu ropski vezani, a Bog vas je pozvao u mir.</verse>
				<verse number="16">Šta ti znaš, ženo, hoćeš li spasiti muža? I šta ti znaš, mužu, hoćeš li spasiti ženu?</verse>
				<verse number="17">Samo neka svakom bude kako mu je Gospod odredio i svako neka živi onako kako ga je Bog pozvao! Tako naređujem u svim zajednicama.</verse>
				<verse number="18">Ako je neko pozvan kao obrezan neka to ne mijenja. Ako je neko pozvan kao neobrezan, neka se ne obrezuje!</verse>
				<verse number="19">Obrezanje nije ništa i neobrezanje nije ništa, već poslušnost Božijim zapovijedima.</verse>
				<verse number="20">Neka svako ostane u pozivu u kojem je pozvan.</verse>
				<verse number="21">Ako si pozvan kao rob, ne brini se! A ukoliko možeš postati slobodan, radije se okoristi.</verse>
				<verse number="22">Jer ako je neko u Gospodu pozvan kao rob, slobodnjak je Gospodnji, a isto tako onaj koji je pozvan kao slobodan, rob je Mesijin.</verse>
				<verse number="23">Kupljeni ste! Ne budite robovi ljudima.</verse>
				<verse number="24">Neka svako, braćo, ostane u Bogu u onome u čemu je pozvan.</verse>
				<verse number="25">Što se tiče djevica, nemam zapovijedi Gospodnje, ali dajem savjet jer, primivši milosrđe od Gospoda, zaslužujem povjerenje.</verse>
				<verse number="26">Smatram da je dobro da tako bude zbog sadašnje nevolje, to jest da je dobro za čovjeka da tako živi.</verse>
				<verse number="27">Ako si vezan za ženu, ne traži rastave, ako si slobodan od žene, ne traži ženu!</verse>
				<verse number="28">Ali ako se oženiš, ne griješiš, i ako se djevica uda, ne griješi. Ali takvi će imati tjelesnu teškoću, a ja vas od nje pokušavam sačuvati.</verse>
				<verse number="29">Ovo vam kažem, braćo: vrijeme je kratko i neka od sada i oni koji imaju žene budu kao da ih i nemaju;</verse>
				<verse number="30">oni koji plaču, kao da ne plaču; oni koji se raduju, kao da se ne raduju; oni koji kupuju, kao da ne posjeduju;</verse>
				<verse number="31">a oni koji uživaju ovaj svijet, kao da ga ne uživaju, jer prolazi sadašnje obličje ovoga svijeta.</verse>
				<verse number="32">A ja želim da vi budete slobodni od briga. Neoženjeni se brine za stvari Gospodnje i kako da ugodi Gospodu,</verse>
				<verse number="33">a oženjeni se brine za svjetsko i kako da ugodi svojoj ženi</verse>
				<verse number="34">i tako je razdijeljen. Tako se i neudata žena i djevica brinu za stvari Gospodnje, da budu svete i u tijelu i u duhu, dok se udata žena brine za svjetsko, kako da ugodi svome mužu.</verse>
				<verse number="35">Ovo govorim za vašu vlastitu korist i to ne da vam postavim zapreku, nego da časno i predano služite Gospodu bez podijeljenosti.</verse>
				<verse number="36">Ali ako neko smatra da ne postupa ispravno sa svojom djevicom, jer je prošla pravo vrijeme za udaju, i ako tako mora biti, neka čini šta želi, ne griješi, neka se vjenčaju.</verse>
				<verse number="37">Ali onaj ko ima čvrst stav u svom srcu, i nema potrebe, nego ima vlast nad svojom voljom i u svom srcu je odlučio da sačuva svoju djevicu, dobro čini.</verse>
				<verse number="38">Tako onaj koji udaje svoju djevicu, dobro čini, a onaj koji je ne udaje, čini još bolje.</verse>
				<verse number="39">Žena je vezana dokle god živi njen muž. Ali ako muž umre, slobodna je da se uda za koga želi, samo u Gospodu.</verse>
				<verse number="40">No mislim da će imati veći blagoslov ako ostane neudata. A držim da i ja imam Duha Božijega!</verse>
			</chapter>
			<chapter number="8">
				<verse number="1">Što se tiče mesa žrtvovanog idolima, znamo da svi imamo znanje. Ali znanje napuhuje, dok ljubav izgrađuje.</verse>
				<verse number="2">Ako neko misli da nešto zna, još ne zna onako kako bi trebao znati.</verse>
				<verse number="3">Ali ako neko voli Boga, On ga poznaje.</verse>
				<verse number="4">Dakle, što se tiče jedenja mesa žrtvovanog idolima, znamo da idol u svijetu nije ništa i da nema Boga osim jednog.</verse>
				<verse number="5">Pa čak i da ima takozvanih bogova bilo na Nebu ili na Zemlji, kao što zaista ima mnogo bogova i mnogo gospodara,</verse>
				<verse number="6">mi imamo jednog Boga Oca, od Koga je sve i mi u Njemu, i jednoga Gospoda Mesiju Isusa, po Kome je sve i mi po Njemu</verse>
				<verse number="7">Ali nemaju svi ovu spoznaju. A neki, navikli na idola, još uvijek jedu meso kao idolsku žrtvu i njihova se savjest kalja jer je slaba.</verse>
				<verse number="8">Jelo nas neće dovesti Bogu. Niti gubimo ako ne jedemo, niti smo bolji ako jedemo.</verse>
				<verse number="9">Ali pazite da ne bi ovo vaše pravo postalo kamen spoticanja slabima.</verse>
				<verse number="10">Jer ako neko vidi tebe koji imaš znanje kako jedeš u idolskom hramu, zar neće njegova slaba savjest ojačati, pa da jede meso žrtvovano idolima?</verse>
				<verse number="11">I svojim znanjem upropaštavaš onog koji je slab, svog brata za kojeg je Mesija umro.</verse>
				<verse number="12">Tako griješeći protiv braće i ranjavajući njihovu savjest koja je slaba, griješite protiv Mesije.</verse>
				<verse number="13">Dakle, ako jelo sablažnjava mog brata, onda više nikada neću jesti mesa da ne sablaznim svog brata!</verse>
			</chapter>
			<chapter number="9">
				<verse number="1">Zar ja nisam slobodan? Zar nisam poslanik? Zar nisam vidio Isusa, Gospoda našeg? Zar niste vi djelo moje u Gospodu?</verse>
				<verse number="2">Ako drugima i nisam poslanik, vama sigurno jesam, jer vi ste pečat mog poslaništva u Gospodu!</verse>
				<verse number="3">Moja odbrana od onih koji me optužuju je ovo:</verse>
				<verse number="4">Zar ja nemam pravo da jedem i da pijem?</verse>
				<verse number="5">Zar ja nemam pravo sa sobom voditi sestru vjernicu kao i drugi poslanici, i braća Gospodnja i Kefa?</verse>
				<verse number="6">Ili samo ja i Barnaba nemamo pravo da ne radimo?</verse>
				<verse number="7">Ko ikada služi kao vojnik o svom trošku? Ko sadi vinograd, a da ne jede njegova roda? Ili ko je čuvar stada, a da ne pije mlijeka od stada?</verse>
				<verse number="8">Ovo sigurno ne govorim kao čovjek. Pa zar to ne kaže i Zakon?</verse>
				<verse number="9">U Mojsijevom zakonu stoji zapisano: Ne zavezuj usta volu koji vrše! Zar je Bogu stalo do volova?</verse>
				<verse number="10">Ili to sve govori zbog nas? Da, zbog nas je to pisano, jer onaj koji ore, treba orati u nadi, a onaj koji vrše, u nadi da će dobiti udio.</verse>
				<verse number="11">Ako smo mi vama posijali duhovna dobra, je li šta veliko ako požanjemo od vas zemaljska dobra?</verse>
				<verse number="12">Ako drugi imaju nad vama ovo pravo, zar nemamo još više mi? Ali mi se nismo okoristili ovim pravom, nego sve podnosimo, kako ne bismo postavili nikakvu branu Mesijinoj Radosnoj vijesti.</verse>
				<verse number="13">Zar ne znate da oni koji služe u hramu, jedu od onoga u hramu, a koji poslužuju žrtvenik, od žrtvenika imaju udio?</verse>
				<verse number="14">Tako je i Gospod odredio da oni koji objavljuju Radosnu vijest, od Radosne vijesti i žive.</verse>
				<verse number="15">Ali ja se nisam poslužio ničim od toga. A i ne pišem sve ovo da bi mi tako bilo. Jer meni je bolje da radije umrem – nego, niko mi neće oduzeti ovu slavu!</verse>
				<verse number="16">Jer ako objavljujem Radosnu vijest, nema mjesta za moju hvalu. Ta, to mi je dužnost! I jao meni ako ne širim Radosnu vijest!</verse>
				<verse number="17">Jer ako to činim svojevoljno, onda imam plaću, ali ako nije svojevoljno, onda je to povjereno upraviteljstvo.</verse>
				<verse number="18">Šta je onda moja plaća? Da objavljujući Radosnu vijest to činim besplatno, tako da se ne poslužim svojim pravom u Radosnoj vijesti.</verse>
				<verse number="19">Iako sam slobodan od svih ljudi, svima sam postao rob, da ih više pridobijem.</verse>
				<verse number="20">Jevrejima sam postao kao Jevrej, da pridobijem Jevreje. Onima pod Zakonom, kao da sam pod Zakonom, iako sâm nisam pod Zakonom, da pridobijem one pod Zakonom.</verse>
				<verse number="21">Onima bez Zakona, kao da sam bez Zakona, iako nisam bez Zakona Božijega, nego sam u Mesijinom zakonu, da pridobijem one bez Zakona.</verse>
				<verse number="22">Slabima sam postao slab, da pridobijem slabe. Svima sam postao sve, da nekako neke spasim.</verse>
				<verse number="23">A sve to radim zbog Radosne vijesti, da imam udjela u njoj.</verse>
				<verse number="24">Zar ne znate da trkači na trkalištu svi trče, ali samo jedan prima nagradu? Tako, trčite da je primite!</verse>
				<verse number="25">Svaki se takmičar u mnogim stvarima uzdržava, oni da prime propadljivi vijenac, a mi nepropadljivi.</verse>
				<verse number="26">Ja dakle tako trčim – ne kao bez cilja, i tako udaram – ne kao u vjetar.</verse>
				<verse number="27">Svoje tijelo krotim i savladavam, da sâm ne budem izbačen, nakon što sam drugima objavljivao.</verse>
			</chapter>
			<chapter number="10">
				<verse number="1">Braćo, ne bih htio da budete u neznanju. Naši su očevi svi bili pod oblakom i svi su prošli kroz more</verse>
				<verse number="2">i svi su potopljeni u Mojsija u oblaku i u moru,</verse>
				<verse number="3">i svi su jeli istu duhovnu hranu,</verse>
				<verse number="4">i svi su pili isto duhovno piće – pili su, naime, iz duhovne stijene koja ih je pratila, a ta stijena je bila Mesija.</verse>
				<verse number="5">Ali većina od njih nije bila Bogu ugodna, te su poubijani u pustinji.</verse>
				<verse number="6">Sve to se dogodilo za primjer nama, da ne čeznemo za zlom, kao što su oni čeznuli.</verse>
				<verse number="7">Ne budite idolopoklonici kao neki od njih, kako je i zapisano: Sjede narod da jede i pije pa ustade da pleše.</verse>
				<verse number="8">Nemojmo se odavati bludu kao što su se neki od njih tome odali, pa ih je u jednom danu palo dvadeset i tri hiljade.</verse>
				<verse number="9">Nemojmo iskušavati Mesiju, kao što su neki od njih iskušavali, pa su pomrli od zmija.</verse>
				<verse number="10">Ne mrmljajte, kao što su neki od njih mrmljali, pa ih je uništio Zatirač.</verse>
				<verse number="11">Sve se to, kao primjer, dogodilo njima, a zapisano je za opomenu nama, koje su zapala posljednja vremena.</verse>
				<verse number="12">Zato neka svako ko misli da stoji pazi da ne bi pao!</verse>
				<verse number="13">Nikakva kušnja, veća od ljudske, nije vas snašla. Bog je vjeran i neće dozvoliti da budete kušani preko vaših mogućnosti, nego će vam sa kušnjom dati i ishod, da je možete podnijeti.</verse>
				<verse number="14">Zato, dragi moji, bježite od idolopoklonstva!</verse>
				<verse number="15">Govorim vam kao razumnima, a vi prosudite šta kažem.</verse>
				<verse number="16">Zar nije čaša blagoslova koju blagoslovimo zajedništvo Mesijine krvi? Zar nije hljeb kojeg lomimo zajedništvo Mesijinog tijela?</verse>
				<verse number="17">Budući da je jedan hljeb, svi smo jedno tijelo, jer svi dijelimo jedan hljeb.</verse>
				<verse number="18">Gledajte Izraela po tijelu! Zar nisu oni koji jedu žrtve u zajedništvu sa žrtvenikom?</verse>
				<verse number="19">Šta time želim reći? Da je idolska žrtva nešto ili da je idol nešto?</verse>
				<verse number="20">Ne, nego ono što pagani žrtvuju, zlim duhovima žrtvuju, a ne Bogu, i ja ne želim da budete u zajedništvu sa zlim duhovima.</verse>
				<verse number="21">Ne možete piti čašu Gospodnju i čašu zlih duhova! Ne možete biti sudionici stola Gospodnjeg i sudionici stola zlih duhova!</verse>
				<verse number="22">Ili ćemo činiti Gospoda ljubomornim? Zar smo mi jači od Njega?</verse>
				<verse number="23">Sve je dopušteno, ali sve nije korisno! Sve je dopušteno, ali sve ne izgrađuje!</verse>
				<verse number="24">Neka niko ne traži svoje dobro, nego dobro za drugog.</verse>
				<verse number="25">Jedite sve što se prodaje na tržnici i ništa ne ispitujte zbog savjesti,</verse>
				<verse number="26">jer Zemlja je Gospodnja i sve što je na njoj!</verse>
				<verse number="27">Ako vas bilo koji nevjernik pozove i vi želite ići, sve što se postavi pred vas jedite bez ispitivanja, zbog savjesti.</verse>
				<verse number="28">Ali ako vam neko kaže: „Ovo je prineseno kao žrtva”, ne jedite zbog onoga koji vam je to saopćio i zbog savjesti.</verse>
				<verse number="29">Ali ne svoje savjesti, nego onoga drugoga. Zašto da moju slobodu prosuđuje tuđa savjest?</verse>
				<verse number="30">Ako ja sa zahvalnošću sudjelujem, zašto da hule na mene zbog onoga za šta zahvaljujem?</verse>
				<verse number="31">Stoga, bilo da jedete ili da pijete ili šta god da činite, sve činite na slavu Božiju!</verse>
				<verse number="32">Ne budite sablazan ni Jevrejima, ni Grcima, ni Zajednici Božijoj,</verse>
				<verse number="33">kao što i ja u svemu ugađam svima i ne tražim svoju korist, već korist mnogih da se spase.</verse>
			</chapter>
			<chapter number="11">
				<verse number="1">Nasljeđujte mene, kao što i ja nasljeđujem Mesiju!</verse>
				<verse number="2">Pohvaljujem vas što me se sjećate u svemu i držite predaje koje sam vam predao.</verse>
				<verse number="3">Ali želim da znate da je glava svakog muža Mesija, glava žene je muž, a glava Mesije je Bog.</verse>
				<verse number="4">Svaki muž koji se moli ili propovijeda pokrivene glave, sramoti svoju glavu.</verse>
				<verse number="5">Ali svaka žena koja se moli ili propovijeda otkrivene glave, sramoti svoju glavu. To je isto kao da je obrijana.</verse>
				<verse number="6">Jer ako se žena ne pokriva, neka se onda ošiša, ali budući da je za ženu sramota da se obrije ili ošiša, neka se pokriva.</verse>
				<verse number="7">Muž, zaista, ne mora pokrivati glavu, jer je slika i slava Božija, a žena je slava svoga muža.</verse>
				<verse number="8">I nije muž od žene, nego žena od muža.</verse>
				<verse number="9">I nije stvoren muž zbog žene, nego žena zbog muža.</verse>
				<verse number="10">Zato žena mora na glavi imati znak podložnosti radi anđelâ.</verse>
				<verse number="11">Ipak, niti je žena bez muža, niti muž bez žene – u Gospodu!</verse>
				<verse number="12">Jer baš kao što je žena od muža, tako je i muž po ženi, a sve je od Boga.</verse>
				<verse number="13">Prosudite među sobom: Je li prikladno da se žena moli Bogu nepokrivena?</verse>
				<verse number="14">Zar vas i sama priroda ne uči da je za muža sramota da nosi dugu kosu,</verse>
				<verse number="15">a da je duga kosa ženi na slavu, jer joj je duga kosa data umjesto pokrivala?</verse>
				<verse number="16">Ali ako neko želi raspravljati, mi nemamo takav običaj, a ni zajednice Božije.</verse>
				<verse number="17">Dajući vam ovu opomenu, ne mogu vas pohvaliti, jer se ne sastajete za korist nego na štetu.</verse>
				<verse number="18">Kao prvo, čujem, a djelimično i vjerujem, da među vama nastaju podjele kada se sastajete.</verse>
				<verse number="19">Doista, potrebno je da među vama bude podjela, tako da se pokažu oni prokušani među vama.</verse>
				<verse number="20">Kada se tako zajedno sastajete, vi ne jedete večeru Gospodnju,</verse>
				<verse number="21">jer svaki od vas pri blagovanju uzima prvo svoju večeru, pa jedan gladuje, a drugi je pijan.</verse>
				<verse number="22">Zar nemate kuća da jedete i pijete? Ili prezirete Zajednicu Božiju i sramotite one koji nemaju? Šta da vam kažem? Da vas hvalim? Za ovo vas ne mogu hvaliti!</verse>
				<verse number="23">Zaista, primio sam od Gospoda ono što sam vam i prenio: Gospod Isus je one noći kada je bio predat uzeo hljeb,</verse>
				<verse number="24">zahvalio se, razlomio ga i rekao: „Ovo je Moje tijelo koje je za vas. Ovo činite Meni na uspomenu.”</verse>
				<verse number="25">Isto tako nakon večere uzeo je čašu i rekao: „Ova čaša je novi Savez u Mojoj krvi. Ovo, svaki put kad pijete, činite na Moju uspomenu.”</verse>
				<verse number="26">Jer svaki put kada jedete ovaj hljeb i pijete iz čaše, objavljujete smrt Gospodnju sve dok On ne dođe.</verse>
				<verse number="27">Tako, ko god jede hljeb i pije iz čaše Gospodnje nedostojno, bit će krivac za tijelo i za krv Gospodnju.</verse>
				<verse number="28">Ali neka svako ispita samog sebe, pa nek onda jede od hljeba i nek pije iz čaše.</verse>
				<verse number="29">Uistinu, onaj koji jede i pije, sâm sebi osudu jede i pije kada ne raspoznaje Tijelo.</verse>
				<verse number="30">Zbog toga su među vama mnogi slabi i bolesni, a mnogi su već preminuli.</verse>
				<verse number="31">Kada bismo sami sebe prosuđivali, ne bismo bili osuđivani.</verse>
				<verse number="32">Ali Gospod nas kaznama popravlja da ne budemo osuđeni sa svijetom.</verse>
				<verse number="33">Dakle, braćo, kada se sastajete da blagujete, sačekajte jedni druge.</verse>
				<verse number="34">Ako je neko gladan, neka jede kod kuće, da vam sastanak ne bude na osudu. Ostale stvari ću urediti kada dođem.</verse>
			</chapter>
			<chapter number="12">
				<verse number="1">Što se tiče duhovnih stvari, ne bih htio, braćo, da budete u neznanju.</verse>
				<verse number="2">Znate, kada ste bili pagani, bili ste vučeni i zavođeni nijemim idolima.</verse>
				<verse number="3">Zato vam obznanjujem da niko po Duhu Božijem ne kaže: „Proklet Isus”, i niko ne može reći: „Isus je Gospod”, osim po Duhu Svetom.</verse>
				<verse number="4">Različiti su darovi, ali je isti Duh;</verse>
				<verse number="5">različite su službe, ali je isti Gospod;</verse>
				<verse number="6">različita su i djelovanja, ali je isti Bog Koji u svima sve čini.</verse>
				<verse number="7">A svakome se objava Duha daje za korist.</verse>
				<verse number="8">Jednome se po Duhu daje riječ mudrosti, a drugome po istom Duhu riječ znanja.</verse>
				<verse number="9">Nekome vjera po istom Duhu, a drugome darovi iscjeljivanja po tom jednom Duhu;</verse>
				<verse number="10">nekome činjenje čudesa, a drugome propovijed; nekome raspoznavanje duhova, drugome različiti jezici, a nekome opet tumačenje jezika.</verse>
				<verse number="11">Sve ovo čini jedan i isti Duh, Koji svakome ponaosob dijeli kako želi.</verse>
				<verse number="12">Jer kao što je tijelo jedno, te ima mnogo dijelova, a svi ti dijelovi tijela, premda ih je mnogo, čine jedno tijelo, tako isto i Mesija.</verse>
				<verse number="13">Tako smo u jednom Duhu svi mi u jedno tijelo potopljeni, bili Jevreji ili Grci, bili robovi ili slobodni, i svi smo jednim Duhom napojeni.</verse>
				<verse number="14">Ni tijelo ne čini jedan dio, već mnogi.</verse>
				<verse number="15">Ako noga kaže: „Budući da nisam ruka, nisam od tijela”, zar će zbog toga prestati biti dio tijela?</verse>
				<verse number="16">Ako uho kaže: „Budući da nisam oko, nisam od tijela”, zar će zbog toga prestati biti dio tijela?</verse>
				<verse number="17">Kad bi čitavo tijelo bilo oko, gdje bi bio sluh? Kad bi čitavo bilo sluh, gdje bi bio njuh?</verse>
				<verse number="18">Ali Bog je postavio dijelove u tijelo kako je htio, i to svaki od njih ponaosob.</verse>
				<verse number="19">A kad bi sve bilo jedan dio, gdje bi bilo tijelo?</verse>
				<verse number="20">Ipak, mnogo je dijelova, ali jedno tijelo.</verse>
				<verse number="21">A oko ne može reći ruci: „Ne trebaš mi!”, niti glava nozi: „Ne trebaš mi!”</verse>
				<verse number="22">Nego naprotiv, dijelovi tijela koji se čine slabijima, najpotrebniji su,</verse>
				<verse number="23">a one dijelove koje smatramo nečasnima, odijevamo sa većom časti. Sa našim sramnijim dijelovima postupamo s većom pristojnošću,</verse>
				<verse number="24">dok pristojnim dijelovima to ne treba. A Bog je tako razmjestio dijelove tijela, dajući više časti onima koji je nemaju,</verse>
				<verse number="25">da ne bi u tijelu bilo razdora, već da dijelovi jednako brinu jedni za druge.</verse>
				<verse number="26">I kada pati jedan dio, sa njim pate svi dijelovi, ili ako se jednome dijelu iskazuje čast, sa njim se raduju svi dijelovi.</verse>
				<verse number="27">Vi ste, dakle, Mesijino tijelo, a pojedinci dijelovi.</verse>
				<verse number="28">A Bog je u Zajednici postavio: prvo poslanike, drugo propovjednike, treće učitelje; zatim činjenje čudesa, pa darove iscjeljivanja, pomaganje, upravljanje, različite jezike.</verse>
				<verse number="29">Zar su svi poslanici? Zar su svi propovjednici? Zar su svi učitelji? Zar svi čine čudesa?</verse>
				<verse number="30">Zar svi imaju darove iscjeljivanja? Zar svi govore raznim jezicima? Zar ih svi tumače?</verse>
				<verse number="31">Ali čeznite za većim darovima! Evo, pokazujem vam najuzvišeniji put!</verse>
			</chapter>
			<chapter number="13">
				<verse number="1">Kad bih govorio jezicima ljudskim i anđeoskim, a ne bih imao ljubavi, bio bih gong što ječi i cimbal što zveči.</verse>
				<verse number="2">Kad bih imao propovijedi i znao sve tajne i sva znanja, i kad bih imao svu vjeru tako da gore premještam, a ne bih imao ljubavi, ništa sam!</verse>
				<verse number="3">Kad bih podijelio sve što imam i predao svoje tijelo da se spali, a ne bih imao ljubavi, ništa mi ne bi vrijedilo.</verse>
				<verse number="4">Ljubav je strpljiva, ljubav je dobrodušna, ljubav ne zavidi, ne hvali se, ne oholi se,</verse>
				<verse number="5">nije nepristojna, ne traži svoje, nije razdražljiva, ne pamti zlo,</verse>
				<verse number="6">ne raduje se nepravdi, a raduje se istini.</verse>
				<verse number="7">Sve pokriva, svemu vjeruje, svemu se nada, sve podnosi.</verse>
				<verse number="8">Ljubav nikad ne prestaje. Propovijedi? One će prestati. Jezici? Oni će umuknuti. Znanje? Ono će nestati.</verse>
				<verse number="9">Doista, mi nepotpuno znamo, i nepotpuno propovijedamo.</verse>
				<verse number="10">Ali kada dođe ono potpuno, nestat će sve što je nepotpuno.</verse>
				<verse number="11">Kad sam bio dijete, govorio sam kao dijete, razmišljao sam kao dijete, prosuđivao sam kao dijete. A kad sam postao čovjek, odbacio sam sve djetinje.</verse>
				<verse number="12">Sada vidimo u ogledalu – mutno, a onda – licem u lice. Sada znam nepotpuno, a onda ću potpuno spoznati kao što sam i spoznat.</verse>
				<verse number="13">Ali sada ostaje vjera, nada i ljubav, to troje, a najveća od njih je ljubav.</verse>
			</chapter>
			<chapter number="14">
				<verse number="1">Težite za ljubavlju i žarko čeznite za duhovnim darovima, a najviše da propovijedate.</verse>
				<verse number="2">Onaj, naime, koji govori drugim jezikom, ne govori ljudima, nego Bogu. Niko ga ne razumije, jer u Duhu govori tajne.</verse>
				<verse number="3">A onaj koji propovijeda govori ljudima za izgradnju, ohrabrenje i utjehu.</verse>
				<verse number="4">Ko govori drugim jezikom, izgrađuje sâm sebe, a ko propovijeda, izgrađuje zajednicu.</verse>
				<verse number="5">Ja želim da svi govorite drugim jezicima, a još više da propovijedate, jer veći je onaj koji propovijeda, nego onaj koji govori drugim jezicima, osim ako ih tumači da se i zajednica može izgrađivati.</verse>
				<verse number="6">Sada, braćo, ako ja dođem vama govoreći drugim jezicima, šta bi vam to koristilo kad vam ne govorim sa objavom, ili spoznajom, ili propovijedanjem, ili sa poukom?</verse>
				<verse number="7">Pa ako i beživotni instrumenti, bilo frula ili harfa, ne daju različite zvukove, kako će se prepoznati šta svira frula, a šta harfa?</verse>
				<verse number="8">Doista, ako truba ne daje jasan zvuk, ko će se pripremiti za borbu?</verse>
				<verse number="9">Isto tako, ako i vi svojim jezikom ne dajete razumljivu poruku, kako će se znati šta govorite? Govorit ćete uprazno.</verse>
				<verse number="10">U svijetu ima puno različitih glasova, a nijedan nije bez značenja.</verse>
				<verse number="11">Ako, dakle, ja ne znam značenje glasa, bit ću stranac onome koji govori, a onaj koji govori bit će stranac meni.</verse>
				<verse number="12">Tako i vi, budući da ste vatreni za duhovnim stvarima, za izgradnju zajednice budite time vatreni u izobilju.</verse>
				<verse number="13">Stoga, neka onaj koji govori drugim jezikom moli da ga može i tumačiti.</verse>
				<verse number="14">Jer ako se molim drugim jezikom, moj duh moli, a moj um je besplodan.</verse>
				<verse number="15">Šta onda? Molit ću se duhom, ali molit ću se i umom; pjevat ću hvale duhom, ali pjevat ću ih i umom.</verse>
				<verse number="16">Inače, ako zahvaljuješ u duhu, kako će neupućen reći „Amin” na tvoje zahvaljivanje? Jer on ne zna šta ti govoriš.</verse>
				<verse number="17">Ti, uistinu, dobro zahvaljuješ, ali to drugoga ne izgrađuje.</verse>
				<verse number="18">Hvala Bogu, ja govorim drugim jezicima više od svih vas,</verse>
				<verse number="19">ali u zajednici ću radije kazati pet riječi svojim umom da druge poučim nego deset hiljada riječi drugim jezikom.</verse>
				<verse number="20">Braćo, ne budite djeca u razumu, već u zloći budite kao djeca, a u razumu budite zreli.</verse>
				<verse number="21">U Zakonu je zapisano: „Drugim jezicima i drugim ustima govorit ću ovom narodu, ali me ni tako neće poslušati”, govori Gospod.</verse>
				<verse number="22">Dakle, drugi jezici su znak i to ne onima koji vjeruju, nego nevjernicima, a propovijed nije za nevjernike, nego za one koji vjeruju.</verse>
				<verse number="23">Stoga, ako se čitava zajednica sakupi i svi govore drugim jezicima, pa uđu neupućeni ili nevjernici, zar neće reći da ste poludjeli?</verse>
				<verse number="24">Ali ako svi propovijedaju, pa uđe neki nevjernik ili neupućeni, svi ga opominju i svi ga prosuđuju,</verse>
				<verse number="25">otkrivaju mu skrivene stvari njegovog srca, pa će pasti ničice i slaviti Boga i priznati: „Bog je zaista među vama!”</verse>
				<verse number="26">Šta ćemo onda, braćo? Kada se sakupite i svaki od vas ima neku zahvalu, pouku, objavu, govor drugim jezikom, tumačenje, neka sve to bude za izgradnju.</verse>
				<verse number="27">Kad neko govori drugim jezikom – dvojica ili najviše trojica, i to po redu, jedan neka tumači.</verse>
				<verse number="28">Ali ako nema tumača, nek takav u zajednici šuti i neka govori sebi i Bogu.</verse>
				<verse number="29">Nek i od propovjednika govore dvojica ili trojica, a ostali neka prosuđuju.</verse>
				<verse number="30">Ali ako neko drugi od prisutnih dobije objavu, neka prvi ušuti.</verse>
				<verse number="31">Svi možete propovijedati jedan po jedan, tako da se svi nauče i da svi budu ohrabreni.</verse>
				<verse number="32">A duhovi propovjednika podložni su propovjednicima,</verse>
				<verse number="33">jer Bog nije Bog zbrke, nego reda. Kao i u svim zajednicama svetih,</verse>
				<verse number="34">žene na sastancima neka šute. Nije im dopušteno da govore, već da budu podložne, kako i Zakon kaže.</verse>
				<verse number="35">A ako šta žele da saznaju, neka kod kuće pitaju svoje muževe. Sramota je za ženu da govori u zajednici.</verse>
				<verse number="36">Ili je možda od vas izašla riječ Božija, ili je samo do vas došla?</verse>
				<verse number="37">Ako neko misli da je propovjednik ili da je duhovan, neka zna da je ovo što vam pišem Gospodnja zapovijed.</verse>
				<verse number="38">Ali ako je neko prezire, ne marite za njega.</verse>
				<verse number="39">Tako, braćo, vatreno čeznite da propovijedate i ne branite govoriti drugim jezicima,</verse>
				<verse number="40">ali neka sve bude pristojno i uredno.</verse>
			</chapter>
			<chapter number="15">
				<verse number="1">Podsjećam vas, braćo, na Radosnu vijest koju sam vam objavio, a koju ste vi primili i u kojoj stojite,</verse>
				<verse number="2">po kojoj ste i spašeni ukoliko čvrsto držite riječ koju sam vam objavio; osim ako ste uzalud povjerovali.</verse>
				<verse number="3">Doista, najprije sam vam predao ono što sam i primio: Mesija je umro za naše grijehe, po Pismima;</verse>
				<verse number="4">bio je pokopan i dignut je iz mrtvih treći dan, po Pismima;</verse>
				<verse number="5">prvo se ukazao Kefi, a zatim i Dvanaesterici.</verse>
				<verse number="6">Poslije se ukazao pred više od pet stotina braće zajedno, od kojih većina i danas živi, dok su neki pomrli.</verse>
				<verse number="7">Nakon toga, ukazao se Jakovu, pa svim poslanicima.</verse>
				<verse number="8">I naposljetku se kao nedonoščetu ukazao i meni.</verse>
				<verse number="9">Jer ja sam najmanji od poslanika, i nisam dostojan da se zovem poslanikom jer sam progonio Zajednicu Božiju.</verse>
				<verse number="10">Ali milošću Božijom sam ono što jesam, a Njegova milost prema meni nije bila uzaludna, već sam se trudio više nego svi oni; ipak, ne ja, nego milost Božija sa mnom.</verse>
				<verse number="11">Dakle, mi – bilo ja ili oni – tako objavljujemo, a vi ste tako povjerovali.</verse>
				<verse number="12">Ali ako se govori da je Mesija oživio od mrtvih, kako neki među vama govore da nema oživljenja mrtvih?</verse>
				<verse number="13">Ako nema oživljenja mrtvih, onda ni Mesija nije oživljen.</verse>
				<verse number="14">A ako Mesija nije oživljen, uzaludno je i naše objavljivanje, a uzaludna je i vaša vjera.</verse>
				<verse number="15">Tada smo mi zapravo lažni svjedoci Božiji, jer smo svjedočili kao da je Bog oživio Mesiju, Kojega nije oživio, ako doista mrtvi ne oživljavaju.</verse>
				<verse number="16">Jer ako mrtvi ne oživljavaju, ni Mesija nije oživio.</verse>
				<verse number="17">I ako Mesija nije dignut iz mrtvih, onda je beskorisna vaša vjera – još uvijek ste u svojim grijesima.</verse>
				<verse number="18">Onda su i oni koji su umrli u Mesiji, propali.</verse>
				<verse number="19">Ako se samo u ovom životu uzdamo u Mesiju, onda smo bjedniji od svih ljudi.</verse>
				<verse number="20">Ali sad, Mesija je oživljen iz mrtvih, prvjenac od umrlih.</verse>
				<verse number="21">Budući da je po čovjeku došla smrt, po Čovjeku je došlo i oživljenje mrtvih.</verse>
				<verse number="22">Jer kao što u Adamu svi umiru, tako će u Mesiji svi biti oživljeni,</verse>
				<verse number="23">ali svaki u svom redu: prvjenac, Mesija, a zatim svi Mesijini o Njegovu dolasku;</verse>
				<verse number="24">tada će doći kraj, kada preda Carstvo Bogu i Ocu, kad uništi svako poglavarstvo, svaku vlast i silu.</verse>
				<verse number="25">Doista, On treba vladati dok ne podmetne sve neprijatelje pod Svoje noge.</verse>
				<verse number="26">Posljednji neprijatelj koji će biti uništen je smrt,</verse>
				<verse number="27">jer „sve je podmetnuo pod Svoje noge”. A kad se kaže da je sve podmetnuo, jasno je da se izuzima Onaj Koji Mu je sve podmetnuo.</verse>
				<verse number="28">A kad Mu sve bude podmetnuto, tada će se i sâm Sin podmetnuti Onome Koji Mu je sve podmetnuo, da Bog bude sve u svemu.</verse>
				<verse number="29">Inače, šta će biti sa onima koji se potapaju za mrtve? Ako doista mrtvi ne oživljavaju, zašto se oni potapaju umjesto njih?</verse>
				<verse number="30">Zašto se onda i mi svaki čas izlažemo opasnosti?</verse>
				<verse number="31">Svaki dan umirem, tako mi vašeg ponosa, braćo, kojeg imam u Mesiji Isusu, Gospodu našem.</verse>
				<verse number="32">Ako sam se samo kao čovjek borio sa divljim zvijerima u Efesu, kakva mi je od toga korist? Ako mrtvi ne oživljavaju, „jedimo i pijmo, jer sutra ćemo umrijeti”.</verse>
				<verse number="33">Ne varajte se: „Loše društvo kvari dobre običaje!”</verse>
				<verse number="34">Urazumite se kako treba i prestanite griješiti! Neki, doista, ne poznaju Boga! Govorim to na vašu sramotu!</verse>
				<verse number="35">Ali neko će reći: Kako oživljavaju mrtvi? I s kakvim tijelom dolaze?</verse>
				<verse number="36">Luđače, ono što siješ ne oživljava ako ne umre!</verse>
				<verse number="37">I kada siješ, ne siješ tijelo koje će biti, nego samo zrno, recimo, pšenice ili nečeg drugog.</verse>
				<verse number="38">A Bog mu daje tijelo kakvo On hoće, i to svakom sjemenu njegovo tijelo</verse>
				<verse number="39">Nije svako tijelo isto tijelo; drugo je ljudsko tijelo, drugo je tijelo u stoke, drugo je ptičije tijelo, i drugo je riblje.</verse>
				<verse number="40">Ima i nebeskih tijela i zemaljskih tijela, ali drugačiji je sjaj nebeskih, a drugačiji zemaljskih.</verse>
				<verse number="41">Drugi je sjaj sunca, drugi je sjaj mjeseca, i drugi je sjaj zvijezda, pa se i zvijezda od zvijezde razlikuje po sjaju.</verse>
				<verse number="42">Tako i sa oživljenjem mrtvih. Sije se raspadljivo, a oživljava u neraspadljivosti;</verse>
				<verse number="43">sije se u sramoti, a oživljava u slavi; sije se u slabosti, a oživljava u snazi;</verse>
				<verse number="44">sije se zemaljsko tijelo, a oživljava duhovno tijelo. Ako postoji zemaljsko tijelo, postoji i duhovno.</verse>
				<verse number="45">Tako je zapisano: Prvi čovjek Adam postao je „živa duša”, a posljednji Adam životvorni Duh.</verse>
				<verse number="46">Ali nije prvo duhovno, nego zemaljsko, a nakon toga duhovno.</verse>
				<verse number="47">Prvi je čovjek od zemlje, od praha; drugi je čovjek s Neba.</verse>
				<verse number="48">Kakav je taj čovjek od praha, takvi su i drugi od praha; a kakav je Onaj nebeski čovjek, takvi su i svi nebeski.</verse>
				<verse number="49">I kao što smo nosili obličje čovjeka od praha, tako ćemo nositi obličje Onoga nebeskoga.</verse>
				<verse number="50">Ovo vam kažem, braćo: tijelo i krv ne mogu baštiniti Carstvo Božije, niti raspadljivo baštini neraspadljivo.</verse>
				<verse number="51">Evo kazujem vam tajnu: nećemo svi umrijeti, već ćemo se promijeniti.</verse>
				<verse number="52">Najedanput, u treptaju oka, o posljednoj trubi, jer će se oglasiti truba, mrtvi će biti oživljeni neraspadljivi, a mi ćemo se promijeniti.</verse>
				<verse number="53">Jer se ovo raspadljivo mora obući u neraspadljivost, i ovo smrtno se mora obući u besmrtnost.</verse>
				<verse number="54">A kad se ovo raspadljivo obuče u neraspadljivost i ovo smrtno obuče u besmrtnost, tada će se ispuniti zapisana riječ: „Pobjeda je progutala smrt.</verse>
				<verse number="55">Gdje je, smrti, tvoja pobjeda? Gdje je, smrti, tvoj žalac?”</verse>
				<verse number="56">Žalac smrti je grijeh, a snaga grijeha je Zakon.</verse>
				<verse number="57">Ali neka je hvala Bogu Koji nam daje pobjedu po našem Gospodu Mesiji Isusu!</verse>
				<verse number="58">Dakle, braćo moja draga, budite čvrsti, nepokolebljivi, uvijek obilujte u djelu Gospodnjem, znajući da vaš trud nije uzaludan u Gospodu!</verse>
			</chapter>
			<chapter number="16">
				<verse number="1">Što se tiče skupljanja priloga za svete, kao što sam odredio Zajednicama Galacije, tako i vi činite!</verse>
				<verse number="2">Svakog prvoga dana sedmice neka svako od vas odvoji na stranu i tako uštedi koliko može, da se ne sakuplja tek kada ja dođem.</verse>
				<verse number="3">A kada dođem, poslat ću sa preporukom koga god vi odredite da odnesu vaš dar u Jerusalem.</verse>
				<verse number="4">Bude li potrebno da i ja idem, i oni će ići sa mnom.</verse>
				<verse number="5">Kod vas ću doći kada prođem Makedoniju. Kroz Makedoniju samo prolazim,</verse>
				<verse number="6">a kod vas ću se vjerovatno zadržati ili čak provesti zimu, da me otpremite kud god pođem.</verse>
				<verse number="7">Ne bih htio da vas sada vidim samo u prolazu, pa se nadam da ću s vama neko vrijeme i ostati, ako Gospod dopusti.</verse>
				<verse number="8">Ali u Efesu ću se zadržati do Pedesetnice,</verse>
				<verse number="9">jer su mi se otvorila velika vrata za uspjeh, a mnogo je onih koji se protive.</verse>
				<verse number="10">Ako dođe Timotej, pazite da bude sa vama bez straha, jer i on radi djelo Gospodnje kao i ja.</verse>
				<verse number="11">Zato neka ga niko ne prezire, nego ga ispratite u miru da može doći meni, jer ga s braćom očekujem.</verse>
				<verse number="12">Što se tiče brata Apolona, jako sam ga podsticao da dođe vama sa braćom, ali nikako nije imao namjeru da sada dođe. No, doći će kada mu se ukaže prilika.</verse>
				<verse number="13">Bdijte, stojte čvrsto u vjeri, budite muževni, snažni.</verse>
				<verse number="14">Neka sve što činite bude u ljubavi!</verse>
				<verse number="15">Molim vas, braćo – poznajete Stefanin dom: da je prvina Ahaje i da su se predali posluživanju svetih –</verse>
				<verse number="16">da i vi budete podložni takvima i svakome ko se pridruži u radu i trudi se.</verse>
				<verse number="17">Radujem se dolasku Stefane, Fortunata i Ahajika, jer su nadoknadili vašu odsutnost</verse>
				<verse number="18">i tako okrijepili i moj i vaš duh. Dakle, poštujte takve!</verse>
				<verse number="19">Pozdravljaju vas azijske zajednice. Srdačno vas u Gospodu pozdravljaju Akvila i Priska sa zajednicom koja se sastaje u njihovom domu.</verse>
				<verse number="20">Pozdravljaju vas sva braća. Pozdravite jedni druge svetim poljupcem.</verse>
				<verse number="21">Pozdrav mojom vlastitom rukom, Pavlovom.</verse>
				<verse number="22">Ako bilo ko ne voli Gospoda, neka je proklet! „Marana tha!” (Dođi Gospode!).</verse>
				<verse number="23">Milost Gospoda Isusa neka bude sa vama!</verse>
				<verse number="24">Ljubav moja neka je sa svima vama u Mesiji Isusu!</verse>
			</chapter>
		</book>
		<book number="47">
			<chapter number="1">
				<verse number="1">Pavle, poslanik Mesije Isusa po volji Božijoj, i brat Timotej, Zajednici Božijoj koja je u Korintu sa svima svetima u cijeloj Ahaji.</verse>
				<verse number="2">Milost vam i mir od Boga, Oca našega i Gospoda Mesije Isusa!</verse>
				<verse number="3">Blagoslovljen Bog i Otac Gospoda našega Mesije Isusa, Otac milosrđa i Bog svakog ohrabrenja!</verse>
				<verse number="4">On nas hrabri u svakoj našoj nevolji, tako da bismo i mi mogli hrabriti one koji su u bilo kakvoj nevolji, ohrabrenjem kojim je i nas same ohrabrio Bog.</verse>
				<verse number="5">Jer kao što su nam obilne Mesijine patnje, tako nam po Mesiji obiluje i ohrabrenje.</verse>
				<verse number="6">Bilo da smo u nevoljama, to je za vaše ohrabrenje i spasenje, ili ako smo ohrabreni, to je za vaše ohrabrenje koje vam daje da budete ustrajni u istim patnjama koje i mi podnosimo.</verse>
				<verse number="7">Naša nada za vas je čvrsta. Znamo da kao što sa nama dijelite patnje, tako isto i ohrabrenje.</verse>
				<verse number="8">Ne želimo, braćo, da ne budete upoznati sa nevoljom koja nas je snašla u Aziji. Bili smo prekomjerno i iznad naše snage opterećeni, tako da smo bili zabrinuti i za svoj život.</verse>
				<verse number="9">Sami u sebi smo primili osudu na smrt, da se ne bismo pouzdavali u sebe već u Boga Koji oživljava mrtve.</verse>
				<verse number="10">On nas je izbavio iz tako velike pogibli i opet će nas izbaviti. Na Njega se oslanjamo i nadamo se da će nas i dalje izbavljati.</verse>
				<verse number="11">I vi ćete nam pomagati molitvom da bi mnogi mogli zahvaljivati za nas na daru milosti koji smo primili po mnogima.</verse>
				<verse number="12">A ovo je naš ponos: svjedočanstvo naše savjesti da smo se u svijetu – a naročito prema vama – ponašali u svetosti i iskrenosti Božijoj; ne u tjelesnoj mudrosti, već u Božijoj milosti.</verse>
				<verse number="13">Ne pišemo vam ništa drugo, osim ovo što čitate i razumijete. A nadam se da ćete dokraja i potpuno razumjeti,</verse>
				<verse number="14">kao što ste nas jednim dijelom i razumjeli, jer mi smo vaš ponos kao i vi naš na Dan Gospoda našega Isusa.</verse>
				<verse number="15">Sa takvim pouzdanjem namjeravao sam prvo doći vama da primite jednu drugu milost,</verse>
				<verse number="16">i preko vas proći u Makedoniju, a onda se vratiti iz Makedonije vama da me vi ispratite u Judeju.</verse>
				<verse number="17">Zar sam bio lakomislen kada sam ovako namjeravao? Ili ono što namjeravam, zar po tijelu namjeravam, pa da je u mene i „Da, da!” i „Ne, ne!”</verse>
				<verse number="18">Ali Bog je svjedok da naša riječ vama nije „Da!” i „Ne!”</verse>
				<verse number="19">jer Sin Božiji, Mesija Isus, Koga smo ja, Silvan i Timotej objavljivali među vama, nije bio „Da!” i „Ne!”, nego je uvijek bilo „Da!” u Njemu.</verse>
				<verse number="20">Doista, sva obećanja Božija u Njemu su „Da!”. Zato i mi po Njemu kažemo „Amin!” na slavu Božiju.</verse>
				<verse number="21">A Bog je taj Koji nas utvrđuje sa vama u Mesiji i Koji nas je pomazao.</verse>
				<verse number="22">On nas je i zapečatio i dao zalog u naša srca – Duha.</verse>
				<verse number="23">Ja prizivam Boga kao svjedoka mojoj duši: da nisam ponovo došao u Korint kako bih vas poštedio.</verse>
				<verse number="24">Mi, naime, ne gospodarimo vašom vjerom, nego smo saučesnici u vašoj radosti, jer po vjeri čvrsto stojite.</verse>
			</chapter>
			<chapter number="2">
				<verse number="1">Stoga sam u sebi odlučio da neću ponovo doći vama sa žalošću.</verse>
				<verse number="2">Jer ako ja vas ožalostim, ko će mene razveseliti osim onoga koga ja ražalostim?</verse>
				<verse number="3">A ovo pišem da me ne bi, kada dođem, ožalostili oni koji mi trebaju biti na radost. Uvjeren sam za sve vas da je moja radost ujedno i radost svih vas.</verse>
				<verse number="4">Pišem vam iz velike patnje i tjeskobe srca i sa mnogo suza, ne zato da biste se ožalostili, nego da spoznate ljubav koju još više gajim prema vama.</verse>
				<verse number="5">Ali ako me je neko ožalostio, nije ožalostio mene, već na neki način – da ne pretjeram – sve vas.</verse>
				<verse number="6">Takvome je dovoljna ona kazna od većine,</verse>
				<verse number="7">a vi mu radije oprostite i utješite ga da ga prevelika žalost ne bi shrvala.</verse>
				<verse number="8">Stoga vas molim da mu pokažete vašu ljubav.</verse>
				<verse number="9">I pisao sam vam da bih znao jeste li provjereni i da li ste u svemu poslušni.</verse>
				<verse number="10">A kome vi nešto oprostite, i ja opraštam, jer uistinu, ako sam šta oprostio, zbog vas sam oprostio pred Mesijom,</verse>
				<verse number="11">da nas ne prevari Satana, jer nisu nam nepoznate njegove namjere.</verse>
				<verse number="12">Kada sam stigao u Troadu zbog Mesijine Radosne vijesti, iako su mi se otvorila vrata u Gospodu,</verse>
				<verse number="13">nisam imao mira u svom duhu jer nisam našao Tita, svoga brata. Stoga sam ih pozdravio i otišao u Makedoniju.</verse>
				<verse number="14">Ali hvala Bogu Koji nas uvijek u Mesiji vodi u pobjedničkom slavlju i po nama na svakom mjestu očituje miris Svoje spoznaje!</verse>
				<verse number="15">Mi smo zbog Mesije ugodan miris Bogu među onima koji se spasavaju i među onima koji propadaju;</verse>
				<verse number="16">jednima miris iz smrti za smrt, a drugima miris iz života za život. A ko je dostojan za sve to?</verse>
				<verse number="17">Mi nismo kao mnogi koji trguju riječju Božijom, nego govorimo iskreno, kao od Boga pred Bogom, u Mesiji.</verse>
			</chapter>
			<chapter number="3">
				<verse number="1">Zar opet počinjemo sebe preporučivati? Ili zar trebamo, kao neki, pisma preporuke za vas ili od vas?</verse>
				<verse number="2">Vi ste naše pismo, napisano u našim srcima, koje poznaju i čitaju svi ljudi.</verse>
				<verse number="3">Očigledno je da ste vi Mesijino pismo kojem smo mi služili i koje nije napisano tintom, nego Duhom živoga Boga; ne na kamenim pločama, nego na pločama od mesa – u srcima.</verse>
				<verse number="4">Takvo pouzdanje imamo po Mesiji u Boga.</verse>
				<verse number="5">Ne da smo sami od sebe sposobni nešto smisliti, kao da je to od nas, već je naša sposobnost od Boga,</verse>
				<verse number="6">Koji nas je i osposobio da budemo poslužitelji novog Saveza, ne slova nego Duha. Slovo, naime, ubija, a Duh daje život.</verse>
				<verse number="7">Ako je, dakle, služba smrti u slovima uklesana u kamenju došla sa slavom, tako da sinovi Izraelovi nisu mogli pogledati u Mojsijevo lice zbog slave njegovog lica koja je prolazna,</verse>
				<verse number="8">koliko će više služba Duha biti u slavi?</verse>
				<verse number="9">Jer ako je služba osude slavna, daleko će više služba pravednosti obilovati slavom.</verse>
				<verse number="10">Zaista, ono što je bilo proslavljeno, ovako gledano, nije proslavljeno, zbog ove neizmjerne slave.</verse>
				<verse number="11">Jer ako je ono prolazno došlo u slavi, mnogo će više biti u slavi ovo što ostaje.</verse>
				<verse number="12">Zato, imajući takvu nadu, djelujemo sa velikom otvorenošću,</verse>
				<verse number="13">a ne kao Mojsije koji je stavio pokrivalo preko svoga lica da sinovi Izraelovi ne vide kraj onoga prolaznoga.</verse>
				<verse number="14">Ali njihovi su umovi otvrdnuli. Jer sve do danas isto pokrivalo ostaje kod čitanja staroga Saveza, nije im otkriveno da ono u Mesiji nestaje.</verse>
				<verse number="15">I sve do danas kad god čitaju Mojsija, na njihovom srcu leži zastor,</verse>
				<verse number="16">ali kad god se neko obrati Gospodu, zastor se uklanja.</verse>
				<verse number="17">Gospod je Duh, a gdje je Duh Gospodnji, tamo je sloboda!</verse>
				<verse number="18">Svi mi koji otkrivena lica odražavamo slavu Gospodnju, preobražavamo se po Duhu Gospodnjem u tu istu sliku, iz slave u slavu.</verse>
			</chapter>
			<chapter number="4">
				<verse number="1">Stoga, imajući ovu službu, jer smo primili milosrđe, ne malaksavamo,</verse>
				<verse number="2">već smo odbacili sramotno prikrivanje: ne djelujemo lukavo, niti iskrivljujemo riječ Božiju, nego otvoreno iznosimo istinu i tako se preporučujemo svakoj ljudskoj savjesti pred Bogom.</verse>
				<verse number="3">Ali ako je zaista prekrivena naša Radosna vijest, prekrivena je u onima koji propadaju:</verse>
				<verse number="4">kojima je bog ovoga svijeta zaslijepio nevjerničke umove, da im ne zasvijetli svjetlost Radosne vijesti slave Mesije Koji je slika Božija.</verse>
				<verse number="5">Jer mi ne objavljujemo sebe, nego Mesiju Isusa kao Gospoda, a sebe kao vaše sluge radi Isusa.</verse>
				<verse number="6">Jer Bog Koji je rekao: „Neka iz tame zasja svjetlost!” – On je zasjao u našim srcima da obasja spoznaju Božije slave na licu Mesije Isusa.</verse>
				<verse number="7">Sada ovo blago imamo u zemljanim posudama kako bi izvanredna snaga bila Božija, a ne kao da je naša.</verse>
				<verse number="8">U svemu smo pritisnuti, ali nismo slomljeni; zbunjeni smo, ali ne očajavamo;</verse>
				<verse number="9">progonjeni, ali nismo ostavljeni; obarani, ali nismo uništeni.</verse>
				<verse number="10">Uvijek u tijelu nosimo umiranje Isusovo, da bi se i život Isusov očitovao u našem tijelu.</verse>
				<verse number="11">Doista, mi živi se vazda predajemo na smrt zbog Isusa, da se i život Isusov pokaže u našem smrtnom tijelu.</verse>
				<verse number="12">I tako, smrt djeluje u nama, a život u vama.</verse>
				<verse number="13">Budući da imamo isti duh vjere kako je i zapisano: „Povjerovao sam, zato i govorim”, tako i mi vjerujemo i zato govorimo.</verse>
				<verse number="14">Znamo da će Onaj Koji je oživio Gospoda Isusa, i nas oživjeti sa Isusom i uzeti nas Sebi zajedno sa vama.</verse>
				<verse number="15">Sve je ovo radi vas, da milost, umnožena po mnogima, uveća zahvaljivanje na slavu Božiju.</verse>
				<verse number="16">Zato ne malaksavamo. Naprotiv, ako se doista naš vanjski čovjek i raspada, ipak se naš unutrašnji čovjek obnavlja iz dana u dan.</verse>
				<verse number="17">Zaista, naša sadašnja malena teškoća donosi nam izvanrednu vječnu slast slave,</verse>
				<verse number="18">jer mi ne tražimo vidljivo, nego nevidljivo. Vidljivo je prolazno, ali ono nevidljivo je vječno.</verse>
			</chapter>
			<chapter number="5">
				<verse number="1">Znamo da, ako se naša zemaljska kuća – šator – ruši, imamo vječnu građevinu od Boga, kuću na Nebesima, koja nije sagrađena rukama.</verse>
				<verse number="2">Doista, u ovome uzdišemo i čeznemo da se obučemo u naše nebesko ruho,</verse>
				<verse number="3">jer kad se obučemo, nećemo biti goli.</verse>
				<verse number="4">Doista, mi koji boravimo u ovom šatoru stenjemo pod teretom, jer se ne želimo svući, nego se još obući kako bi život progutao što je smrtno.</verse>
				<verse number="5">Onaj Koji nas je za ovo pripremio jeste Bog – On nam je dao i zalog Duha.</verse>
				<verse number="6">Zato smo uvijek puni pouzdanja i znamo: dokle god smo u kući ovoga tijela, daleko smo od Gospoda.</verse>
				<verse number="7">Živimo, naime, po vjeri, a ne po onome što vidimo.</verse>
				<verse number="8">Stoga, puni smo pouzdanja i radije bismo otišli iz kuće našega tijela i bili kod kuće sa našim Gospodom.</verse>
				<verse number="9">Zato Mu i nastojimo ugoditi, bilo da ostajemo ili da odlazimo.</verse>
				<verse number="10">Jer svi se moramo pojaviti pred Mesijinim Sudom, da svako primi što je zaradio prema onome što je u tijelu činio, bilo dobro ili zlo.</verse>
				<verse number="11">Budući da imamo strah Gospodnji, uvjeravamo ljude. Bogu smo potpuno poznati, a nadam se da smo poznati i vašim savjestima.</verse>
				<verse number="12">Ne preporučujemo se mi opet vama, nego vam dajemo priliku da se nama ponosite, kako biste mogli odgovoriti onima koji se ponose vanjštinom, a ne onim što je u srcu.</verse>
				<verse number="13">Doista, ako smo bili van sebe, to je Bogu; ako li pri zdravom razumu, to je za vas.</verse>
				<verse number="14">Ljubav Mesijina potpuno nas zarobljava kada pomislimo na ovo: jedan je umro umjesto svih, svi su dakle umrli.</verse>
				<verse number="15">On je umro za sve, da živi više ne žive za sebe, nego za Onoga Koji je umro i oživio za njih.</verse>
				<verse number="16">Zato mi odsada više nikoga ne poznajemo po tijelu. Ako smo i poznavali Mesiju po tijelu, sada Ga više tako ne poznajemo.</verse>
				<verse number="17">Dakle, ako je ko u Mesiji, novo je stvorenje. Staro je prošlo, a evo, novo je nastalo!</verse>
				<verse number="18">A sve je od Boga Koji nas je pomirio sa sobom po Mesiji i predao nam službu pomirenja.</verse>
				<verse number="19">To jest, Bog je u Mesiji pomirio ljude sa sobom ne računajući im njihove greške i ugradio u nas riječ pomirenja.</verse>
				<verse number="20">Mi smo, dakle, Mesijini poslanici, i kao da Bog po nama poziva: „U ime Mesije molimo: pomirite se s Bogom!”</verse>
				<verse number="21">Onoga Koji nije poznavao grijeha, Bog je umjesto nas učinio grijehom, da mi u Njemu postanemo pravednost Božija.</verse>
			</chapter>
			<chapter number="6">
				<verse number="1">Kao Njegovi saradnici mi vas opominjemo da ne primate uzalud Božiju milost.</verse>
				<verse number="2">Jer On kaže: „Uslišio sam te u pravo vrijeme i pomogao ti na dan spasenja.” Evo, sada je pravo vrijeme! I evo, sada je dan spasenja!</verse>
				<verse number="3">Ni u čemu ne dajemo povoda za sablazan, da se ne optužuje ova služba,</verse>
				<verse number="4">već se u svemu predstavljamo kao Božiji službenici: velikom strpljivošću u nevoljama, u teškoćama, u brigama,</verse>
				<verse number="5">pod udarcima, u zatvorima, u pobunama, u naporima, u bdijenjima, u postovima,</verse>
				<verse number="6">u čistoći, u spoznaji, u podnošenju, u dobroti, u Svetom Duhu, u iskrenoj ljubavi,</verse>
				<verse number="7">u riječi istine, u snazi Božijoj, s oružjem pravednosti za napad i odbranu;</verse>
				<verse number="8">sa slavom i sramotom; sa lošim i dobrim glasom; kao varalice, a iskreni;</verse>
				<verse number="9">kao nepoznati, a poznati; kao umirući, a evo, živimo; kao kažnjavani, a neubijeni;</verse>
				<verse number="10">kao ožalošćeni, a uvijek radosni; kao siromašni, a obogaćujući mnoge; kao da ništa nemamo, a posjedujemo sve.</verse>
				<verse number="11">Naša usta su otvorena za vas, Korinćani, a naše srce otvoreno!</verse>
				<verse number="12">Nije vama tijesno u nama, već je tijesno u vašem srcu.</verse>
				<verse number="13">Dakle, zauzvrat – govorim kao djeci – jednako se i vi otvorite!</verse>
				<verse number="14">Ne budite pod istim jarmom s nevjernicima! Šta ima pravednost sa bezakonjem? Ili, kakvo je zajedništvo svjetlosti s tamom?</verse>
				<verse number="15">Kakav je sklad između Mesije i Belijara? Ili, šta ima vjernik sa nevjernikom?</verse>
				<verse number="16">Kakav je savez između hrama Božijega i idolskoga? Mi smo, naime, hram živoga Boga, kao što i kaže Bog: „Boravit ću u njima i hodati sa njima, Ja ću biti njihov Bog, a oni će biti Moj narod”.</verse>
				<verse number="17">Stoga, „izađite između njih i odvojite se”, kaže Gospod, „i ne dotičite ništa nečisto, i Ja ću vas primiti,</verse>
				<verse number="18">Ja ću vam biti Otac, a vi ćete Meni biti sinovi i kćeri”, govori Gospod Svemogući.</verse>
			</chapter>
			<chapter number="7">
				<verse number="1">Imajući, dakle, ova obećanja, ljubljeni, očistimo se od svake prljavštine tijela i duha, i ostvarujmo svetost u strahu Božijem.</verse>
				<verse number="2">Prihvatite nas! Nikome nismo uradili ništa zlo, nikoga nismo upropastili, nikoga iskoristili.</verse>
				<verse number="3">Ne govorim vam da vas osudim. Već sam prije rekao da ste u našim srcima, tako da sa nama umirete i sa nama živite.</verse>
				<verse number="4">Imam puno povjerenja u vas i jako se ponosim vama. Ispunjen sam ohrabrenjem i pun sam radosti pored sve naše nevolje.</verse>
				<verse number="5">Doista, kad smo stigli u Makedoniju, naša tijela nisu imala mira, već smo bili u različitim nevoljama: izvana borbe, a iznutra brige.</verse>
				<verse number="6">Ali Bog Koji hrabri potištene i nas je ohrabrio Titovim dolaskom.</verse>
				<verse number="7">I ne samo njegovim dolaskom već i ohrabrenjem kojim je bio ohrabren zbog vas: prenio nam je vašu čežnju, vaše tugovanje i vašu žudnju za mnom, tako da se još više radujem.</verse>
				<verse number="8">Jer, ako sam vas zaista ožalostio svojim pismom, ja zbog toga ne žalim. No, ako sam i žalio – jer vidim da vas je to pismo, makar samo i na trenutak, ožalostilo.</verse>
				<verse number="9">Sada se radujem, ne zato što ste se ožalostili, nego zato što vam je ta žalost bila na obraćenje. Bili ste ožalošćeni po volji Božijoj, da ni u čemu ne pretrpite štetu od nas.</verse>
				<verse number="10">Jer žalost po volji Božijoj donosi obraćenje za spasenje bez žaljenja, dok žalost svijeta donosi smrt.</verse>
				<verse number="11">I pogledajte, upravo to što ste se ožalostili po volji Božijoj, koliku je vatrenost u vama proizvelo, pa opravdanje, pa ogorčenje zlom, pa strah, pa čežnju, pa revnost, pa kažnjavanje. U svemu ste pokazali da ste nedužni.</verse>
				<verse number="12">Stoga, ako sam vam pisao, to nije bilo zbog onoga koji čini zlo ili zbog onoga kome je zlo učinjeno, nego da bi vam se pokazala pred Bogom vaša čežnja za nama.</verse>
				<verse number="13">To nas je ohrabrilo. Ali pored ovog našeg ohrabrenja mnogo smo se više obradovali zbog Titove radosti jer ste svi vi uspokojili njegov duh.</verse>
				<verse number="14">Ako sam se šta pred njim ponosio vama, nisam se postidio, već kao što smo sve po istini vama govorili, tako se po istini pokazao i naš ponos pred Titom.</verse>
				<verse number="15">A ljubav njegovog srca prema vama još je veća kada se sjeti poslušnosti svih vas; kako ste ga sa strahom i drhtanjem primili.</verse>
				<verse number="16">Radujem se što se u svemu mogu u vas pouzdati.</verse>
			</chapter>
			<chapter number="8">
				<verse number="1">Mi želimo vam saopćiti, braćo, milost Božiju koja je data Zajednicama u Makedoniji:</verse>
				<verse number="2">kako se u velikoj kušnji nevoljom, obilje njihove radosti i njihovo krajnje siromaštvo prelilo u bogatstvo njihove velikodušnosti,</verse>
				<verse number="3">te su dobrovoljno darivali prema mogućnostima, a svjedočim, i preko svojih mogućnosti,</verse>
				<verse number="4">usrdno nas moleći za milost da mogu sudjelovati u zajedništvu služenja svetima.</verse>
				<verse number="5">I ne samo kako smo se nadali već su sami sebe predali prvo Gospodu, zatim i nama po volji Božijoj,</verse>
				<verse number="6">tako da smo zamolili Tita da, kao što je već prije započeo, i dovrši među vama ovo djelo milosti.</verse>
				<verse number="7">Zato, kao što ste puni svega – vjere, i riječi, i znanja, i svake revnosti, i ljubavi prema nama – nastojte se ispuniti i ovom milošću</verse>
				<verse number="8">Ne govorim prema zapovijedi, nego prema revnosti drugih i kušajući iskrenost vaše ljubavi.</verse>
				<verse number="9">Vi znate za milost našega Gospoda Mesije Isusa: kako je zbog vas postao siromahom, iako je bogat, da biste vi Njegovim siromaštvom postali bogati.</verse>
				<verse number="10">A ovime vam dajem savjet jer je to za vas korisno, budući da ste vi još prošle godine ovo započeli, i to ne samo djelom već i odlukom.</verse>
				<verse number="11">Ali sada dovršite to djelo, da kao što ste bili spremni odlučiti, tako i dovršite prema svojim mogućnostima.</verse>
				<verse number="12">Ako postoji spremnost, ona je ugodna prema onome šta neko ima, a ne prema onome čega nema.</verse>
				<verse number="13">Jer nije namjera da drugima bude olakšanje, a vama nevolja, već jednakost.</verse>
				<verse number="14">U sadašnje vrijeme vaše izobilje je za njihovu oskudicu, da i njihovo izobilje jednom bude za vašu oskudicu, tako da nastane jednakost,</verse>
				<verse number="15">kao što je i zapisano: „Onome koji je mnogo prikupio nije preteklo, a onome koji je malo prikupio nije nedostajalo.”</verse>
				<verse number="16">Ali neka je hvala Bogu Koji je istu revnost za vas stavio u srce Titovo.</verse>
				<verse number="17">On je, naime, prihvatio naš podsticaj, ali je zbog velike revnosti dobrovoljno otišao kod vas.</verse>
				<verse number="18">A s njim smo poslali i brata koji je hvale vrijedan zbog Radosne vijesti po svim zajednicama.</verse>
				<verse number="19">I ne samo to već su ga zajednice odredile za našeg saputnika u ovom djelu milosti – kome služimo na slavu samoga Gospoda, a na našu spremnost –</verse>
				<verse number="20">kako bismo izbjegli da nas neko optuži zbog ovog izobilja kojeg poslužujemo,</verse>
				<verse number="21">jer se brinemo oko dobra ne samo pred Gospodom nego i pred ljudima.</verse>
				<verse number="22">A s njima šaljemo i našeg brata kojeg smo više puta u mnogome ispitali i bio je vrijedan, a sada je još i vrjedniji zbog velikog pouzdanja u vas.</verse>
				<verse number="23">Što se tiče Tita, on je moj drug i saradnik za vas. A naša braća su poslanici zajednica, slava Mesijina.</verse>
				<verse number="24">Stoga, pokažite im pred zajednicama dokaz vaše ljubavi i da se s pravom ponosimo vama.</verse>
			</chapter>
			<chapter number="9">
				<verse number="1">O služenja svetima, nepotrebno je da vam o tome pišem.</verse>
				<verse number="2">Poznata mi je vaša spremnost, kojom se zbog vas ponosim pred Makedoncima, da je Ahaja spremna još od prošle godine, a vaša je vatrenost mnoge potakla.</verse>
				<verse number="3">Stoga i šaljem braću da ne bi, u tom smislu, bilo isprazno što se ponosimo vama; da budete spremni kao što sam i govorio,</verse>
				<verse number="4">kako se ne bismo u ovome osramotili mi, da ne kažem vi, ako sa mnom dođu Makedonci i zateknu vas nespremne.</verse>
				<verse number="5">Zato sam smatrao potrebnim da potaknem braću da prije dođu kod vas kako bi unaprijed pripremili vaš ranije obećani dar i da bude spreman kao izraz blagoslova, a ne škrtosti.</verse>
				<verse number="6">Naime, ko škrto sije, škrto će i žeti, a ko obilato sije, obilato će i žeti.</verse>
				<verse number="7">Neka svako dariva kako je već u srcu odlučio, ne sa žaljenjem ili pod pritiskom, jer Bog voli veselog darivaoca.</verse>
				<verse number="8">A Bog je u stanju da izlije obilje milosti na vas, tako da uvijek svega imate dovoljno da biste obilovali u svakom dobrom djelu,</verse>
				<verse number="9">kako je i zapisano: „Rasipa i daje siromasima, a njegova pravednost ostaje zauvijek.”</verse>
				<verse number="10">A Onaj Koji daje sjeme sijaču dat će i hljeb za hranu; umnožit će vaše sjeme i povećat će plodove vaše pravednosti.</verse>
				<verse number="11">Tako ćete se obogatiti za svaku velikodušnost koja po nama dovodi do zahvalnosti Bogu.</verse>
				<verse number="12">Doista, služenje ovakvom službom ne samo da ispunjava oskudicu svetih već obiluje i mnogim zahvalama Bogu.</verse>
				<verse number="13">Po dokazu ovog služenja, mnogi slave Boga zbog vaše pokornosti priznanju Mesijine Radosne vijesti i zbog velikodušnosti zajedništva prema njima i prema svim ljudima.</verse>
				<verse number="14">U njihovim molitvama za vas mnogo čeznu za vama zbog neizmjerne milosti Božije koja je na vama.</verse>
				<verse number="15">Hvala Bogu na Njegovu neopisivu daru!</verse>
			</chapter>
			<chapter number="10">
				<verse number="1">A sada vas ja, Pavle, lično pozivam poniznošću i blagošću Mesijinom – ja koji sam svojom pojavom skroman među vama, a kad sam odsutan, onda sam odvažan prema vama.</verse>
				<verse number="2">Molim da, kad jednom dođem, ne moram biti odvažan u odlučnosti kojom se namjeravam usprotiviti nekim ljudima koji misle da mi živimo po tijelu.</verse>
				<verse number="3">Iako živimo u tijelu, ne borimo se tjelesno.</verse>
				<verse number="4">Jer naše bojno oružje nije tjelesno, već je božanski jako za razaranje utvrda i njime rušimo umovanja</verse>
				<verse number="5">i sve što se uzdiže protiv spoznaje Boga, i zarobljavamo svaku misao na poslušnost Mesiji;</verse>
				<verse number="6">i spremni smo kazniti svaku neposlušnost, čim bude potpuna vaša poslušnost.</verse>
				<verse number="7">Gledajte ono što je vidljivo! Ako je bilo ko uvjeren da je Mesijin, neka sam sebi razmotri ovo: kako je on Mesijin, tako smo i mi!</verse>
				<verse number="8">Uistinu, kada bih se nešto više ponosio zbog naše vlasti – koju nam je Gospod dao za vašu izgradnju, ne za rušenje – ne bih se zasramio.</verse>
				<verse number="9">Samo da se ne učini kao da vas namjeravam zaplašiti svojim pismima!</verse>
				<verse number="10">Jer: „Doista, pisma su mu” – kaže – „ozbiljna i stroga, ali njegovo je tjelesno prisustvo slabo i riječ mu je ništavna.”</verse>
				<verse number="11">Neka taj ima na umu ovo: kakvi smo u riječima pisama u odsutnosti, takvi ćemo biti i na djelu kada dođemo.</verse>
				<verse number="12">Mi se ne usuđujemo izjednačavati ili uspoređivati sa nekima koji sami sebe preporučuju. Ali oni su bez razuma, jer sami sebe međusobno mjere i sami se porede među sobom.</verse>
				<verse number="13">A mi se nećemo ničim ponositi preko mjere, nego prema mjeri mjerila koje nam je Bog dodijelio kao mjeru, da dosegnemo sve do vas.</verse>
				<verse number="14">Jer mi se ne protežemo prekomjerno, kao da vas još nismo dosegnuli. Doista, dosegnuli smo sve do vas Mesijinom Radosnom viješću.</verse>
				<verse number="15">Ne ponosimo se preko mjere, trudom drugih. Ali imamo nadu da ćemo, dok vaša vjera raste, uzrasti među vama – prema našem mjerilu – u izobilje,</verse>
				<verse number="16">i objaviti Radosnu vijest u predjelima daljim od vašeg, tako da se ne ponosimo onim što je već učinjeno na tuđem području.</verse>
				<verse number="17">A „ko se ponosi, neka se u Gospodu ponosi!”</verse>
				<verse number="18">Jer nije hvale vrijedan onaj koji sâm sebe preporučuje, nego onaj kojega preporučuje Gospod.</verse>
			</chapter>
			<chapter number="11">
				<verse number="1">Volio bih da možete podnijeti malo moje ludosti. No, i podnosite.</verse>
				<verse number="2">Ljubomoran sam zbog vas Božijom ljubomorom, jer sam vas zaručio sa jednim mužem, kao čistu djevicu priveo sam vas Mesiji.</verse>
				<verse number="3">Ali bojim se da se nekako – kao što je zmija svojom lukavošću prevarila Evu – vaše misli ne iskvare i udalje od iskrenosti i čistoće u Mesiji.</verse>
				<verse number="4">Jer doista, ako vam ko dođe i naviješta drugačijeg Isusa od onoga kojeg smo vam mi navijestili, ili primate drugačijeg duha, kojeg prije niste primili, ili drugačiju Radosnu vijest, koju niste prihvatili, vi ga strpljivo podnosite.</verse>
				<verse number="5">Smatram da ni u čemu ne zaostajem za „nadposlanicima”.</verse>
				<verse number="6">Ako sam zaista nevješt u govoru, nisam u znanju; štaviše, u svemu i pred svima smo vam ga predočili.</verse>
				<verse number="7">Zar sam počinio grijeh time što sam vam – ponizujući se da biste vi bili uzvišeni – besplatno objavljivao Radosnu vijest?</verse>
				<verse number="8">Druge sam zajednice orobio uzimajući plaću da bih vama služio,</verse>
				<verse number="9">a kada sam bio kod vas, iako u oskudici, nisam bio na teret nikome. U mojoj oskudici pomogla su mi braća koja su došla iz Makedonije. U svemu sam pazio da vam ne budem na teret, a i pazit ću!</verse>
				<verse number="10">Istine mi Mesijine u meni, ovaj mi se ponos neće oduzeti u predjelima Ahaje!</verse>
				<verse number="11">Zašto? Zato što vas ne volim? Bog zna.</verse>
				<verse number="12">A ovo što radim i dalje ću raditi da oduzmem priliku onima koji žele priliku kako bi se s nama izjednačili u onome čime se hvale.</verse>
				<verse number="13">Takvi ljudi su lažni poslanici, lukavi djelatnici koji se pretvaraju u Mesijine poslanike.</verse>
				<verse number="14">A nije ni čudo, jer se i sâm Satana pretvara u anđela svjetla.</verse>
				<verse number="15">Stoga nije ništa posebno ako se i njegovi službenici pretvaraju u službenike pravednosti. Njihov svršetak će biti prema njihovim djelima.</verse>
				<verse number="16">I opet kažem: neka me niko ne smatra ludim! U protivnom, primite me i kao ludog da se i ja mogu bar malo ponositi.</verse>
				<verse number="17">Što govorim, ne govorim po Gospodnjem, već kao u ludosti, u odvažnosti ponosa.</verse>
				<verse number="18">Budući da se mnogi ponose kao ljudi, i ja ću se ponositi.</verse>
				<verse number="19">Vi mudri rado podnosite luđake!</verse>
				<verse number="20">Vi, naime, podnosite ako vas neko vodi u ropstvo, ako vas neko proždire, ako vam neko uzima, ako se neko uznosi, ako vas neko udara u lice.</verse>
				<verse number="21">Govorim sebi na sramotu: u tome smo bili slabi! Ali, u čemu god se oni ponose, u ludosti govorim, i ja se ponosim!</verse>
				<verse number="22">Jesu li Jevreji? I ja sam. Jesu li Izraelci? I ja sam. Jesu li Abrahamovo potomstvo? I ja sam.</verse>
				<verse number="23">Jesu li službenici Mesijini? Sad govorim van sebe: Ja sam još više! Više sam se trudio, više sam bio po tamnicama, više primio udaraca, često sam bio u pogibli!</verse>
				<verse number="24">Od Jevreja sam pet puta primio četrdeset manje jedan udarac.</verse>
				<verse number="25">Tri puta sam bio išiban, jednom kamenovan, tri puta doživio brodolom, noć i dan proveo na dubokom moru.</verse>
				<verse number="26">Često na putu, u opasnostima od rijeka, u opasnostima od razbojnika, u opasnostima od zemljaka, u opasnostima od pagana, u opasnostima u gradu, u opasnostima u pustoši, u opasnostima na moru, u opasnostima od lažne braće;</verse>
				<verse number="27">u trudu i naporu, u čestom nespavanju, u gladi i žeđi, u čestim postovima, u hladnoći i golotinji!</verse>
				<verse number="28">A povrh svega toga, moje svakodnevno breme: briga za sve zajednice.</verse>
				<verse number="29">Ko je slab, a da ja nisam slab? Ko se sablažnjava, a da ja ne izgaram?</verse>
				<verse number="30">Ako se treba ponositi, ponosit ću se svojim slabostima.</verse>
				<verse number="31">Bog i Otac Gospoda Mesije Isusa, blagoslovljen zauvijek, zna da ne lažem.</verse>
				<verse number="32">U Damasku je namjesnik cara Arete čuvao damašćanski grad kako bi me uhvatio,</verse>
				<verse number="33">ali su me kroz prozor u košari spustili preko zidina i tako sam umakao njegovim rukama.</verse>
			</chapter>
			<chapter number="12">
				<verse number="1">Ako se treba hvaliti – iako to nije od koristi – spomenut ću viđenja i objave Gospodnje.</verse>
				<verse number="2">Poznajem čovjeka u Mesiji: prije četrnaest godina – da li u tijelu, ne znam, da li izvan tijela, ne znam, Bog zna – taj je bio uznesen do trećeg Neba.</verse>
				<verse number="3">I znam da je taj čovjek – da li u tijelu ili izvan tijela, ne znam, Bog zna –</verse>
				<verse number="4">bio uznesen u raj i da je čuo neopisive riječi kojih nije čovjeku dopušteno govoriti.</verse>
				<verse number="5">Što se tiče toga, hvalit ću se, ali što se tiče mene, neću se hvaliti, osim svojim slabostima.</verse>
				<verse number="6">Kada bih se i htio hvaliti, ne bih bio lud, jer bih govorio istinu. Ali, uzdržavam se da me ne bi neko držao većim od onoga šta na meni vidi ili od mene čuje.</verse>
				<verse number="7">I da se zbog veličina objava ne bih uznio, dat mi je trn u tijelu, Satanin poslanik, da me udara kako se ne bih uzvisio.</verse>
				<verse number="8">Za to sam triput molio Gospoda da to odstupi od mene.</verse>
				<verse number="9">A On mi je odgovorio: „Moja milost ti je dovoljna, jer Moja je snaga savršena u slabosti.” Stoga ću se radije hvaliti svojim slabostima da snaga Mesijina počiva na meni.</verse>
				<verse number="10">Zato uživam u slabostima, u uvredama, u teškoćama, u progonstvima i nevoljama zbog Mesije. Jer kada god sam slab, tada sam snažan!</verse>
				<verse number="11">Postao sam lud! Vi ste me natjerali. Vi ste me trebali preporučiti, jer ni u čemu nisam iza „nadposlanika”, iako nisam ništa.</verse>
				<verse number="12">Doista, znake poslaništva pokazao sam među vama u svoj ustrajnosti: znacima i čudesima i djelima snage.</verse>
				<verse number="13">U čemu ste to bili manji od ostalih zajednica, osim što vam ja nisam bio na teret? Oprostite mi to „zlo”.</verse>
				<verse number="14">Evo, ovo je treći puta da sam vam spreman doći i neću vam biti na teret, jer ne tražim ono što je vaše, nego vas. Doista, nisu djeca dužna štedjeti dobra za roditelje, nego roditelji za djecu.</verse>
				<verse number="15">A ja ću vrlo rado trošiti i sâm se istrošiti za vaše duše. Ako ja vas više volim, zar da budem manje voljen?</verse>
				<verse number="16">Ali neka! Ja vas nisam opterećivao, nego, kako sam bio lukav, uhvatio sam vas na prijevaru.</verse>
				<verse number="17">Zar sam vas možda iskoristio po nekima od onih koje sam vam slao?</verse>
				<verse number="18">Molio sam Tita da pođe, a s njim sam poslao brata. Zar vas je Tit iskoristio? Zar nismo hodali po istom duhu? I istim stopama?</verse>
				<verse number="19">Već odavno mislite da se mi pred vama branimo. Pred Bogom, u Mesiji govorimo, a sve to, voljeni, za vaše uzdizanje.</verse>
				<verse number="20">Bojim se da vas možda, kada dođem, neću zateći kakve bih htio i da ćete vi mene dočekati kakvoga ne biste htjeli: da možda ne bude svađa, zavisti, srdžbe, sebičnosti, uvreda, ogovaranja, oholosti, nereda;</verse>
				<verse number="21">da me opet kada dođem, moj Bog ne ponizi pred vama kako ne bih morao oplakivati mnoge od onih koji su sagriješili i nisu se obratili od svoje nečistoće, bluda i razvrata kojeg su činili.</verse>
			</chapter>
			<chapter number="13">
				<verse number="1">Ovo je treći put da dolazim k vama. „Neka se svaka riječ po iskazu dvojice ili trojice svjedoka smatra vjerodostojnom.”</verse>
				<verse number="2">Kad sam prošli put bio kod vas, već sam rekao onima koji su prije sagriješili i svima ostalima, a sada u odsutnosti unaprijed kažem: ako ponovo dođem, neću štedjeti,</verse>
				<verse number="3">jer vi tražite dokaz da u meni govori Mesija, Koji prema vama nije slab, već je silan među vama.</verse>
				<verse number="4">Doista, On je bio razapet zbog slabosti, ali živi snagom Božijom. Mi smo, uistinu, slabi u Njemu, ali ćemo s Njime živjeti snagom Božijom prema vama.</verse>
				<verse number="5">Ispitajte sami sebe da li ste u vjeri! Sami sebe provjerite! Ili ne shvaćate da je Mesija Isus u vama? Ako ne, onda niste ispravni.</verse>
				<verse number="6">Ali nadam se da ćete prepoznati da mi nismo neispravni.</verse>
				<verse number="7">Mi se molimo Bogu da ne činite nikakvo zlo, ne zato da bismo se mi pokazali ispravnima, nego da vi činite dobro, pa neka mi i budemo kao neispravni.</verse>
				<verse number="8">Jer mi nismo u stanju učiniti ništa protiv istine, nego samo za istinu.</verse>
				<verse number="9">Mi se radujemo kada smo mi slabi, a vi snažni. A molimo se i za ovo: za vaše usavršavanje.</verse>
				<verse number="10">Ovo vam pišem dok sam odsutan, zato da, kada budem s vama, ne moram strogo postupiti prema ovlasti koju mi je Gospod dao za izgradnju, a ne za rušenje.</verse>
				<verse number="11">Uostalom, braćo, radujte se, usavršavajte se, hrabrite se, imajte istu misao, budite u miru, a Bog ljubavi i mira bit će sa vama!</verse>
				<verse number="12">Pozdravite jedni druge svetim poljupcem!</verse>
				<verse number="13">Pozdravljaju vas svi sveti!</verse>
				<verse number="14">Milost Gospoda Mesije Isusa, ljubav Boga i zajedništvo Svetoga Duha sa svima vama!</verse>
			</chapter>
		</book>
		<book number="48">
			<chapter number="1">
				<verse number="1">Pavle poslanik, ne od ljudi, niti po čovjeku, nego po Mesiji Isusu i Bogu Ocu Koji Ga je digao iz mrtvih,</verse>
				<verse number="2">i sva braća sa mnom – Zajednicama u Galaciji.</verse>
				<verse number="3">Milost vam i mir od Boga, Oca našega i Gospoda Mesije Isusa,</verse>
				<verse number="4">Koji je Sebe predao zbog naših grijeha, da nas izbavi iz sadašnjeg zlog svijeta, prema volji Boga, Oca našega.</verse>
				<verse number="5">Njemu neka je slava uvijek i vječno! Amin.</verse>
				<verse number="6">Čudi me što se tako brzo okrećete od Onoga Koji vas je pozvao u Mesijinu milost k nekoj drugoj „radosnoj vijesti”.</verse>
				<verse number="7">Te druge zapravo i nema, osim što su tu neki koji vas uznemiruju pokušavajući da iskrive Mesijinu Radosnu vijest.</verse>
				<verse number="8">Ali, kad bismo vam i mi, ili kad bi vam anđeo sa Neba javio radosnu vijest pored one koju smo vam saopćili, neka je proklet!</verse>
				<verse number="9">Kao što smo već rekli, sada ponovo kažem: Ako vam bilo ko javlja radosnu vijest pored one koju ste primili, neka je proklet!</verse>
				<verse number="10">Zaista, da li ovim pokušavam pridobiti ljude ili Boga? Da li nastojim ugoditi ljudima? Kada bih nastojao ugoditi ljudima, ne bih bio Mesijin sluga!</verse>
				<verse number="11">Uistinu, dajem vam do znanja, braćo: Radosna vijest koju sam saopćio nije od ljudi,</verse>
				<verse number="12">niti sam je ja od čovjeka primio ili naučio, već objavom Mesije Isusa.</verse>
				<verse number="13">Čuli ste, naime, za moj nekadašnji način života u jevrejstvu, kako sam preko svake mjere proganjao Zajednicu Božiju i nastojao je uništiti,</verse>
				<verse number="14">i kako sam, u svojoj ogromnoj odanosti očinskim predajama, napredovao u jevrejstvu, prestigavši mnoge vršnjake u svom narodu.</verse>
				<verse number="15">Ali kad je odlučio Bog, Koji me odvojio još od majčine utrobe i pozvao, po Svojoj milosti,</verse>
				<verse number="16">da u meni objavi Svoga sina, da Ga objavim među paganima, ja sam odmah, ne tražeći savjeta od tijela i krvi</verse>
				<verse number="17">i ne uzišavši u Jerusalem kod onih koji su bili poslanici prije mene, otišao u Arabiju i opet se vratio u Damask.</verse>
				<verse number="18">Onda sam, nakon tri godine, uzišao u Jerusalem da se upoznam sa Kefom, i s njim sam ostao petnaest dana,</verse>
				<verse number="19">ali nikog drugog od poslanika nisam vidio, osim Jakova, brata Gospodova.</verse>
				<verse number="20">A sve ovo što vam pišem, Bog mi je svjedok da ne lažem.</verse>
				<verse number="21">Nakon toga sam otišao u predjele Sirije i Cilicije.</verse>
				<verse number="22">Ipak, lično nisam bio poznat Mesijinim Zajednicama u Judeji.</verse>
				<verse number="23">One su samo čule: „Onaj koji nas je prije proganjao sada objavljuje vjeru koju je nekad htio uništiti!”</verse>
				<verse number="24">I slavile su Boga zbog mene.</verse>
			</chapter>
			<chapter number="2">
				<verse number="1">Onda sam, nakon četrnaest godina, ponovo uzišao u Jerusalem sa Barnabom, a poveo sam sa sobom i Tita.</verse>
				<verse number="2">Uzišao sam prema objavi i nasamo sam predstavio onima uglednijim Radosnu vijest koju objavljujem među paganima, da ne trčim ili da nisam trčao uzalud.</verse>
				<verse number="3">Ali ni Tit, što bijaše sa mnom, iako Grk, nije bio prisiljen da se obreže,</verse>
				<verse number="4">i to zbog lažne braće, koja su se ušuljala među nas da ispitaju našu slobodu koju imamo u Mesiji Isusu, kako bi nas učinili robovima.</verse>
				<verse number="5">Njima ni na trenutak nismo popustili i nismo se pokorili da bi istina Radosne vijesti ostala sa vama!</verse>
				<verse number="6">Ali oni koji nešto znače – šta su oni nekad bili, to meni nije važno, jer Bog ne gleda vanjštinu – ti značajni mi nisu ništa dodali,</verse>
				<verse number="7">već naprotiv, kad su uvidjeli da mi je Radosna vijest povjerena za neobrezane, kao što je i Kefi za obrezane</verse>
				<verse number="8">– jer Onaj Koji je u Kefi djelovao za poslaništvo među obrezanima, djelovao je i u meni među paganima –</verse>
				<verse number="9">i kad su prepoznali milost koja mi je data, Jakov, Kefa i Ivan, koji su smatrani stubovima, pružili su desnice meni i Barnabi u znak zajedništva: da mi idemo među pagane, a oni među obrezane.</verse>
				<verse number="10">Samo su htjeli da se sjećamo siromašnih, a ja sam upravo to revno i činio.</verse>
				<verse number="11">Ali kada je Kefa došao u Antiohiju, ja sam mu se u lice usprotivio, jer je zaslužio osudu.</verse>
				<verse number="12">Naime, prije nego što su stigli neki od Jakova, on je jeo sa paganima; a kad su ovi došli, on se počeo povlačiti i odvajati u strahu od tih obrezanih.</verse>
				<verse number="13">U pretvaranju su mu se pridružili i ostali Jevreji, tako da je i Barnaba bio zaveden njihovim licemjerstvom.</verse>
				<verse number="14">A kada sam vidio da ne postupaju ispravno prema istini Radosne vijesti, rekao sam Kefi pred svima: „Ako ti, koji si Jevrej, ne živiš jevrejski, nego paganski, kako možeš prisiljavati pagane da žive kao Jevreji?”</verse>
				<verse number="15">Mi smo po prirodi Jevreji, a ne „grešni pagani”.</verse>
				<verse number="16">Znajući da se čovjek ne opravdava po djelima Zakona, već po vjeri u Mesiju Isusa, i mi smo povjerovali u Mesiju Isusa da se opravdamo po vjeri u Njega, a ne po djelima Zakona, jer se po djelima Zakona niko neće opravdati.</verse>
				<verse number="17">No ako smo i mi, time što tražimo da se opravdamo u Mesiji, otkrili da smo grešnici, nije li tada i Mesija u službi grijeha? Nikako!</verse>
				<verse number="18">Jer ako ponovo gradim ono što sam porušio, tada pokazujem da sam i ja prijestupnik.</verse>
				<verse number="19">Ja sam, naime, po Zakonu umro Zakonu da živim Bogu – sa Mesijom sam razapet.</verse>
				<verse number="20">I ja više ne živim kao ja, već Mesija živi u meni. A ovo što sada živim u tijelu, živim po vjeri u Sina Božijega, Koji me je volio i predao samog Sebe za mene.</verse>
				<verse number="21">Ja ne odbacujem milost Božiju! Uistinu, ako pravednost dolazi po Zakonu, onda je Mesija bespotrebno umro.</verse>
			</chapter>
			<chapter number="3">
				<verse number="1">O nerazumni Galaćani, ko vas začara? Pred vašim očima Mesija Isus je bio prikazan kao da je razapet.</verse>
				<verse number="2">Samo bih ovo htio saznati od vas: Jeste li primili Duha po djelima Zakona ili po vjeri u ono što ste čuli?</verse>
				<verse number="3">Tako ste nerazumni! Počevši u Duhu, sada u tijelu završavate!</verse>
				<verse number="4">Jeste li toliko toga uzalud doživjeli? Kad bi uistinu bilo uzalud!</verse>
				<verse number="5">A Onaj Koji vam daje Duha i čini među vama silna djela, čini li to po djelima Zakona ili po vjeri u ono što ste čuli?</verse>
				<verse number="6">Jer i Abraham „povjerova Bogu i to mu se uračunalo u pravednost”.</verse>
				<verse number="7">Znajte da su oni koji vjeruju sinovi Abrahamovi.</verse>
				<verse number="8">A Pismo, predvidjevši da će Bog po vjeri opravdati narode, unaprijed objavi Radosnu vijest Abrahamu: „U tebi će biti blagoslovljeni svi narodi”.</verse>
				<verse number="9">Tako, dakle, oni koji vjeruju, blagoslovljeni su sa Abrahamom, vjernikom.</verse>
				<verse number="10">A svi koji su u djelima Zakona, nalaze se pod prokletstvom, jer je zapisano: „Neka je proklet svako ko nije vjeran svemu što je napisano u Knjizi zakona i ko to ne vrši”.</verse>
				<verse number="11">Jasno je, naime, da se po Zakonu niko ne opravdava pred Bogom, jer „pravednik će živjeti po vjeri”.</verse>
				<verse number="12">A Zakon nije od vjere, nego „onaj koji ga vrši, živjet će po njemu”.</verse>
				<verse number="13">Mesija nas je otkupio od prokletstva Zakona, time što je za nas postao prokletstvom – zapisano je: „Neka je proklet svako ko visi na raspelu” –</verse>
				<verse number="14">da bi narodima došao blagoslov Abrahamov u Mesiji Isusu, kako bi primili obećanje Duha kroz vjeru.</verse>
				<verse number="15">Braćo, govorim kao čovjek: čak ni savez koji čovjek učini, niko ne opovrgava niti mu šta dodaje.</verse>
				<verse number="16">A ova su obećanja data Abrahamu i njegovu potomku. Ne kaže „potomcima”, kao da ih je mnogo, nego kao jednome: „I potomku tvojem”, a to je Mesija.</verse>
				<verse number="17">A ovo želim reći: Savez koji je Bog prije sklopio ne može poništiti Zakon koji je nastao četiri stotine i trideset godina poslije, i ne može opovrgnuti obećanje.</verse>
				<verse number="18">Jer ako baština dolazi po Zakonu, tada više nije po obećanju. Ali Abrahama je Bog darivao po obećanju.</verse>
				<verse number="19">Zbog čega onda Zakon? On je dodat zbog grijeha, i to dok ne dođe potomak za koga je dato obećanje, a dat je po anđelima, preko posrednika.</verse>
				<verse number="20">Posrednika, naime, nema gdje je jedan. A Bog je jedan.</verse>
				<verse number="21">Zar je Zakon suprotan Božijim obećanjima? Ni u kom slučaju! Jer da je bio dat Zakon koji je u stanju dati život, onda bi pravednost dolazila od Zakona.</verse>
				<verse number="22">No, Pismo je sve stavilo pod grijeh da obećanje bude dato po vjeri u Mesiju Isusa onima koji vjeruju.</verse>
				<verse number="23">Ali, prije nego što je došla vjera, bili smo držani pod Zakonom, čuvani za vjeru koja se trebala objaviti.</verse>
				<verse number="24">Tako je Zakon bio naš čuvar koji nas je vodio do Mesije da se opravdamo po vjeri.</verse>
				<verse number="25">Ali budući da je došla vjera, više nismo u rukama čuvara.</verse>
				<verse number="26">Zaista, svi ste sinovi Božiji po vjeri u Mesiju Isusa,</verse>
				<verse number="27">jer svi koji ste u Mesiju potopljeni, u Mesiju ste se obukli.</verse>
				<verse number="28">Nema više Jevreja ni Grka, nema više roba ili slobodnog, nema više muškog ili ženskog! Svi ste sada jedan u Mesiji Isusu!</verse>
				<verse number="29">A ako ste Mesijini, tada ste Abrahamovo potomstvo, baštinici po obećanju.</verse>
			</chapter>
			<chapter number="4">
				<verse number="1">Ali kažem vam da baštinik dokle god je malodoban, ništa se ne razlikuje od roba, iako je gospodar svega.</verse>
				<verse number="2">Podložan je nadzornicima i upraviteljima sve do dana koji je odredio otac.</verse>
				<verse number="3">Tako i mi, dok smo bili malodobni, robovali smo prirodnim silama svijeta.</verse>
				<verse number="4">Ali kad je došlo vrijeme, Bog posla Svoga sina, rođenog od žene, rođenog pod Zakonom,</verse>
				<verse number="5">da otkupi one koji su pod Zakonom, da prime sinovstvo.</verse>
				<verse number="6">Budući da ste sinovi, Bog posla u vaša srca Duha Svoga sina, Koji kliče: „Abba! Oče!”</verse>
				<verse number="7">Dakle, nisi više rob, nego sin! A ako si sin, onda si i baštinik po Bogu.</verse>
				<verse number="8">Uistinu, dok još niste poznavali Boga, robovali ste bogovima koji po prirodi to nisu.</verse>
				<verse number="9">A sada, kada ste upoznali Boga – još bolje, kada je Bog upoznao vas – kako to da se opet okrećete slabim i jadnim prirodnim silama, kojim ponovo želite robovati?</verse>
				<verse number="10">Držite dane, mjesece, vremena i godine!</verse>
				<verse number="11">Bojim se za vas, da se nisam možda uzalud trudio!</verse>
				<verse number="12">Molim vas, braćo, budite kao ja, jer sam i ja postao kao vi. Ni u čemu me niste povrijedili.</verse>
				<verse number="13">A znate da sam vam prvi put zbog slabosti tijela objavio Radosnu vijest.</verse>
				<verse number="14">Svoju kušnju, mene u mom tijelu, niste prezreli niti odbacili, već ste me primili kao anđela Božijega, kao Mesiju Isusa.</verse>
				<verse number="15">Gdje je sada ta vaša radost? Svjedočim vam da biste, kad bi bilo moguće, i svoje oči iskopali i dali ih meni.</verse>
				<verse number="16">Zar sam vam postao neprijateljem govoreći vam istinu?</verse>
				<verse number="17">Oni se brinu za vas, ali ne zbog dobra, nego vas žele odvući da se vi brinete za njih.</verse>
				<verse number="18">Uvijek je dobro brinuti se za dobro, a ne samo dok sam ja prisutan uz vas,</verse>
				<verse number="19">djeco moja, zbog koje ponovo trpim porođajne muke dok se Mesija ne oblikuje u vama.</verse>
				<verse number="20">Sada bih volio da sam uz vas, i da promijenim svoj način govora, jer sam zbunjen zbog vas.</verse>
				<verse number="21">Recite mi vi koji želite biti pod Zakonom, zar ne čujete Zakona?</verse>
				<verse number="22">Pisano je, naime, da je Abraham imao dva sina, jednoga od ropkinje i jednoga od slobodne.</verse>
				<verse number="23">Onaj od ropkinje rođen je po tijelu, a onaj od slobodne po obećanju.</verse>
				<verse number="24">To je rečeno slikovito. Te žene su dva saveza: jedan je s gore Sinaj i rađa za ropstvo, a to je Hagara.</verse>
				<verse number="25">Dakle, Hagara je gora Sinaj u Arabiji i odgovara sadašnjem Jerusalemu, jer se nalazi u ropstvu zajedno sa svojom djecom.</verse>
				<verse number="26">Ali onaj Jerusalem koji je gore, slobodan je, i taj je naša majka,</verse>
				<verse number="27">jer je pisano: „Raduj se, nerotkinjo, iako ne rađaš; kliči i viči ti što ne podnosiš porođajne bolove! Jer brojnija su djeca usamljene nego one koja ima muža!”</verse>
				<verse number="28">A vi ste, braćo, kao i Isak, djeca obećanja.</verse>
				<verse number="29">Ali kao što je i onda onaj koji je rođen po tijelu progonio onoga koji je rođen po Duhu, tako je i sada.</verse>
				<verse number="30">A šta kaže Pismo? „Izbaci ropkinju i njenog sina, jer sin ropkinje nikada neće biti baštinik sa sinom slobodne!”</verse>
				<verse number="31">Dakle, braćo, mi nismo djeca ropkinje, nego slobodne.</verse>
			</chapter>
			<chapter number="5">
				<verse number="1">Za tu slobodu nas je Mesija izbavio! Dakle, budite čvrsti i ne dopustite da se ponovo nađete pod jarmom ropstva!</verse>
				<verse number="2">Evo, govorim vam ja, Pavle: ako se obrežete, Mesija vam neće ništa značiti.</verse>
				<verse number="3">I ponovo svjedočim svakom čovjeku koji se obreže da je dužan vršiti sav Zakon.</verse>
				<verse number="4">Odsječeni ste od Mesije svi koji se želite po Zakonu opravdati. Otpali ste od milosti!</verse>
				<verse number="5">Jer mi po Duhu vjerom iščekujemo nadu pravednosti.</verse>
				<verse number="6">Naime, u Mesiji Isusu ništa ne vrijedi ni obrezivanje ni neobrezivanje, već vjera koja djeluje kroz ljubav.</verse>
				<verse number="7">Dobro ste trčali! Ko vas je spriječio da se više ne podvrgavate istini?</verse>
				<verse number="8">Ovakvo uvjerenje nije od Onoga Koji vas poziva!</verse>
				<verse number="9">Malo kvasca ukvasi čitavo tijesto!</verse>
				<verse number="10">Uzdam se u vas u Gospodu da nećete misliti ništa drugačije. Ali onaj koji vas uznemiruje trpjet će osudu, ko god bio!</verse>
				<verse number="11">A ja, braćo, ako zagovaram i obrezanje, zašto me i dalje progone? Onda je uklonjena sablazan krsta!</verse>
				<verse number="12">Neka se i uškope oni koji vas uznemiruju!</verse>
				<verse number="13">Uistinu, braćo, pozvani ste na slobodu. Samo neka ta sloboda ne bude izgovor tijelu, nego ljubavlju služite jedni drugima.</verse>
				<verse number="14">Jer sav je Zakon sažet u jednu riječ, i to: „Ljubi svoga bližnjega kao samoga sebe!”</verse>
				<verse number="15">Ali ako jedni druge grizete i žderete, pazite da se među sobom ne uništite.</verse>
				<verse number="16">I kažem vam: po Duhu živite, pa sigurno nećete udovoljavati požudi tijela!</verse>
				<verse number="17">Jer tijelo žudi protivno duhu, a duh protivno tijelu. To dvoje protivi se jedno drugom, tako da ne činite ono što želite.</verse>
				<verse number="18">Ali ako ste Duhom vođeni, niste pod Zakonom.</verse>
				<verse number="19">A djela tijela su očigledna. To su: bludnost, nečistoća, razvratnost,</verse>
				<verse number="20">idolopoklonstvo, vračanje, neprijateljstva, svađa, ljubomora, srdžba, sebičnost, podjele, strančarenja,</verse>
				<verse number="21">zavist, opijanja, razuzdane zabave i tome slično. Na to vas unaprijed upozoravam, kao što sam i prije rekao: oni koji čine ovakve stvari neće baštiniti Božije carstvo.</verse>
				<verse number="22">A rod Duha je: ljubav, radost, mir, strpljivost, blagost, dobrota, vjernost,</verse>
				<verse number="23">krotkost, uzdržljivost. Zakon protiv toga ne postoji.</verse>
				<verse number="24">Oni koji pripadaju Mesiji Isusu razapeli su tijelo sa svojim strastima i požudama.</verse>
				<verse number="25">Ako živimo po Duhu, po Duhu se i ponašajmo!</verse>
				<verse number="26">Ne tražimo taštu slavu! Ne izazivajmo jedni druge! Ne zavidimo jedni drugima!</verse>
			</chapter>
			<chapter number="6">
				<verse number="1">Braćo, ako se neko i nađe u kakvom grijehu, takvoga vi duhovni ispravljajte u duhu krotkosti. I nek svako pazi na samog sebe da i sâm ne bude doveden u kušnju!</verse>
				<verse number="2">Nosite bremena jedni drugima i tako ćete ispuniti Mesijin zakon.</verse>
				<verse number="3">Ako neko misli da je nešto, iako nije, sâm sebe vara!</verse>
				<verse number="4">Neka svako sâm ispita svoje djelo, pa će tada u sebi samom pronaći razlog hvale, a ne u drugome.</verse>
				<verse number="5">Uistinu, svako će nositi svoj vlastiti teret.</verse>
				<verse number="6">Neka onaj koji je poučavan u Riječi dijeli sva svoja dobra sa svojim učiteljem.</verse>
				<verse number="7">Ne budite u zabludi: Bog se ne da izrugivati! Šta god neko sije, to će i žeti!</verse>
				<verse number="8">Onaj, naime, koji sije u svoje tijelo, iz tijela će žeti propadljivost, ali onaj koji sije u duh, iz duha će žeti Život vječni.</verse>
				<verse number="9">Neka nam ne bude teško činiti dobro, jer ćemo u svoje vrijeme žeti, ako sad ne posustanemo!</verse>
				<verse number="10">Stoga, budući da imamo priliku, činimo dobro svima, a posebno bližnjima po vjeri.</verse>
				<verse number="11">Pogledajte kolikim slovima vam pišem svojom rukom!</verse>
				<verse number="12">Svi koji se žele pokazati u tijelu tjeraju vas da se obrežete, i to samo zato da ne budu progonjeni zbog krsta Mesijinog.</verse>
				<verse number="13">Pa ni sami obrezani ne vrše Zakon, ali žele da se vi obrežete kako bi se hvalili vašim tijelom.</verse>
				<verse number="14">A ja se neću ničim hvaliti, osim krstom našega Gospoda Mesije Isusa, po Kojem je meni razapet svijet i ja svijetu!</verse>
				<verse number="15">Doista, ništa ne znači ni obrezanje niti neobrezanje, već novo stvorenje.</verse>
				<verse number="16">I neka mir i milosrđe budu nad svima onima koji budu slijedili ovaj put, i nad Božijim Izraelom!</verse>
				<verse number="17">Nadalje, nek mi više niko ne dosađuje, jer ja na svom tijelu nosim ožiljke Isusove!</verse>
				<verse number="18">Milost našega Gospoda Mesije Isusa neka bude sa duhom vašim, braćo! Amin.</verse>
			</chapter>
		</book>
		<book number="49">
			<chapter number="1">
				<verse number="1">Pavle, poslanik Mesije Isusa po volji Božijoj: svetima u Efesu i vjernicima u Mesiju Isusa.</verse>
				<verse number="2">Milost vam i mir od Boga, našeg Oca i Gospoda Mesije Isusa!</verse>
				<verse number="3">Neka je blagoslovljen Bog i Otac našeg Gospoda Mesije Isusa, Koji nas blagoslovi svakim duhovnim blagoslovom na Nebesima, u Mesiji.</verse>
				<verse number="4">Kao što nas izabra u Njemu prije postanka svijeta da budemo sveti i besprijekorni pred Njim,</verse>
				<verse number="5">u ljubavi nas predodredi za sinovstvo po Mesiji Isusu za Sebe, prema odluci Svoje volje,</verse>
				<verse number="6">na hvalu slave Svoje milosti. Njome nas i darova u Ljubljenome,</verse>
				<verse number="7">u Kome imamo otkupljenje krvlju Njegovom, oproštenje grijeha, prema veličini Njegove milosti.</verse>
				<verse number="8">Nju obilato izli u nas sa svom mudrošću i razumijevanjem,</verse>
				<verse number="9">obznanivši nam tajnu Svoje volje prema Svojoj odluci koju naumi u Njemu,</verse>
				<verse number="10">da se ispuni vrijeme: objediniti sve u Mesiji – sve na Nebesima i sve na Zemlji.</verse>
				<verse number="11">U Njemu smo i mi izabrani – predodređeni po naumu Onoga Koji sve čini prema nakani Svoje volje –</verse>
				<verse number="12">da budemo na hvalu slave Njegove, mi koji smo položili svoju nadu u Mesiju.</verse>
				<verse number="13">U Njemu ste i vi, čuvši Riječ istine – Radosnu vijest svoga spasenja – u Njemu ste, povjerovavši, i zapečaćeni Svetim Duhom, obećanim.</verse>
				<verse number="14">On je polog naše baštine: otkupljenja da budemo Božiji – na hvalu slave Njegove.</verse>
				<verse number="15">Stoga i ja, čuvši za vašu vjeru u Gospoda Isusa i ljubav prema svim svetima,</verse>
				<verse number="16">neprestano zahvaljujem za vas i sjećam vas se u svojim molitvama:</verse>
				<verse number="17">da vam Bog našeg Gospoda Mesije Isusa, Otac slave, podari Duha mudrosti i objave da Ga potpuno spoznate;</verse>
				<verse number="18">da vam se prosvijetle oči vašeg srca kako biste spoznali kolika je nada u Njegovom pozivu, koliko je bogatstvo slave Njegove baštine u svetima,</verse>
				<verse number="19">i koliko je neizmjerno velika Njegova sila u nama koji vjerujemo, baš kao što je veliko i djelovanje Njegove moćne snage,</verse>
				<verse number="20">koju pokaza u Mesiji, time što Ga je digao iz mrtvih i postavio Sebi zdesna na Nebesima,</verse>
				<verse number="21">iznad svakog vrhovništva, vlasti, sile i gospodstva i svakog imena koje se izgovara ne samo na ovom svijetu nego i na onom koji dolazi.</verse>
				<verse number="22">I sve Mu je podložio pod noge, a Njega postavi kao Glavu nad svim u Zajednici,</verse>
				<verse number="23">koja je Njegovo tijelo, potpuna veličina Onoga Koji sve ispunjava u svima.</verse>
			</chapter>
			<chapter number="2">
				<verse number="1">I vi ste bili mrtvi u svojim prijestupima i grijesima,</verse>
				<verse number="2">u kojima ste prije živjeli po Eonu ovog svijeta, po Vladaru zračnog carstva – duhu koji sada djeluje u sinovima neposlušnosti.</verse>
				<verse number="3">Među njima smo i svi mi prije živjeli u požudama svog tijela, udovoljavajući željama tijela i misli, i bili smo po prirodi djeca gnjeva kao i ostali.</verse>
				<verse number="4">Ali Bog Koji je bogat milosrđem, zbog Svoje velike ljubavi kojom nas je volio,</verse>
				<verse number="5">dok smo još bili mrtvi u prijestupima, oživi nas sa Mesijom – milošću ste spaseni! –</verse>
				<verse number="6">s Njim nas i podiže i postavi na Nebesima u Mesiji Isusu,</verse>
				<verse number="7">da u vjekovima koji dolaze pokaže neizmjerno bogatstvo Svoje milosti u dobroti prema nama u Mesiji Isusu.</verse>
				<verse number="8">Jer milošću ste spašeni, po vjeri! I to nije od vas, već je to dar Božiji!</verse>
				<verse number="9">To nije od djelâ, da se ko ne bi hvalio.</verse>
				<verse number="10">Mi smo Njegovo djelo, stvoreni u Mesiji Isusu za dobra djela, koja Bog unaprijed pripremi da u njima živimo.</verse>
				<verse number="11">Zato zapamtite da ste vi nekad bili pagani u tijelu. Zvali su vas neobrezanima oni koji se zovu obrezani – rukom na tijelu –</verse>
				<verse number="12">i u to ste vrijeme, bez Mesije, bili otuđeni od izraelskog građanstva, stranci za Saveze obećanja, bez nade i bez Boga na ovom svijetu.</verse>
				<verse number="13">A sada, u Mesiji Isusu, vi koji ste nekad bili daleko, dovedeni ste blizu krvlju Mesijinom!</verse>
				<verse number="14">Uistinu, On je naš mir – On Koji od dvoga načini jedno, i Koji u Svom tijelu sruši pregradni zid – neprijateljstvo.</verse>
				<verse number="15">On poništi Zakon zapovijedi s propisima, kako bi u Sebi od dvojice stvorio jednog novog čovjeka, uspostavljajući mir,</verse>
				<verse number="16">i obojicu u jednom tijelu pomirio sa Bogom – po krstu, ubivši u Sebi neprijateljstvo.</verse>
				<verse number="17">Kada je došao, objavio je mir onima koji su blizu i mir vama koji ste daleko,</verse>
				<verse number="18">jer po Njemu i jedni i drugi imamo pristup Ocu u jednom Duhu.</verse>
				<verse number="19">I prema tome, više niste stranci i tuđinci, nego ste sugrađani svetih i ukućani Božiji,</verse>
				<verse number="20">podignuti na temelju poslanikâ i vjerovjesnika, a ugaoni je kamen sâm Mesija Isus.</verse>
				<verse number="21">U Njemu sva građevina, čvrsto povezana, raste u sveti hram u Gospodu.</verse>
				<verse number="22">U Njemu ste i vi zajedno izgrađeni da budete prebivalište Božije u Duhu.</verse>
			</chapter>
			<chapter number="3">
				<verse number="1">Zbog toga sam i ja, Pavle, zatvorenik Mesije Isusa, za vas, pagane.</verse>
				<verse number="2">Sigurno ste čuli za Božiju milost koja mi je data za vas:</verse>
				<verse number="3">po objavi mi je obznanjena tajna, kako sam prije ukratko pisao.</verse>
				<verse number="4">Po tome, kad to čitate, možete razumjeti moj uvid u Mesijinu tajnu,</verse>
				<verse number="5">koja u prijašnjim naraštajima nije bila otkrivena sinovima ljudskim, kao što je sada po Duhu objavljena Njegovim svetim poslanicima i vjerovjesnicima:</verse>
				<verse number="6">da su pagani subaštinici, dijelovi istog tijela i sudionici obećanja u Mesiji Isusu, po Radosnoj vijesti,</verse>
				<verse number="7">za koju sam postao službenik prema daru milosti Božije, koja mi je data djelovanjem Njegove sile.</verse>
				<verse number="8">Meni, najmanjem od svih svetih, data je ova milost da paganima objavim neizmjerno Mesijino bogatstvo</verse>
				<verse number="9">i da svima rasvijetlim sprovedbu tajne koja je vjekovima bila sakrivena u Bogu, stvoritelju svega,</verse>
				<verse number="10">da se sada po zajednici obznani mnogostruka Božija mudrost vrhovništvima i vlastima na Nebesima,</verse>
				<verse number="11">prema vječnom naumu kojeg ispuni u Mesiji Isusu, Gospodu našem.</verse>
				<verse number="12">U Njemu imamo siguran pristup, s pouzdanjem, po vjeri u Njega.</verse>
				<verse number="13">Stoga vas molim da ne očajavate nad mojim nevoljama zbog vas. One su za vašu slavu!</verse>
				<verse number="14">Zbog toga savijam svoja koljena pred Ocem,</verse>
				<verse number="15">od Koga svaki rod na Nebesima i na Zemlji ima ime.</verse>
				<verse number="16">Neka vam podari, prema bogatstvu Svoje slave, da se po Njegovom Duhu snagom ojačate za unutrašnjeg čovjeka,</verse>
				<verse number="17">da se Mesija nastani po vjeri u vašim srcima, te da u ljubavi ukorijenjeni i utemeljeni</verse>
				<verse number="18">u potpunosti možete shvatiti, zajedno sa svim svetima, kolika je tu širina i dužina, visina i dubina</verse>
				<verse number="19">i upoznati Mesijinu ljubav koja prevazilazi razum; da potpuno budete ispunjeni ljubavlju Božijom.</verse>
				<verse number="20">A Onome Koji, prema snazi što djeluje u nama, može učiniti daleko više i obilnije nego što mi zamolimo ili mislimo –</verse>
				<verse number="21">Njemu neka je slava u Zajednici i u Mesiji Isusu kod svih naraštaja za vijeke vjekova! Amin.</verse>
			</chapter>
			<chapter number="4">
				<verse number="1">Stoga vas molim, ja – zatvorenik u Gospodu – da živite dostojno poziva kojim ste pozvani:</verse>
				<verse number="2">sa svom poniznošću i krotkošću, sa strpljenjem, podnosite jedni druge u ljubavi!</verse>
				<verse number="3">Dajte sve od sebe da sačuvate jedinstvo Duha, povezani mirom.</verse>
				<verse number="4">Jedno je tijelo i jedan Duh, kao što ste i pozvani u jednu nadu svog poziva!</verse>
				<verse number="5">Jedan je Gospod, jedna vjera, jedno potapanje.</verse>
				<verse number="6">Jedan je Bog i Otac svih. On je nad svima, po svima i u svima!</verse>
				<verse number="7">Svakom od nas je data milost prema mjeri Mesijinog dara.</verse>
				<verse number="8">Zato i kaže: Uzvivši se u visinu povede zarobljenike, ljudima dade darove.</verse>
				<verse number="9">Ono „uzvivši se” – šta drugo znači nego da je i sišao u donje predjele Zemlje?</verse>
				<verse number="10">Onaj Koji siđe, isti je Onaj Koji i uziđe iznad svih Nebesa da sve ispuni.</verse>
				<verse number="11">I On dade jedne za poslanike, druge za propovjednike, jedne za blagovjesnike, a druge za pastire i učitelje,</verse>
				<verse number="12">da opremi svete za djelo služenja, za izgradnju Mesijinog tijela,</verse>
				<verse number="13">dok svi ne dođemo do jedinstva vjere i do potpune spoznaje Sina Božijega, do savršenog čovjeka, do mjere zrelosti Mesijine punoće,</verse>
				<verse number="14">da više ne budemo mala djeca kojom se poigravaju valovi i koju nosi ukrug svaki vjetar nauke i ljudskih prijevara sa lukavošću koja prepredeno vodi do zablude.</verse>
				<verse number="15">Nego, držimo se istine u ljubavi da tako u svemu urastemo u Njega – Mesiju, Koji je Glava.</verse>
				<verse number="16">Od Njega je cijelo Tijelo spojeno i povezano zglobovima i vezama, te se udovi po svojoj mjeri međusobno pomažu, pa tako Tijelo raste i izgrađuje se u ljubavi.</verse>
				<verse number="17">Stoga vam ovo govorim i svjedočim u Gospodu: nemojte više živjeti kao što žive pagani: u ispraznosti svog uma,</verse>
				<verse number="18">zamračeni u svom razumu, otuđeni od Božijega života zbog neznanja koje je u njima, zbog tvrdoće njihovog srca.</verse>
				<verse number="19">Oni su se, izgubivši svaki osjećaj srama, predali razuzdanosti da u pomami čine svaku vrstu nečistoće.</verse>
				<verse number="20">A vi niste upoznali takvog Mesiju,</verse>
				<verse number="21">ako ste Ga uistinu čuli i u Njemu bili poučeni onako kako je i istina u Isusu:</verse>
				<verse number="22">da sa sebe skinete starog čovjeka i njegov prijašnji način života, kojeg varljive požude vode u propast,</verse>
				<verse number="23">te da se obnavljate duhom vašeg uma,</verse>
				<verse number="24">i da obučete novog čovjeka, koji je stvoren po Bogu, u pravednosti i svetosti Istine. Upute za novi život.</verse>
				<verse number="25">Stoga, odbacite laž i „govorite istinu svaki svojem bližnjem”, jer smo udovi jedni drugima.</verse>
				<verse number="26">„Srdite se, ali ne griješite!” Neka sunce ne zađe nad vašom srdžbom,</verse>
				<verse number="27">i ne dajte mjesta Đavolu!</verse>
				<verse number="28">Ko je krao, neka više ne krade, nego nek se radije trudi radeći svojim rukama nešto dobro, da može dijeliti sa onima kojima treba.</verse>
				<verse number="29">Neka iz vaših usta ne izlazi nikakva pokvarena riječ, nego samo dobra, za izgradnju gdje je potrebno, da iskaže milost onima koji slušaju.</verse>
				<verse number="30">Ne žalostite Božijega Svetoga Duha, Kojim ste zapečaćeni za Dan otkupljenja!</verse>
				<verse number="31">Neka sva gorčina, srdžba, gnjev, vika i hula sa svakim drugim zlom budu daleko od vas!</verse>
				<verse number="32">Budite jedni prema drugima ljubazni, milosrdni; opraštajte jedni drugima, kao što je i Bog u Mesiji oprostio vama.</verse>
			</chapter>
			<chapter number="5">
				<verse number="1">Dakle, slijedite Boga, jer ste voljena djeca,</verse>
				<verse number="2">i živite u ljubavi kao što je i Mesija sa nama bio u ljubavi i Sebe predao za nas kao prinos i žrtvu Bogu na ugodan miris.</verse>
				<verse number="3">A bludnost i svaka nečistoća ili pohlepa nek se ne spominju među vama, kako i priliči svetima!</verse>
				<verse number="4">Ni nepristojnost, ni gluposti, ni proste riječi – sve što nije na mjestu – nego radije zahvaljivanje!</verse>
				<verse number="5">Jer dobro znajte ovo: nijedan bludnik, ili nečisti, ili pohlepnik, to jest, idolopoklonik, nema baštinu u Carstvu Mesijinom i Božijem.</verse>
				<verse number="6">Neka vas niko ne zavede ispraznim riječima, jer zbog tih stvari gnjev Božiji pada na sinove neposlušnosti.</verse>
				<verse number="7">Prema tome, ništa nemojte imati s njima!</verse>
				<verse number="8">Prije ste bili tama, a sada ste svjetlo u Gospodu. Živite kao djeca svjetla</verse>
				<verse number="9">– plod svjetla je sva dobrota, pravednost i istina –</verse>
				<verse number="10">i pokazujte ono što je ugodno Bogu!</verse>
				<verse number="11">Nemojte sudjelovati u jalovim djelima tame, već ih radije razotkrivajte!</verse>
				<verse number="12">Stvari koje oni u tajnosti čine, sramota je i spominjati.</verse>
				<verse number="13">Sve što se razotkrije, pod svjetlom postaje vidljivo; a sve što je vidljivo, svjetlo je.</verse>
				<verse number="14">Zato i veli: „Probudi se, ti koji spavaš, i ustani od mrtvih, i Mesija će ti svijetliti!”</verse>
				<verse number="15">Stoga pažljivo razmotrite kako živjeti! Ne kao ludi, već kao mudri!</verse>
				<verse number="16">Otkupljujte vrijeme, jer su dani zli!</verse>
				<verse number="17">Zato ne budite bezumni, nego shvatite šta je volja Božija!</verse>
				<verse number="18">Ne opijajte se vinom, u kojem je razuzdanost, nego budite ispunjeni Duhom!</verse>
				<verse number="19">Govorite jedni drugima u psalmima, hvalospjevima i duhovnim pjesmama! Pjevajte i u svom srcu slavite Gospoda!</verse>
				<verse number="20">Uvijek za sve zahvaljujte Bogu Ocu u imenu našeg Gospoda Mesije Isusa!</verse>
				<verse number="21">Budite podložni jedni drugima u Mesijinom strahu!</verse>
				<verse number="22">Žene svojim muževima kao Gospodu!</verse>
				<verse number="23">Muž je, naime, glava ženi kao što je i Mesija glava Zajednici – On, spasitelj Tijela.</verse>
				<verse number="24">Kao što je Zajednica podložna Mesiji, tako neka i žene budu podložne svojim muževima u svemu!</verse>
				<verse number="25">Muževi, volite svoje žene kao što je i Mesija volio Zajednicu te Sebe predao za nju,</verse>
				<verse number="26">da je posveti, očistivši je pranjem u vodi – riječju,</verse>
				<verse number="27">da Sebi privede Zajednicu slavnu, bez mrlje, bore ili nečeg sličnog, da bude sveta i besprijekorna.</verse>
				<verse number="28">Isto tako i muževi treba da vole svoje žene kao svoja tijela. Ko voli svoju ženu, sebe voli.</verse>
				<verse number="29">Niko nikada nije mrzio svoje vlastito tijelo, već ga hrani i njeguje kao i Mesija Zajednicu,</verse>
				<verse number="30">jer smo mi udovi Njegovog Tijela.</verse>
				<verse number="31">„Zato će čovjek ostaviti svog oca i majku i sjedinit će se sa svojom ženom, i dvoje će postati jedno tijelo.”</verse>
				<verse number="32">Ovo je velika tajna – ali govorim za Mesiju i za Zajednicu.</verse>
				<verse number="33">Ipak, neka svaki od vas voli svoju ženu kao samog sebe, a žena neka poštuje svog muža.</verse>
			</chapter>
			<chapter number="6">
				<verse number="1">Djeco, slušajte svoje roditelje u Gospodu, jer to je pravo.</verse>
				<verse number="2">„Poštuj svoga oca i majku” prva je zapovijed sa obećanjem:</verse>
				<verse number="3">„da ti bude dobro i da dugo živiš na zemlji.”</verse>
				<verse number="4">A vi, očevi, ne razdražujte svoju djecu, nego ih odgajajte stegom i poukom Gospodnjom!</verse>
				<verse number="5">Robovi, slušajte svoje zemaljske gospodare sa strahom i zebnjom, u iskrenosti svog srca, kao Mesiju.</verse>
				<verse number="6">Ne služite im samo naoko, kao oni koji žele ugoditi ljudima, nego kao robovi Mesijini koji svojom dušom čine Božiju volju.</verse>
				<verse number="7">Služite dobrovoljno, kao Gospodu, a ne kao ljudima,</verse>
				<verse number="8">znajući da će svaki čovjek, bio rob ili slobodan, ako uradi nešto dobro, primiti za to nagradu od Gospoda.</verse>
				<verse number="9">I vi gospodari, isto se tako ponašajte prema njima: ostavite se prijetnje, znajući da je Gospodar na Nebesima i vaš i njihov i da kod Njega nema pristrasnosti.</verse>
				<verse number="10">Ubuduće jačajte u Gospodu i u snazi Njegove moći!</verse>
				<verse number="11">Obucite svu opremu Božiju da biste se mogli suprotstaviti Đavolovim lukavim nakanama.</verse>
				<verse number="12">Jer naša borba nije protiv krvi i tijela, nego protiv vrhovništava, protiv vlasti, protiv sila ovog mračnog svijeta, protiv zlih duhova na Nebesima.</verse>
				<verse number="13">Stoga, uzmite na sebe svu opremu Božiju da biste se mogli oduprijeti u zli dan, i održati se kad sve nadvladate.</verse>
				<verse number="14">Dakle, čvrsto stojte! Opašite svoje bokove istinom i stavite na se oklop pravednosti,</verse>
				<verse number="15">obujte noge spremnošću za Radosnu vijest mira!</verse>
				<verse number="16">Pored svega, uzmite i štit vjere, kojim ćete moći ugasiti sve goruće strijele zloga.</verse>
				<verse number="17">Uzmite i kacigu spasenja i mač Duha, a to je Božija riječ.</verse>
				<verse number="18">Svakovrsnom se molitvom i zazivom u svakoj prilici molite u Duhu. Pored toga i bdijte sa svom ustrajnošću i molitvom za sve svete,</verse>
				<verse number="19">i za mene, da mi se, kad otvorim svoja usta, dade riječ da hrabro obznanim tajnu Radosne vijesti,</verse>
				<verse number="20">čiji sam poslanik u okovima, te da u njoj budem hrabar i da govorim kako treba.</verse>
				<verse number="21">A da biste mogli znati nešto o meni i šta je sa mnom, sve će vam obznaniti Tihik, moj dragi brat i vjerni službenik u Gospodu.</verse>
				<verse number="22">Njega sam i poslao kod vas upravo zato da saznate kako smo i da ohrabri vaša srca.</verse>
				<verse number="23">Mir braći i ljubav sa vjerom od Boga Oca i Gospoda Mesije Isusa!</verse>
				<verse number="24">Neka milost i nepropadljivost budu sa svima koji vole našeg Gospoda Mesiju Isusa!</verse>
			</chapter>
		</book>
		<book number="50">
			<chapter number="1">
				<verse number="1">Pavle i Timotej, sluge Mesije Isusa, svim svetima u Mesiji Isusu koji su u Filipima, sa nadglednicima i poslužiteljima.</verse>
				<verse number="2">Milost vam i mir od Boga, Oca našeg i Gospoda Mesije Isusa!</verse>
				<verse number="3">Zahvaljujem svom Bogu svaki put kad vas se sjetim.</verse>
				<verse number="4">Uvijek u svakoj svojoj molitvi za sve vas sa radošću se molim</verse>
				<verse number="5">zbog vašeg sudjelovanja u Radosnoj vijesti od prvoga dana pa sve do sada.</verse>
				<verse number="6">Uvjeren sam u ovo: Onaj Koji je u vama započeo dobro djelo, dovršit će ga do Dana Mesije Isusa.</verse>
				<verse number="7">I pravedno je da tako razmišljam o svima vama, jer vas nosim u svom srcu, i bilo da sam u okovima ili u odbrani i utvrđivanju Radosne vijesti vi ste svi sudionici moje milosti.</verse>
				<verse number="8">Bog mi je svjedok da čeznem za svima vama ljubavlju Mesije Isusa.</verse>
				<verse number="9">I za ovo molim: da vaša ljubav raste sve više i više u dubljoj spoznaji i svakom rasuđivanju,</verse>
				<verse number="10">da možete procijeniti ono što je najbolje, da budete čisti i besprijekorni na Dan Mesijin,</verse>
				<verse number="11">ispunjeni rodom pravednosti po Mesiji Isusu, na hvalu i slavu Božiju.</verse>
				<verse number="12">A želim da znate, braćo, da je moje stanje još više pridonijelo napretku Radosne vijesti,</verse>
				<verse number="13">tako da su moji okovi u Mesiji postali poznati čitavom pretorijumu i među svima ostalima,</verse>
				<verse number="14">a većina braće u Gospodu ohrabrila se mojim okovima i još spremnije se usuđuju neustrašivo iznositi Riječ.</verse>
				<verse number="15">Istina, neki objavljuju Mesiju iz zavisti i zbog takmičenja, a neki iz dobre namjere:</verse>
				<verse number="16">ovi iz ljubavi, jer znaju da sam određen za odbranu Radosne vijesti,</verse>
				<verse number="17">a oni objavljuju Mesiju zbog suparništva, neiskreno, nadajući se da će mi tako uvećati muke u okovima.</verse>
				<verse number="18">Pa šta onda? Samo se na svaki način, bilo uz pretvaranje ili iskreno, objavljuje Mesija. I tome se ja radujem, a i dalje ću se radovati,</verse>
				<verse number="19">jer znam da će mi to biti za moje oslobođenje, po vašim molitvama i uz pomoć Duha Mesije Isusa,</verse>
				<verse number="20">budući da duboko čeznem i nadam se da se ni u čemu neću osramotiti, nego da će se sa svom hrabrošću – kako uvijek tako i sada – Mesija uzveličati u mom tijelu, bilo kroz život, bilo kroz smrt.</verse>
				<verse number="21">Moj život je Mesija, a smrt mi je dobitak.</verse>
				<verse number="22">Ali, ako mi je živjeti u tijelu, to za mene znači rod i trud, i ne znam šta bih izabrao.</verse>
				<verse number="23">Dakle, pritisnut sam sa dvije strane: imam želju otići i biti sa Mesijom, jer je to mnogo bolje,</verse>
				<verse number="24">ali ostati u tijelu je potrebnije zbog vas.</verse>
				<verse number="25">Uvjeren u to, znam da ću ostati i biti sa svima vama za vaš napredak i radost vjere,</verse>
				<verse number="26">da vaš ponos sa mnom poraste u Mesiji Isusu kad ponovo dođem među vas.</verse>
				<verse number="27">Samo se ponašajte dostojno Mesijinoj Radosnoj vijesti, da ja – bilo da dođem i vidim vas ili da u odsutnosti čujem o vama – mogu ustanoviti da čvrsto stojite u jednom duhu, i da se jednodušno, zajednički borite za vjeru Radosne vijesti,</verse>
				<verse number="28">te da se ni u čemu ne plašite protivnika. To je za njih dokaz njihove propasti, a za vas spasenja, i to je od Boga,</verse>
				<verse number="29">jer vam je udijeljeno za Mesiju, ne samo da u Njega vjerujete nego da za Njega i trpite,</verse>
				<verse number="30">vodeći istu borbu koju ste vidjeli kod mene, a sada čujete da je kod mene.</verse>
			</chapter>
			<chapter number="2">
				<verse number="1">Stoga, ako ima ohrabrenja u Mesiji, ako ima ljubazne utjehe, ako ima zajedništva Duha, ako ima srca i saosjećanja,</verse>
				<verse number="2">učinite moju radost potpunom: budite složni, imajte istu ljubav, budite jednodušni i imajte istu misao!</verse>
				<verse number="3">Ne radite ništa iz suparništva niti zbog tašte slave, nego u poniznosti držite jedni druge većim od sebe.</verse>
				<verse number="4">Neka se niko ne brine samo za sebe, već i za druge.</verse>
				<verse number="5">Nek u vama bude ista misao koja je bila i u Mesiji Isusu:</verse>
				<verse number="6">On, po prirodi Bog, nije se nepopustljivo držao svoje jednakosti s Bogom</verse>
				<verse number="7">nego se „ispraznio”, uzevši prirodu sluge, postavši sličan ljudima. Kad postade kao čovjek,</verse>
				<verse number="8">ponizio je sâm Sebe postavši poslušan do smrti, i to smrti na krstu.</verse>
				<verse number="9">Zato Ga Bog uzvisi i dade Mu ime iznad svakog imena,</verse>
				<verse number="10">da se imenu Isus pokloni svako koljeno nebeskih, zemaljskih i podzemaljskih bića,</verse>
				<verse number="11">i da svaki jezik prizna: Gospodar je Mesija Isus! – na slavu Boga Oca.</verse>
				<verse number="12">Stoga, dragi moji, kako ste uvijek bili poslušni, ne samo kada sam ja bio prisutan nego još više sada kad sam odsutan, sa strahom i zebnjom dovršujte svoje spasenje.</verse>
				<verse number="13">Bog je, naime, taj Koji u vama čini da hoćete i da djelujete prema Njegovoj dobroj volji.</verse>
				<verse number="14">Sve činite bez mrmljanja i raspravljanja,</verse>
				<verse number="15">da budete besprijekorni i čisti, djeca Božija bez mrlje sred pokvarenog i nastranog naraštaja, u kojem svijetlite kao svjetlila u svemiru,</verse>
				<verse number="16">čvrsto držeći Riječ života, za moj ponos na Dan Mesijin, da nisam uzalud trčao, niti se uzalud trudio.</verse>
				<verse number="17">Ali ako se i ja izlijevam kao žrtva za službu vašoj vjeri, radujem se i radovat ću se sa vama svima.</verse>
				<verse number="18">A tako i vi: radujte se i budite sretni sa mnom.</verse>
				<verse number="19">Nadam se u Gospodu Isusu da ću vam uskoro poslati Timoteja, da se i ja razvedrim kada saznam kako ste.</verse>
				<verse number="20">Nemam nikoga sličnog srca kao njega, koji bi se tako iskreno pobrinuo za vas,</verse>
				<verse number="21">jer svi traže samo svoje, a ne ono što je za Mesiju Isusa.</verse>
				<verse number="22">Vi znate njegovu dokazanu vrijednost: kao dijete sa ocem služio je sa mnom u Radosnoj vijesti.</verse>
				<verse number="23">Dakle, nadam se da ću vam njega poslati čim vidim kako će biti sa mnom,</verse>
				<verse number="24">a uzdam se u Gospoda da ću i ja sâm brzo doći kod vas.</verse>
				<verse number="25">No, smatrao sam da je potrebno da vam pošaljem Epafrodita, moga brata, saradnika i saborca, a vašeg poslanika i poslužitelja u mojoj potrebi,</verse>
				<verse number="26">budući da je čeznuo za svima vama i bio zabrinut što ste čuli da se razbolio.</verse>
				<verse number="27">Doista je bio bolestan, gotovo nasmrt, ali Bog mu se smilovao, i ne samo njemu nego i meni, da mi ne bude tuga na tugu.</verse>
				<verse number="28">Zato sam ga brzo poslao da se možete radovati kad ga vidite, a da i ja budem manje tužan.</verse>
				<verse number="29">Primite ga, dakle, u Gospodu sa svom radošću i takvome iskazujte poštovanje,</verse>
				<verse number="30">jer se zbog Mesijinog djela našao blizu same smrti, stavljajući na kocku i svoj život da upotpuni ono što je nedostajalo vašoj službi prema meni.</verse>
			</chapter>
			<chapter number="3">
				<verse number="1">Uostalom, braćo moja, radujte se u Gospodu! Meni nije teško pisati vam isto, a vama je to za sigurnost.</verse>
				<verse number="2">Čuvajte se pasa, čuvajte se zlikovaca, pazite se onih koji osakaćuju!</verse>
				<verse number="3">Jer mi smo obrezani, mi koji po Duhu Božijem služimo Bogu i ponosimo se u Mesiji Isusu, te se ne uzdamo u tijelo,</verse>
				<verse number="4">iako bih se ja mogao pouzdati i u tijelo. Ako neko misli da se može pouzdati u tijelo, ja mogu još više:</verse>
				<verse number="5">obrezan osmog dana, od roda Izraelovog, iz plemena Benjaminovog, Jevrej od Jevreja; po Zakonu – farizej,</verse>
				<verse number="6">po revnosti – progonitelj zajednice, a po pravednosti u Zakonu postao sam besprijekoran.</verse>
				<verse number="7">Ali šta god mi je bilo dobitak, to smatram gubitkom, zbog Mesije.</verse>
				<verse number="8">Štaviše, sve smatram gubitkom zbog daleko vrjednijeg – spoznaje Mesije Isusa, moga Gospoda; zbog Njega sam se svega odrekao i sve smatram otpadom, samo da dobijem Mesiju</verse>
				<verse number="9">i da budem u Njemu, ne svojom pravednošću – onom od Zakona, nego pravednošću po vjeri u Mesiju – pravednošću Božijom utemeljenoj na vjeri,</verse>
				<verse number="10">da upoznam Njega i silu Njegovog oživljenja i zajedništvo u Njegovim patnjama, prilagođavajući se Njegovoj smrti</verse>
				<verse number="11">ne bih li kako postigao oživljenje iz mrtvih.</verse>
				<verse number="12">Ne kao da sam već postigao ili da sam već savršen, nego težim da dosegnem, jer je i mene dosegao Mesija Isus.</verse>
				<verse number="13">Braćo, ja sâm ne smatram da sam to dosegnuo. Ali kažem jedno: Zaboravljajući ono što je pozadi, ispružam se prema onome što je naprijed,</verse>
				<verse number="14">trčeći prema cilju za nagradu visokog Božijeg poziva u Mesiji Isusu.</verse>
				<verse number="15">Mi koji smo savršeni, imajmo ovo na umu! A ukoliko mislite nešto drugačije, Bog će vam ovo otkriti.</verse>
				<verse number="16">Ipak, ponašajmo se prema onome što smo postigli!</verse>
				<verse number="17">Braćo, svi zajedno me slijedite i posmatrajte one koji žive po uzoru kakav imate u nama.</verse>
				<verse number="18">Jer mnogi – o kojima sam vam često govorio a i sada sa suzama govorim – žive kao neprijatelji Mesijinog krsta.</verse>
				<verse number="19">Njihov završetak je propast; bog im je trbuh, a slava im je u njihovoj sramoti. Oni razmišljaju o zemaljskim stvarima.</verse>
				<verse number="20">A naša domovina je na Nebesima, odakle i Spasitelja željno iščekujemo – Gospoda Mesiju Isusa.</verse>
				<verse number="21">On će, djelovanjem Svoje snage kojom može sve podrediti Sebi, preobraziti naše bijedno tijelo i učiniti ga jednakim Svom slavnom tijelu.</verse>
			</chapter>
			<chapter number="4">
				<verse number="1">Stoga, draga moja braćo za kojom čeznem, radosti i kruno moja, čvrsto stojte u Gospodu, voljeni!</verse>
				<verse number="2">Pozivam Evodiju i pozivam Sintihu da budu složne u Gospodu.</verse>
				<verse number="3">Da, i tebe molim, vjerni druže, da im pomogneš, jer su one u Radosnoj vijesti radile zajedno sa mnom i sa Klementom i ostalim mojim saradnicima, čija su imena u „Knjizi života”.</verse>
				<verse number="4">Radujte se uvijek u Gospodu! Ponavljam: Radujte se!</verse>
				<verse number="5">I neka vaša blagost bude znana svim ljudima. Gospod je blizu!</verse>
				<verse number="6">Ne budite u strahu ni zbog čega, nego u svemu – molitvom i zazivanjem, sa zahvalnošću – iznesite svoje potrebe Bogu.</verse>
				<verse number="7">I mir će Božiji, koji prevazilazi svaki razum, čuvati vaša srca i vaše misli u Mesiji Isusu.</verse>
				<verse number="8">Uostalom, braćo, sve što je istinito, što je časno, što je pravedno, što je čisto, što je ugodno, što je hvale vrijedno, i što je god vrlina i što je pohvalno – to nek vam je u mislima!</verse>
				<verse number="9">Sve što ste od mene naučili i primili, što ste od mene čuli i kod mene vidjeli – to činite i Bog mira će biti sa vama!</verse>
				<verse number="10">Jako sam se obradovao u Gospodu što je napokon procvalo vaše razmišljanje o meni. Vi ste i prije mislili, ali niste imali prilike.</verse>
				<verse number="11">Ne govorim to iz oskudice, jer sam naučio da budem zadovoljan u svemu.</verse>
				<verse number="12">Znam i oskudijevati, a znam i obilovati! Naučio sam se na sve i svašta: biti sit i gladovati, obilovati i oskudijevati.</verse>
				<verse number="13">Sve mogu u Onome Koji me jača!</verse>
				<verse number="14">Ipak, dobro ste uradili što ste mi pomogli u mojoj nevolji.</verse>
				<verse number="15">A i vi znate, Filipljani, da mi u početku Radosne vijesti, kad sam otišao iz Makedonije, nijedna zajednica nije doprinijela u izdatku i primitku, osim vas.</verse>
				<verse number="16">Doista, i u Solun ste mi, dva puta, poslali za moje potrebe.</verse>
				<verse number="17">Ne, ja ne tražim dar, nego tražim rod – da se poveća u vašu korist.</verse>
				<verse number="18">Imam svega, i to u izobilju. Namiren sam otkad sam primio preko Epafrodita ono od vas, slatki miris, milu žrtvu, ugodnu Bogu.</verse>
				<verse number="19">A moj će Bog ispuniti svaku vašu potrebu, prema Svom bogatstvu, slavno, u Mesiji Isusu.</verse>
				<verse number="20">Neka je slava Bogu, Ocu našem, uvijek i vječno. Amin.</verse>
				<verse number="21">Pozdravite svakog svetog u Mesiji Isusu. Pozdravljaju vas braća koja su sa mnom.</verse>
				<verse number="22">Pozdravljaju vas svi sveti, a posebno oni iz Cezarovog doma.</verse>
				<verse number="23">Neka milost Gospoda Mesije Isusa bude sa duhom vašim!</verse>
			</chapter>
		</book>
		<book number="51">
			<chapter number="1">
				<verse number="1">Pavle, poslanik Mesije Isusa po volji Božijoj, i brat Timotej:</verse>
				<verse number="2">svetima u Kolosu i vjernoj braći u Mesiji. Milost vam i mir od Boga, Oca našega!</verse>
				<verse number="3">Zahvaljujemo Bogu, Ocu našeg Gospoda Mesije Isusa, uvijek kad se molimo za vas,</verse>
				<verse number="4">jer smo čuli za vašu vjeru u Mesiji Isusu i za ljubav koju gajite prema svim svetima,</verse>
				<verse number="5">radi nade koja je pohranjena za vas na Nebesima. O njoj ste već prije čuli u riječi istine Radosne vijesti</verse>
				<verse number="6">koja je došla kod vas, i koja – kako u cijelom svijetu, tako i među vama – donosi rod i raste, od dana kada ste čuli i upoznali milost Božiju u istini,</verse>
				<verse number="7">kako ste naučili od dragog Epafre, sluge zajedno s nama, koji je vjeran Mesijin službenik za nas.</verse>
				<verse number="8">On nam je i saopćio vašu ljubav u Duhu.</verse>
				<verse number="9">Zbog toga i mi, od dana kad smo to čuli, ne prestajemo moliti za vas i tražiti da budete ispunjeni spoznajom Njegove volje u čitavoj mudrosti i duhovnom razumijevanju:</verse>
				<verse number="10">da živite dostojno Gospodu i da Mu ugađate u svemu, da rađate svako dobro djelo i da rastete u spoznaji Boga,</verse>
				<verse number="11">da budete osnaženi svom snagom, prema moći Njegove slave, za svaku postojanost i strpljivost,</verse>
				<verse number="12">te da s radošću zahvaljujete Ocu Koji vas je osposobio da imate udjela u imovini svetih u svjetlu.</verse>
				<verse number="13">On nas izbavi iz vlasti tame i premjesti nas u Carstvo Svog voljenog sina,</verse>
				<verse number="14">u Kome imamo otkupljenje, oproštenje grijeha.</verse>
				<verse number="15">On je slika nevidljivog Boga, prvorođenac svakog stvorenja,</verse>
				<verse number="16">jer u Njemu je sve stvoreno na Nebesima i na Zemlji, sve vidljivo i nevidljivo, bilo prijestolja, bilo gospodstva, bilo vrhovništva, bilo vlasti – sve je po Njemu i za Njega stvoreno,</verse>
				<verse number="17">a On je prije svega i sve se u Njemu drži skupa.</verse>
				<verse number="18">On je i Glava Tijela – Zajednice; On je početak, prvorođenac od mrtvih, da u svemu bude na prvom mjestu,</verse>
				<verse number="19">jer u Njemu Bog odluči nastaniti svu Punoću,</verse>
				<verse number="20">i po Njemu sve – bilo na Zemlji, bilo na Nebesima – pomiriti sa Sobom, uspostavivši mir krvlju Njegovog krsta.</verse>
				<verse number="21">I vas, koji ste nekad bili otuđeni i neprijatelji svojim umom i zlim djelima,</verse>
				<verse number="22">sada izmiri u Njegovom smrtnom tijelu, po Njegovoj smrti, da vas Sebi privede svete, besprijekorne i bez mane,</verse>
				<verse number="23">ako doista ostanete utemeljeni u vjeri, čvrsti i nerazdvojni od nade Radosne vijesti koju ste čuli, koja se objavljuje svakom stvorenju pod nebom, i čiji sam ja, Pavle, postao službenik.</verse>
				<verse number="24">Sada se radujem u patnjama za vas i u svom tijelu dopunjujem ono što nedostaje Mesijinim mukama za Njegovo Tijelo, koje je Zajednica.</verse>
				<verse number="25">Njen sam postao službenik prema Božijem naumu koji mi je dodijeljen za vas, da u potpunosti objavim Riječ Božiju –</verse>
				<verse number="26">tajnu koja je bila skrivena od vjekova i od naraštajâ, ali koja je sada otkrivena Njegovim svetima.</verse>
				<verse number="27">Njima je Bog htio obznaniti kakvo je bogatstvo slave ove tajne među paganima, a to je: Mesija u vama, nada slave!</verse>
				<verse number="28">Njega mi objavljujemo, opominjući svakog čovjeka i poučavajući svakoga u svoj mudrosti, da svakog čovjeka privedemo zrelosti u Mesiji.</verse>
				<verse number="29">Za ovo se i ja trudim i borim, prema Njegovom djelovanju koje u meni snažno djeluje.</verse>
			</chapter>
			<chapter number="2">
				<verse number="1">Znajte da veliku borbu vodim za vas i one u Laodiceji, i za sve koji me nisu ni vidjeli licem u lice,</verse>
				<verse number="2">da se ohrabre njihova srca, sjedinjena u ljubavi, i da u svem bogatstvu, potpuno uvjereni razumijevanjem, dođu do spoznaje tajne Božije – Mesije,</verse>
				<verse number="3">u Kome su sakrivena sva bogatstva mudrosti i znanja.</verse>
				<verse number="4">Ovo vam govorim da vas niko ne prevari zavodljivim riječima.</verse>
				<verse number="5">Jer ako sam tijelom i odsutan, u duhu sam ipak s vama. Radujem se dok gledam vaš red i čvrstoću vaše vjere u Mesiju.</verse>
				<verse number="6">Stoga, kako ste primili Gospoda Mesiju Isusa, tako u Njemu živite:</verse>
				<verse number="7">ukorijenjeni i izgrađeni na Njemu i čvrsto utemeljeni u vjeri kako ste i poučeni, obilujte zahvaljivanjem!</verse>
				<verse number="8">Pazite da vas ko ne zarobi filozofijom i praznom prijevarom zasnovanom na ljudskoj predaji, na prirodnim silama svijeta, a ne na Mesiji.</verse>
				<verse number="9">Budući da u Njemu fizički prebiva sva punoća Božija, u Njemu ste i vi ispunjeni.</verse>
				<verse number="10">On je Glava svakom vrhovništvu i vlasti.</verse>
				<verse number="11">U Njemu ste i obrezani, ne obrezanjem obavljenim rukom, nego odlaganjem grešnog tijela – Mesijinim obrezanjem.</verse>
				<verse number="12">Zajedno s Njim ukopani u potapanju, s Njim ste i oživjeli po vjeri u snagu Boga Koji Ga je digao iz mrtvih.</verse>
				<verse number="13">I vas, koji ste bili mrtvi u grijesima i neobrezanju svog tijela, oživi zajedno s Njim. Milostivo nam oprosti sve grijehe,</verse>
				<verse number="14">izbrisavši nama protivnu zadužnicu, koja je svojim propisima bila protiv nas; ukloni je prikovavši je na krst;</verse>
				<verse number="15">razoruža vrhovništva i vlasti i javno ih osramoti vodeći ih kao zarobljenike u Svojoj pobjedonosnoj povorci.</verse>
				<verse number="16">Stoga, neka vam niko ne sudi zbog jela i pića ili zbog praznika, ili mlađaka, ili subota!</verse>
				<verse number="17">Sve je to samo sjena onoga što dolazi, a stvarnost je Mesija.</verse>
				<verse number="18">Neka vas niko ne smatra nedostojnima nagrade time što uživa u lažnoj poniznosti i veličanju anđela, udubljujući se u stvari koje je vidio i isprazno se ponoseći svojim tjelesnim umom.</verse>
				<verse number="19">Ne drži se Glave, od koje sve tijelo – zglobovima i vezama opskrbljeno i skupa povezano – raste rastom Božijim.</verse>
				<verse number="20">Ako ste sa Mesijom umrli za prirodne sile svijeta, zašto se, kao da još živite u svijetu, stavljate pod propise:</verse>
				<verse number="21">„Ne dotiči, ne kušaj, ne uzimaj.”</verse>
				<verse number="22">Sve je to određeno da upotrebom propadne. To su ljudske zapovijedi i nauke!</verse>
				<verse number="23">Te stvari naizgled imaju neku mudrost u samovoljnom vjerovanju, poniznosti i strogom postupanju prema tijelu, ali nemaju nikakve vrijednosti protiv zadovoljenja tijela.</verse>
			</chapter>
			<chapter number="3">
				<verse number="1">Ako ste, dakle, oživjeli s Mesijom, tražite ono što se nalazi gore, gdje Mesija sjedi zdesna Bogu!</verse>
				<verse number="2">Mislite na ono što je gore, a ne na ono što je na zemlji,</verse>
				<verse number="3">jer ste umrli i vaš život je sakriven sa Mesijom u Bogu!</verse>
				<verse number="4">Kad se pojavi Mesija, vaš život, i vi ćete se pojaviti sa Njim u slavi.</verse>
				<verse number="5">Stoga, usmrtite svoje zemaljske udove: bludnost, nečistoću, strast, zlu požudu i lakomost, to jest idolopoklonstvo!</verse>
				<verse number="6">Zbog ovih stvari dolazi Božiji gnjev na sinove neposlušnosti.</verse>
				<verse number="7">Među njima ste i vi nekad bili, dok ste živjeli u ovim stvarima.</verse>
				<verse number="8">Ali sada od sebe odbacite i sve ovo: gnjev, srdžbu, hulu; izbacite iz svojih usta prljave riječi.</verse>
				<verse number="9">Ne lažite jedni druge, jer ste svukli starog čovjeka sa njegovim djelima,</verse>
				<verse number="10">a obukli ste novog, koji se obnavlja za spoznaju prema slici svoga Stvoritelja.</verse>
				<verse number="11">Tu više nema Grka ni Jevreja, obrezanog ni neobrezanog, barbarina ni Skita, roba ni slobodnog, nego Mesija, Koji je sve i u svima!</verse>
				<verse number="12">Obucite se dakle – kao izabranici Božiji, sveti i voljeni – u milosrdno srce, dobrotu, poniznosti, krotkost, strpljivost.</verse>
				<verse number="13">Podnosite jedni druge i opraštajte jedni drugima ako neko ima protiv nekoga pritužbu. Kao što je Gospod vama oprostio, tako i vi činite!</verse>
				<verse number="14">A iznad svega toga, obucite se u ljubav, koja je veza savršenstva!</verse>
				<verse number="15">I neka Mesijin mir upravlja vašim srcima! Na njega ste i pozvani u jednom Tijelu. Budite i zahvalni!</verse>
				<verse number="16">Neka Mesijina riječ u vama obilno prebiva! Sa svom mudrošću poučavajte i opominjite jedni druge! U svojim srcima pjevajte hvalu Bogu psalmima, hvalospjevima i duhovnim pjesmama!</verse>
				<verse number="17">I sve, što god činite, riječju ili djelom, neka bude u imenu Gospoda Isusa, zahvaljujući Bogu Ocu po Njemu!</verse>
				<verse number="18">Žene, podredite se svojim muževima kako i priliči u Gospodu!</verse>
				<verse number="19">Muževi, volite svoje žene i ne budite osorni prema njima!</verse>
				<verse number="20">Djeco, budite u svemu poslušna svojim roditeljima, jer je to ugodno Gospodu!</verse>
				<verse number="21">Očevi, ne ogorčujte svoju djecu, da ne postanu obeshrabrena!</verse>
				<verse number="22">Robovi, u svemu budite poslušni svojim zemaljskim gospodarima, ne samo naoko kao oni koji ugađaju ljudima već u iskrenosti srca, bojeći se Gospoda!</verse>
				<verse number="23">I šta god radite, radite od sveg srca, kao Gospodu, a ne kao ljudima,</verse>
				<verse number="24">znajući da ćete od Gospoda primiti nagradu u baštini. Služite Gospodu Mesiji.</verse>
				<verse number="25">Onaj ko bude činio nepravdu, primit će plaću za svoju nepravdu! Nema pristrasnosti!</verse>
			</chapter>
			<chapter number="4">
				<verse number="1">Gospodari, dajte svojim robovima ono što je pravo i pošteno, znajući da i vi imate Gospodara na Nebu!</verse>
				<verse number="2">Ustrajte u molitvi, bdijući u njoj sa zahvalnošću!</verse>
				<verse number="3">Isto tako, molite se i za nas, da nam Bog otvori vrata za Riječ, da objavimo tajnu – Mesiju, zbog koje sam u okovima;</verse>
				<verse number="4">da je iznesem objavljujući je kako treba.</verse>
				<verse number="5">Živite u mudrosti prema onima koji su vani, koristeći vrijeme!</verse>
				<verse number="6">Neka vaš govor uvijek bude ugodan, začinjen solju, da znate svakome odgovoriti kako treba!</verse>
				<verse number="7">Sve o meni će vam saopćiti Tihik, dragi brat, vjerni službenik i, zajedno sa mnom, sluga u Gospodu.</verse>
				<verse number="8">Njega i šaljem kod vas upravo zato da znate kako smo i da ohrabri vaša srca,</verse>
				<verse number="9">zajedno sa Onezimom, vjernim i dragim bratom, koji je vaš zemljak. Oni će vam saopćiti sve kako je ovdje.</verse>
				<verse number="10">Pozdravlja vas Aristarh, zatvorenik sa mnom; i Marko, rođak Barnabin, za koga ste dobili naredbe: ako dođe kod vas, lijepo ga primite;</verse>
				<verse number="11">i Isus, zvani Just. Od obrezanih su samo oni moji saradnici u Carstvu Božijem. Oni su mi podrška.</verse>
				<verse number="12">Pozdravlja vas Epafra, vaš zemljak, sluga Mesije Isusa. On se uvijek u svojim molitvama bori za vas da postanete zreli i da se potpuno utvrdite u volji Božijoj.</verse>
				<verse number="13">Svjedočim za njega da se mnogo trudi za vas, za one u Laodiceji i za one u Hijerapolu.</verse>
				<verse number="14">Pozdravlja vas Luka, dragi ljekar, i Dema.</verse>
				<verse number="15">Pozdravite braću u Laodiceji, te Nimfu i Zajednicu u njenoj kući.</verse>
				<verse number="16">Kad se ovo pismo pročita vama, pobrinite se da se pročita i u Zajednici u Laodiceji, a i vi pročitajte ono iz Laodiceje.</verse>
				<verse number="17">A Arhipu recite: „Gledaj da ispuniš službu koju si primio u Gospodu!”</verse>
				<verse number="18">Pozdrav mojom, Pavlovom rukom! Sjećajte se mojih okova! Neka milost bude sa vama!</verse>
			</chapter>
		</book>
		<book number="52">
			<chapter number="1">
				<verse number="1">Pavle, Silvan i Timotej Zajednici Solunjana u Bogu Ocu i Gospodu Mesiji Isusu: milost vam i mir!</verse>
				<verse number="2">Uvijek zahvaljujemo Bogu za sve vas i neprestano vas spominjemo u svojim molitvama.</verse>
				<verse number="3">Pred Bogom i Ocem našim se sjećamo vaših djela vjere, truda iz ljubavi i postojanosti u nadi u našem Gospodu Mesiji Isusu.</verse>
				<verse number="4">Znamo, od Boga voljena braćo, da ste izabrani,</verse>
				<verse number="5">jer naša Radosna vijest nije vam došla samo u riječi, nego i u snazi, u Svetom Duhu i u potpunom uvjerenju, kao što i znate kakvi smo bili među vama radi vas.</verse>
				<verse number="6">Postali ste naši i Gospodovi sljedbenici, u velikoj nevolji primivši Riječ sa radošću Duha Svetoga,</verse>
				<verse number="7">tako da ste postali uzor svima u Makedoniji i u Ahaji koji vjeruju.</verse>
				<verse number="8">Od vas je, naime, Riječ Gospodnja odjeknula ne samo u Makedoniji i Ahaji već se posvuda razglasila vaša vjera u Boga, tako da mi ne moramo ništa govoriti,</verse>
				<verse number="9">jer oni sami svjedoče: na kakvu smo dobrodošlicu naišli kod vas i kako ste se okrenuli Bogu od idolâ, da služite živom i istinskom Bogu</verse>
				<verse number="10">i da iz Nebesa čekate Njegovog sina Koga podiže iz mrtvih – Isusa, Koji nas izbavlja od dolazećega gnjeva.</verse>
			</chapter>
			<chapter number="2">
				<verse number="1">I sami znate, braćo, da naš dolazak kod vas nije bio uzaludan.</verse>
				<verse number="2">Iako smo, kao što znate, ranije trpjeli i bili zlostavljani u Filipima, ipak smo se odvažili u našem Bogu da i vama govorimo Božiju Radosnu vijest u velikoj borbi.</verse>
				<verse number="3">Doista, naša poruka nije iz zablude, niti nečistoće, niti prijevare,</verse>
				<verse number="4">nego, kako nas je Bog smatrao dostojnima da nam povjeri Radosnu vijest, tako i govorimo – ne kao da želimo ugoditi ljudima, nego Bogu, Koji ispituje naša srca.</verse>
				<verse number="5">Ni tada nismo, kao što znate, došli sa laskavom riječju, niti sa pohlepnom željom. Bog je tome svjedok.</verse>
				<verse number="6">Nismo tražili slave od ljudi – ni od vas, ni od drugih –</verse>
				<verse number="7">iako smo se mogli postaviti kao Mesijini poslanici. Ali bili smo među vama blagi, kao brižna majka koja njeguje svoju djecu.</verse>
				<verse number="8">Tako smo vam, puni ljubavi za vas, htjeli predati ne samo Božiju Radosnu vijest nego i naše živote, jer ste nam bili dragi.</verse>
				<verse number="9">Sjećate se, braćo, našeg truda i napora: radeći noć i dan da ne budemo na teret nikome od vas, objavili smo vam Božiju Radosnu vijest.</verse>
				<verse number="10">Svjedoci ste i vi i Bog kako smo se posvećeno, pravedno i besprijekorno ponašali prema vama vjernicima.</verse>
				<verse number="11">Kao što i znate, svakoga od vas smo kao otac svoju djecu</verse>
				<verse number="12">podsticali, ohrabrivali i preklinjali da živi dostojno Bogu, Koji vas poziva u Svoje Carstvo i slavu.</verse>
				<verse number="13">Zbog toga i mi neprestano zahvaljujemo Bogu, jer ste primajući od nas riječ poruke Božije primili, ne riječ ljudsku, nego kakva ona doista i jeste, Riječ Božiju. Ona i djeluje u vama koji vjerujete.</verse>
				<verse number="14">Postali ste, braćo, sljedbenici Zajednica Božijih u Mesiji Isusu koje su u Judeji, budući da ste i vi isto pretrpjeli od svojih zemljakâ, kao i oni od Jevreja,</verse>
				<verse number="15">koji su ubili i Gospoda Isusa, i ubijali vjerovjesnike, a nas progonili; oni Bogu ne ugađaju, a protive se svim ljudima,</verse>
				<verse number="16">jer nam brane da govorimo paganima da se spase, sve da zauvijek dopune mjeru svojih grijeha. Ali srdžba je, napokon, pala na njih.</verse>
				<verse number="17">A mi, braćo, iako smo nakratko odvojeni od vas – licem, ali ne srcem – sve više smo sa velikom željom čeznuli da vidimo vaše lice.</verse>
				<verse number="18">Zbog toga smo i htjeli doći kod vas, a ja – Pavle, i više puta, ali nas je spriječio Satana.</verse>
				<verse number="19">Pa ko će biti naša nada, radost i kruna pohvale pred našim Gospodom Isusom u času Njegovog dolaska, ako ne vi?</verse>
				<verse number="20">Jer vi ste naša slava i radost!</verse>
			</chapter>
			<chapter number="3">
				<verse number="1">Stoga, kad nismo više mogli izdržati, odlučili smo da ostanemo sami u Ateni,</verse>
				<verse number="2">a poslali smo Timoteja, našeg brata i saradnika Božijeg u Mesijinoj Radosnoj vijesti, da vas učvrsti i ohrabri u vašoj vjeri,</verse>
				<verse number="3">da se niko ne pokoleba u ovim nevoljama, jer i sami znate da smo za to i određeni.</verse>
				<verse number="4">Doista, dok smo još bili sa vama, govorili smo vam da ćemo morati podnositi nevolje, a baš tako se i desilo, kao što znate.</verse>
				<verse number="5">Zbog toga sam i ja, ne mogavši više izdržati, poslao Timoteja da sazna o vašoj vjeri, da vas nije možda iskušao napasnik, te da naš trud ne postane uzaludan.</verse>
				<verse number="6">Ali sada kad se Timotej vratio natrag od vas i donio nam dobru vijest o vašoj vjeri i ljubavi, i da nas se uvijek rado sjećate sa željom da nas vidite, kao i mi vas,</verse>
				<verse number="7">zato smo se, braćo, ohrabrili zbog vas i vaše vjere, u svoj našoj tjeskobi i nevolji.</verse>
				<verse number="8">Doista, mi sad živimo ako vi stojite čvrsto u Gospodu!</verse>
				<verse number="9">I kakvu bismo zahvalu mogli uzvratiti Bogu za vas, zbog sve radosti u kojoj se veselimo radi vas pred našim Bogom?</verse>
				<verse number="10">Noću i danju predano molimo Boga da vidimo vaše lice i da namirimo što još nedostaje vašoj vjeri.</verse>
				<verse number="11">Neka sâm Bog, naš Otac i Isus, naš Gospod, povedu naš put do vas!</verse>
				<verse number="12">I neka Gospod učini da uzrastete i iskazujete ljubav jedni prema drugima i prema svima, kao i mi prema vama,</verse>
				<verse number="13">tako da učvrsti vaša srca da budu besprijekorna u svetosti pred Bogom i Ocem našim u času dolaska našeg Gospoda Isusa sa svim Svojim svetima. Amin.</verse>
			</chapter>
			<chapter number="4">
				<verse number="1">Uostalom, braćo, molimo vas i preklinjemo u Gospodu Isusu da, kao što ste od nas i primili upute kako trebate živjeti i ugađati Bogu, tako i živite – i još više u tome napredujete!</verse>
				<verse number="2">Znate koje smo vam naredbe dali u Gospodu Isusu.</verse>
				<verse number="3">Uistinu, ovo je volja Božija: vaše posvećenje – da se klonite bludnosti,</verse>
				<verse number="4">da svako od vas zna kako da upravlja svojim tijelom u posvećenju i časti,</verse>
				<verse number="5">ne u strasti i požudi, poput pagana koji ne poznaju Boga;</verse>
				<verse number="6">i da u tome niko ne vara svog brata i ne čini mu zlo, jer Gospod je osvetnik za sve ovo, kako smo vam već i prije rekli i posvjedočili.</verse>
				<verse number="7">Doista, Bog nas nije pozvao u nečistotu, nego u posvećenje.</verse>
				<verse number="8">Zato, ko ovo odbacuje, ne odbacuje čovjeka, nego Boga Koji vam daje Svog Svetoga Duha.</verse>
				<verse number="9">Što se tiče bratske ljubavi, nije potrebno da vam o tome pišem, jer ste sami naučili od Boga da volite jedni druge.</verse>
				<verse number="10">Vi to uistinu i činite prema svoj braći u cijeloj Makedoniji, ali mi vas, braćo, molimo da u tome još više napredujete</verse>
				<verse number="11">i da nastojite živjeti mirno, da obavljate svoje poslove i da radite svojim vlastitim rukama, kako smo vam i naredili,</verse>
				<verse number="12">tako da ispravno živite prema onima koji su vani i da ni od koga ne zavisite.</verse>
				<verse number="13">Ne želimo, braćo, da budete u neznanju o onima koji su usnuli, niti da tugujete poput onih koji nemaju nade</verse>
				<verse number="14">Doista, ako vjerujemo da je Isus umro i oživio, tako će isto sa Isusom Bog dovesti one koji su usnuli u Njemu.</verse>
				<verse number="15">Ovo vam govorimo po riječi Gospodnjoj: mi koji živimo i koji smo preostali za dolazak Gospodnji, nikako nećemo preteći one koji su usnuli,</verse>
				<verse number="16">jer će sâm Gospod – sa glasnom zapovijedi, sa glasom arhanđela i sa zovom Božije trube – sići s Neba i prvo će ustati umrli u Mesiji,</verse>
				<verse number="17">a onda ćemo mi živi, mi preostali, zajedno sa njima, biti odneseni na oblacima da susretnemo Gospoda u zraku. I tako ćemo zauvijek biti sa Gospodom.</verse>
				<verse number="18">Zato, hrabrite jedni druge ovim riječima!</verse>
			</chapter>
			<chapter number="5">
				<verse number="1">O vremenu i prilikama, braćo, nema potrebe da vam se o tome piše,</verse>
				<verse number="2">jer i sami dobro znate da će Dan Gospodnji stići kao lopov noću.</verse>
				<verse number="3">Dok budu govorili: „Mir i sigurnost”, na ljude će pasti iznenadno uništenje, poput porođajnih bolova kod trudne žene, i sigurno ga neće izbjeći.</verse>
				<verse number="4">A vi, braćo, niste u mraku da bi vas taj dan iznenadio kao lopov,</verse>
				<verse number="5">jer svi ste sinovi svjetla i dana. Ne pripadamo noći, niti tami.</verse>
				<verse number="6">Prema tome, ne spavajmo kao ostali, nego bdijmo i budimo trijezni.</verse>
				<verse number="7">Uistinu, oni koji spavaju, noću spavaju, i oni koji se opijaju, noću se opijaju.</verse>
				<verse number="8">A mi koji pripadamo danu, budimo trijezni, obucimo se u oklop vjere i ljubavi i stavimo kacigu, nadu spasenja,</verse>
				<verse number="9">jer Bog nas nije odredio za srdžbu, nego za primanje spasenja po našem Gospodu Mesiji Isusu,</verse>
				<verse number="10">Koji je umro za nas, da mi – bilo da smo budni ili da spavamo – zajedno sa Njim živimo.</verse>
				<verse number="11">Zato se hrabrite međusobno i izgrađujte jedni druge, kako i činite!</verse>
				<verse number="12">Molimo vas, braćo, da poštujete one koji se trude među vama, koji vas vode u Gospodu i koji vas opominju.</verse>
				<verse number="13">Cijenite ih sa velikom ljubavlju zbog njihovog djela! Budite međusobno u miru!</verse>
				<verse number="14">Još vas podstičemo, braćo: opominjite lijenčine, hrabrite malodušne, podržavajte slabe, budite strpljivi sa svima!</verse>
				<verse number="15">Pazite da niko nikome ne vraća zlo za zlo, nego se uvijek borite za dobro jedni prema drugima i prema svima!</verse>
				<verse number="16">Uvijek se radujte!</verse>
				<verse number="17">Bez prestanka se molite!</verse>
				<verse number="18">U svemu zahvaljujte! Jer to je za vas volja Božija u Mesiji Isusu!</verse>
				<verse number="19">Duha ne gasite!</verse>
				<verse number="20">Propovijedi ne odbacujte,</verse>
				<verse number="21">nego sve provjeravajte! Što je dobro, zadržavajte.</verse>
				<verse number="22">Izbjegavajte svaku vrstu zla!</verse>
				<verse number="23">A sâm Bog mira neka vas potpuno posveti i neka cijelo vaše biće – duh, dušu i tijelo – sačuva besprijekornim za dolazak našeg Gospoda Mesije Isusa.</verse>
				<verse number="24">Vjeran je Onaj Koji vas poziva; On će to i učiniti!</verse>
				<verse number="25">Braćo, molite se i za nas!</verse>
				<verse number="26">Pozdravite svu braću svetim poljupcem.</verse>
				<verse number="27">Zadužujem vas u Gospodu da se ovo pismo pročita svoj braći!</verse>
				<verse number="28">Neka milost našeg Gospoda Mesije Isusa bude sa vama!</verse>
			</chapter>
		</book>
		<book number="53">
			<chapter number="1">
				<verse number="1">Pavle, Silvan i Timotej Zajednici Solunjana u Bogu, Ocu našem i Gospodu Mesiji Isusu.</verse>
				<verse number="2">Milost vam i mir od Boga, Oca našeg i Gospoda Mesije Isusa!</verse>
				<verse number="3">Uvijek moramo zahvaljivati Bogu za vas, braćo, kako i priliči, jer vaša vjera snažno raste i povećava se ljubav svakog od vas prema drugima,</verse>
				<verse number="4">tako da se i mi sami ponosimo vama među Zajednicama Božijim zbog vaše ustrajnosti i vjere u svim vašim progonstvima i nevoljama koje podnosite.</verse>
				<verse number="5">One su očiti predznak pravednog Božijeg suda, jer ćete biti dostojni Carstva Božijega zbog kojeg i trpite.</verse>
				<verse number="6">Jer pravedno je da Bog uzvrati patnju onima koji vas muče,</verse>
				<verse number="7">a vama koji ste mučeni, počinak zajedno sa nama u času kad se s Neba pojavi Gospod Isus sa Svojim moćnim anđelima</verse>
				<verse number="8">u plamenom ognju i kazni one koji ne poznaju Boga i koji se ne pokoravaju Radosnoj vijesti našeg Gospoda Isusa.</verse>
				<verse number="9">Oni će biti kažnjeni vječnim uništenjem, udaljeni od prisutnosti Gospodnje i od Njegove silne slave,</verse>
				<verse number="10">kada – u taj dan – dođe da se proslavi u Svojim svetima i da zadivi sve koji su vjerovali – a i vi ste povjerovali našem svjedočanstvu.</verse>
				<verse number="11">Zbog toga se uvijek i molimo za vas, da vas naš Bog može smatrati dostojnima poziva i da Svojom snagom ispuni svaku vašu dobru želju i djelo vjere,</verse>
				<verse number="12">tako da se proslavi ime našeg Gospoda Isusa u vama, i vi u Njemu, po milosti našeg Boga i Gospoda Mesije Isusa.</verse>
			</chapter>
			<chapter number="2">
				<verse number="1">Molimo vas, braćo, što se tiče dolaska našeg Gospoda Mesije Isusa i našeg sakupljanja oko Njega,</verse>
				<verse number="2">ne dajte se olako zbuniti u svom umu i ne uznemiravajte se ni nekim duhom, ni govorom, ni tobože našim pismom, kao da je Dan Gospodnji već došao.</verse>
				<verse number="3">Neka vas niko ničim ne zavede, jer prvo treba doći pobuna i treba se pojaviti Čovjek bezakonja, sin uništenja,</verse>
				<verse number="4">Protivnik koji se uzdiže iznad svega što se zove Bog i što je sveto, tako da će sjesti u hram Božiji i sebe predstaviti da je Bog.</verse>
				<verse number="5">Zar se ne sjećate da sam ovo govorio dok sam još bio sa vama?</verse>
				<verse number="6">A sada znate šta ga zadržava, da bi se pojavio tek u svoje vrijeme.</verse>
				<verse number="7">Jer tajna bezakonja je već na djelu, samo ima neko ko je sad zadržava, sve dok ne bude uklonjen.</verse>
				<verse number="8">I tada će se pojaviti Bezakonik, koga će Gospod Isus ukloniti dahom iz Svojih usta i uništiti ga pojavom Svog dolaska.</verse>
				<verse number="9">Njegov će dolazak biti propraćen djelovanjem Satane sa svom silom i lažnim znacima i čudesima</verse>
				<verse number="10">i sa svakovrsnom nepravednom prijevarom onih koji propadaju, jer nisu prihvatili ljubav prema Istini da bi bili spaseni.</verse>
				<verse number="11">Zato im Bog šalje djelotvornu prijevaru da povjeruju laži,</verse>
				<verse number="12">kako bi bili osuđeni svi oni koji nisu povjerovali Istini, nego su uživali u nepravednosti.</verse>
				<verse number="13">No, mi uvijek moramo zahvaljivati Bogu za vas, od Gospoda voljena braćo, jer vas je Bog otpočetka izabrao za spasenje, posvećenjem Duha i vjerom u Istinu.</verse>
				<verse number="14">Na ovo vas je pozvao po našoj Radosnoj vijesti – da primite slavu našeg Gospoda Mesije Isusa.</verse>
				<verse number="15">Zato, braćo, stojte čvrsto i držite se predaja kojima smo vas poučili riječju ili pismom.</verse>
				<verse number="16">A sam naš Gospod Mesija Isus i Bog, Otac naš, Koji nas je volio i po milosti nam podario vječno ohrabrenje i dobru nadu,</verse>
				<verse number="17">neka ohrabri vaša srca i nek vas utvrdi u svakom dobrom djelu i riječi!</verse>
			</chapter>
			<chapter number="3">
				<verse number="1">Nadalje, braćo, molite se za nas, da bi Riječ Gospodnja trčala i proslavljala se kao i kod vas</verse>
				<verse number="2">i da budemo oslobođeni od pokvarenih i zlih ljudi, jer nemaju svi vjere!</verse>
				<verse number="3">Ali vjeran je Gospod Koji će vas utvrditi i zaštititi od zloga.</verse>
				<verse number="4">Uzdamo se u Gospoda za vas da činite i da ćete činiti što god vam naredimo.</verse>
				<verse number="5">I neka Gospod usmjeri vaša srca u ljubav Božiju i u Mesijinu ustrajnost!</verse>
				<verse number="6">Sada vam naređujemo, braćo, u ime našeg Gospoda Mesije Isusa, da se klonite svakog brata koji živi u lijenosti a ne po predaji koju ste primili od nas.</verse>
				<verse number="7">Vi i sami znate da nas treba slijediti, jer nismo ljenčarili među vama,</verse>
				<verse number="8">niti smo besplatno jeli ičiji hljeb, nego smo se s naporom trudili radeći noću i danju, tako da ne budemo na teret nikome od vas.</verse>
				<verse number="9">Ne da mi nemamo prava na to, nego da sami sebe damo za uzor vama, da nas slijedite.</verse>
				<verse number="10">Još dok smo bili kod vas, naredili smo vam ovo: Ko neće da radi, ne treba ni da jede!</verse>
				<verse number="11">Čujemo, naime, da među vama ima nekih lijenčina, ništa ne rade, već se bave ispraznostima.</verse>
				<verse number="12">Takvima naređujemo i opominjemo ih u Gospodu Mesiji Isusu da se smire i da zarađuju svoj hljeb koji će jesti!</verse>
				<verse number="13">A vi, braćo, nemojte posustati čineći dobro!</verse>
				<verse number="14">Ukoliko neko ne posluša našu riječ iz ovog pisma, zapamtite ga i ne družite se s njim, da se posrami,</verse>
				<verse number="15">ali ga ne smatrajte za neprijatelja, nego ga opominjite kao brata!</verse>
				<verse number="16">Neka vam sâm Gospod mira podari mir, uvijek i na svaki način! Gospod sa svima vama!</verse>
				<verse number="17">Pozdrav mojom, Pavlovom rukom. Ovo je znak u svakom pismu. Ovako ja pišem.</verse>
				<verse number="18">Neka milost našeg Gospoda Mesije Isusa bude sa svima vama!</verse>
			</chapter>
		</book>
		<book number="54">
			<chapter number="1">
				<verse number="1">Pavle, poslanik Mesije Isusa po naredbi Boga, našeg Spasitelja i Mesije Isusa, naše nade,</verse>
				<verse number="2">Timoteju, pravom sinu u vjeri. Milost, milosrđe i mir od Boga Oca i Mesije Isusa, našeg Gospoda!</verse>
				<verse number="3">Kako sam te i molio kad sam odlazio u Makedoniju, ostani u Efesu da narediš nekima da ne naučavaju druge nauke,</verse>
				<verse number="4">da se ne bave bajkama i beskonačnim rodoslovljima, koja više upućuju na beskorisne rasprave nego na Božiji naum po vjeri.</verse>
				<verse number="5">A svrha ove naredbe je ljubav iz čistog srca, dobre savjesti i iskrene vjere.</verse>
				<verse number="6">Od svega ovoga neki su odlutali i zastranili u isprazan govor.</verse>
				<verse number="7">Htjeli bi biti učitelji Zakona, a ne razumiju ni ono što govore, čak ni ono što uporno tvrde.</verse>
				<verse number="8">Ali mi znamo da je Zakon dobar kad ga neko zakonito koristi,</verse>
				<verse number="9">i kad je svjestan da Zakon nije za pravednika, nego za bezakonike i buntovnike, za bezbožnike i grešnike, za nevjernike i svjetovnjake, za ocoubice i majkoubice, za krvnike,</verse>
				<verse number="10">bludnike, nastrane, trgovce robljem, lažljivce, krivokletnike, i ako ima što drugo suprotno zdravom učenju</verse>
				<verse number="11">po Radosnoj vijesti o slavi blaženog Boga, koja je meni povjerena.</verse>
				<verse number="12">Zahvalan sam Onome Koji mi je dao snagu, našem Gospodu Mesiji Isusu, jer me smatrao vjernim i postavio me u Svoju službu –</verse>
				<verse number="13">mene koji sam prije bio hulitelj, progonitelj i nasilnik, ali primio sam milosrđe jer sam u nevjeri djelovao iz neznanja.</verse>
				<verse number="14">A milost našeg Gospoda bila je preobilna zajedno sa vjerom i ljubavlju u Mesiji Isusu.</verse>
				<verse number="15">Vjerodostojna je i zaslužuje da se potpuno prihvati riječ: Mesija Isus dođe na svijet da spasi grešnike, od kojih sam najgori ja.</verse>
				<verse number="16">Ali zbog ovoga sam primio milosrđe, da na meni – najgorem – Mesija Isus pokaže svu strpljivost za primjer svima koji će povjerovati u Njega da prime Život vječni.</verse>
				<verse number="17">A Caru vječnom, besmrtnom, nevidljivom, jedinom Bogu, čast i slava uvijek i vječno! Amin.</verse>
				<verse number="18">Ovu ti naredbu povjeravam, sine Timoteju, prema predskazanima koje su prije izrečene za tebe. Bori se, ohrabren njima, plemenitom borbom!</verse>
				<verse number="19">Održi vjeru i dobru savjest, što su neki odbacili i doživjeli brodolom vjere!</verse>
				<verse number="20">Među njima su Himenej i Aleksandar, koje sam izručio Satani, da se nauče ne huliti!</verse>
			</chapter>
			<chapter number="2">
				<verse number="1">Stoga te molim da se, prije svega, upućuju molbe, molitve, posredništva i zahvale za sve ljude,</verse>
				<verse number="2">za careve i za sve koji su na vlasti, da možemo provoditi miran i spokojan život u punoj pobožnosti i dostojanstvu.</verse>
				<verse number="3">To je dobro i ugodno našem Spasitelju, Bogu,</verse>
				<verse number="4">Koji hoće da se svi ljudi spase i dođu do spoznaje istine.</verse>
				<verse number="5">Jer jedan je Bog i jedan je posrednik između Boga i ljudi: čovjek Mesija Isus,</verse>
				<verse number="6">Koji je dao samog Sebe kao otkupninu za sve. To je u svoje vrijeme objavljeno.</verse>
				<verse number="7">Zbog toga sam i ja određen za glasnika i poslanika – istinu govorim, ne lažem – za učitelja pagana u vjeri i istini.</verse>
				<verse number="8">Hoću, dakle, da se muškarci mole na svakom mjestu, podižući svete ruke bez srdžbe i rasprave,</verse>
				<verse number="9">a isto tako i žene – pristojnog izgleda: neka se ukrašavaju skromnošću i razboritošću; ne pletenom kosom, zlatom ili biserima, niti skupocjenom odjećom,</verse>
				<verse number="10">nego dobrim djelima, kako i priliči ženama koje tvrde da služe Bogu.</verse>
				<verse number="11">Neka žena prima pouku sa mirnoćom i sa svom pokornošću.</verse>
				<verse number="12">Ženi ne dopuštam da poučava niti da ima vlast nad mužem, nego neka bude u miru,</verse>
				<verse number="13">jer prvo je oblikovan Adam, a onda Eva.</verse>
				<verse number="14">I nije bio prevaren Adam, nego je žena, nakon što je prevarena, napravila grešku.</verse>
				<verse number="15">A ona će se spasiti rađanjem djece, ako s razboritošću ustraje u vjeri, ljubavi i svetosti.</verse>
			</chapter>
			<chapter number="3">
				<verse number="1">Vjerodostojna je ova riječ: ako neko teži da bude nadglednik, teži za časnom službom.</verse>
				<verse number="2">Stoga, nadglednik mora biti besprijekoran, muž jedne žene, trijezan, razborit, pristojan, gostoljubiv, sposoban poučavati,</verse>
				<verse number="3">ne pijanica, ne čovjek nasilan, nego strpljiv i miroljubiv, i ne ljubitelj novca.</verse>
				<verse number="4">Svojom kućom treba dobro da upravlja, i da svoju djecu drži u pokornosti, sa svom pristojnošću.</verse>
				<verse number="5">Jer ako neko ne zna da upravlja svojom kućom, kako će se brinuti za Zajednicu Božiju?</verse>
				<verse number="6">Neka ne bude novoobraćenik, da se ne bi uzoholio i pao pod Đavolovu osudu!</verse>
				<verse number="7">Također treba da ima dobro svjedočanstvo i od onih vani, da ne upadne u sramotu i Đavolovu zamku.</verse>
				<verse number="8">Isto tako, poslužitelji treba da budu ozbiljni, ne dvolični, ne skloni većoj količini vina, niti prljavoj zaradi,</verse>
				<verse number="9">i da čuvaju tajnu vjere sa čistom savjesti.</verse>
				<verse number="10">Neka se najprije iskušavaju, a onda, ako su besprijekorni, neka poslužuju.</verse>
				<verse number="11">Isto tako neka žene budu ozbiljne, ne klevetnice, nego trijezne i vjerne u svemu.</verse>
				<verse number="12">Neka poslužitelji budu muževi jedne žene, neka dobro upravljaju svojom djecom i svojim kućama.</verse>
				<verse number="13">Jer oni koji dobro poslužuju, stječu sebi častan položaj i veliku sigurnost u vjeri u Mesiju Isusa.</verse>
				<verse number="14">Ovo ti pišem u nadi da ću ubrzo doći kod tebe,</verse>
				<verse number="15">no ako se to oduži, da znaš kako se treba ponašati u kući Božijoj, koja je Zajednica živoga Boga, stub i temelj Istine.</verse>
				<verse number="16">I mora se priznati, velika je tajna pobožnosti: On Koji je očitovan u tijelu, dokazan je Duhom, viđen od anđelâ, objavljen među paganima, vjerovan u svijetu, uznesen u slavu.</verse>
			</chapter>
			<chapter number="4">
				<verse number="1">Duh izričito govori da će u posljednja vremena neki otpasti od vjere i predati se varljivim duhovima i đavolskim naukama,</verse>
				<verse number="2">te licemjernim lažljivcima umrtvljene savjesti,</verse>
				<verse number="3">koji zabranjuju ženidbu i naređuju uzdržavanje od jelâ što ih je Bog stvorio da ih sa zahvalnošću uzimaju vjernici, oni koji su upoznali Istinu.</verse>
				<verse number="4">Doista, svako je Božije stvorenje dobro i ništa ne treba odbaciti što se uzima sa zahvalnošću,</verse>
				<verse number="5">jer ga posvećuje Božija riječ i molitva.</verse>
				<verse number="6">To iznesi braći i bit ćeš dobar sluga Mesije Isusa, odgajan riječima vjere i dobre nauke koju predano slijediš.</verse>
				<verse number="7">A prljave i bapske priče izbjegavaj! Vježbaj se u pobožnosti!</verse>
				<verse number="8">Doista, tjelesna vježba je malo čemu korisna, a pobožnost je korisna za sve, jer ima obećanje života – ovog sadašnjeg i onog koji dolazi.</verse>
				<verse number="9">Vjerodostojna je to riječ i zaslužuje da se potpuno prihvati.</verse>
				<verse number="10">Zbog toga se, naime, trudimo i borimo, jer smo svoju nadu položili u živoga Boga, Spasitelja svih ljudi, osobito onih koji vjeruju.</verse>
				<verse number="11">Ovo zapovijedaj i poučavaj!</verse>
				<verse number="12">Neka niko ne prezire tvoju mladost, nego budi uzor vjernicima u riječi, u ponašanju, u ljubavi, u vjeri, u čistoći!</verse>
				<verse number="13">Dok ja ne dođem, posveti se čitanju, ohrabrivanju i poučavanju.</verse>
				<verse number="14">Ne zanemaruj milosni dar koji je u tebi, koji ti je darovan po proročanstvu uz polaganje ruku starješinstva.</verse>
				<verse number="15">Sve ovo vrši i sav u tome budi, da tvoj napredak bude očit svima!</verse>
				<verse number="16">Pazi na sebe i na nauku i ustraj u tome! Čineći tako, spasit ćeš i sebe i one koji te slušaju!</verse>
			</chapter>
			<chapter number="5">
				<verse number="1">Starca ne ukoravaj, nego ga podstiči kao oca, mladiće kao braću,</verse>
				<verse number="2">staricu kao majku, djevojke kao sestre u svoj čistoći!</verse>
				<verse number="3">Poštuj udovice koje su zaista udovice.</verse>
				<verse number="4">Ali ako neka udovica ima djecu ili unučad, neka se prvo oni nauče iskazivati ljubav svojoj porodici, i tako za primljenu dobrotu uzvratiti svojim roditeljima, jer je to ugodno pred Bogom.</verse>
				<verse number="5">A ona koja je zaista udovica i koja je ostala sasvim sama, položila je nadu u Boga i ustrajna je noću i danju u svojim molbama i molitvama.</verse>
				<verse number="6">No, ona koja živi za zadovoljstva, umrla je iako živi.</verse>
				<verse number="7">Ovo im zapovijedaj, da budu besprijekorne.</verse>
				<verse number="8">Ako se neko ne brine za svoje, osobito za članove porodice, odrekao se vjere i gori je od nevjernika.</verse>
				<verse number="9">Neka se na popis stavi udovica koja nije mlađa od šezdeset godina, žena jednog muža,</verse>
				<verse number="10">koja se dokazala u dobrim djelima: da je odgojila djecu, da je iskazivala gostoprimstvo, da je prala noge svetima, da je pomagala onima u nevolji, da se posvećivala svakom dobrom djelu.</verse>
				<verse number="11">A mlađe udovice odbij, jer kada ih obuzmu tjelesne želje, koje ih odvrate od Mesije, hoće da se udaju,</verse>
				<verse number="12">i imaju osudu zato što su prekršile početnu vjernost.</verse>
				<verse number="13">U isto vrijeme nauče se lijenosti obilazeći po kućama, i ne samo lijenosti nego i ogovaranju i ispraznostima, te govore ono što ne bi smjele.</verse>
				<verse number="14">Stoga hoću da se mlađe udovice udaju, djecu da rađaju, da upravljaju kućom, te da ne daju neprijatelju nikakvu priliku za pogrdu.</verse>
				<verse number="15">Doista, neke su se već okrenule za Satanom.</verse>
				<verse number="16">Ako neka vjernica ima udovice, neka im pomaže; da se ne opterećuje zajednica, kako bi mogla pomoći pravim udovicama.</verse>
				<verse number="17">Starješine koji su dobri upravitelji zaslužuju dvostruku čast, a posebno oni koji se trude u Riječi i poučavanju.</verse>
				<verse number="18">Pismo, naime, kaže: „Ne zavezuj usta volu koji vrše” i „Radnik zaslužuje svoju plaću.”</verse>
				<verse number="19">Protiv starješine ne primaj optužbi, osim na osnovu dva ili tri svjedoka.</verse>
				<verse number="20">One koji griješe ukori pred svima, da i ostali imaju strah!</verse>
				<verse number="21">Zadužujem te pred Bogom i Mesijom Isusom i izabranim anđelima da se toga pridržavaš bez predrasuda i da ništa ne radiš sa pristrasnošću!</verse>
				<verse number="22">Ni na koga ne polaži ruke prebrzo i ne budi učesnikom u grijesima drugih! Sebe čuvaj čistim!</verse>
				<verse number="23">Više ne pij samo vodu, nego uzimaj i malo vina, zbog želuca i svojih čestih slabosti.</verse>
				<verse number="24">Grijesi nekih ljudi su očiti i idu na sud pred njima, a neki idu za njima.</verse>
				<verse number="25">Tako su i dobra djela očita, a i ona koja nisu takva ne mogu se sakriti.</verse>
			</chapter>
			<chapter number="6">
				<verse number="1">Svi koji su pod jarmom ropstva, neka smatraju svoje gospodare dostojnima svake časti, da se ne bi hulilo na ime Božije i na nauku!</verse>
				<verse number="2">A oni koji imaju gospodare vjernike, neka ih ne poštuju manje zato što su braća, nego neka im i više služe, jer su oni kojima pomažu svojim dobrim služenjem vjernici i draga braća.</verse>
				<verse number="3">Ovo poučavaj i na ovo podstiči! Ako neko naučava drugu nauku i ne slaže se sa zdravim riječima našeg Gospoda Mesije Isusa i sa naukom služenja Bogu,</verse>
				<verse number="4">taj je napuhan i ništa ne razumije. Naprotiv, taj pati od želje za prepiranjima i raspravama, od kojih dolazi zavist, svađa, huljenje, zla sumnjičenja,</verse>
				<verse number="5">te neprekidna trvenja među ljudima pokvarenog uma i lišenim istine, koji služenje Bogu smatraju dobitkom.</verse>
				<verse number="6">Doista, služenje Bogu sa zadovoljstvom i jeste veliki dobitak.</verse>
				<verse number="7">Ništa, naime, nismo donijeli na ovaj svijet, niti ćemo što ponijeti sa njega!</verse>
				<verse number="8">Ali ako imamo hranu i odjeću, budimo s tim zadovoljni.</verse>
				<verse number="9">Oni koji čeznu da budu bogati, upadaju u iskušenje i zamku, te u mnoge bezumne i pogubne požude, koje ljude odvlače u propast i uništenje.</verse>
				<verse number="10">Doista, korijen svih zalâ je ljubav prema novcu, kojoj su se neki prepustili i odlutali od vjere te proboli sami sebe mnogim nevoljama.</verse>
				<verse number="11">A ti, o čovječe Božiji, bježi od tih stvari! Naprotiv, teži za pravednošću, pobožnošću, vjerom, ljubavlju, ustrajnošću, krotkošću!</verse>
				<verse number="12">Bij dobru bitku vjere, zauzmi Vječni život, u koji si pozvan i za koji si dao lijepo svjedočanstvo pred mnogim svjedocima!</verse>
				<verse number="13">Zadužujem te pred Bogom, Koji svemu daje život, i Mesijom Isusom, Koji je pred Poncijem Pilatom dao lijepo svjedočanstvo:</verse>
				<verse number="14">vrši ovu zapovijed čisto i besprijekorno, do pojavljivanja našeg Gospoda Mesije Isusa,</verse>
				<verse number="15">što će Ga u svoje vrijeme pokazati Blagoslovljeni i jedini Vladar, Car careva i Gospodar gospodara,</verse>
				<verse number="16">Koji je jedini besmrtan i prebiva u nedostupnoj svjetlosti, Koga niko od ljudi nije vidio, niti Ga može vidjeti. Njemu neka je čast i vječna vlast! Amin.</verse>
				<verse number="17">Bogate u sadašnjem svijetu opominjem da ne budu umišljeni i da ne polažu nadu u nesigurno bogatstvo, nego u Boga, Koji nam sve bogato dariva za uživanje;</verse>
				<verse number="18">da čine dobro, da budu bogati dobrim djelima i velikodušni, voljni dijeliti –</verse>
				<verse number="19">da tako sebi prikupljaju dobru osnovu za budućnost kako bi iskusili pravi život.</verse>
				<verse number="20">O Timoteju, čuvaj ono što ti je povjereno! Uklanjaj se od svjetovnih i ispraznih govora i od protivljenja takozvane „spoznaje”,</verse>
				<verse number="21">koju su neki priznavali, pa tako odlutali od vjere. Milost s vama!</verse>
			</chapter>
		</book>
		<book number="55">
			<chapter number="1">
				<verse number="1">Pavle, poslanik Mesije Isusa voljom Božijom, po obećanju života u Mesiji Isusu,</verse>
				<verse number="2">Timoteju, voljenom sinu: milost, milosrđe i mir od Boga Oca i našeg Gospoda Mesije Isusa!</verse>
				<verse number="3">Zahvaljujem Bogu, Kojem služim od praočeva, čiste savjesti, dok te se neprestano sjećam u svojim molitvama, danju i noću.</verse>
				<verse number="4">Kad se sjetim tvojih suza, čeznem da te vidim, da se ispunim radošću</verse>
				<verse number="5">Sjećam se i istinske vjere koja je u tebi, koja se najprije nastanila u tvojoj baki Loidi i u tvojoj majci Euniki, a uvjeren sam da je i u tebi.</verse>
				<verse number="6">Zbog toga te i podsjećam da raspiriš milosni dar Božiji, koji je u tebi po polaganju mojih ruku.</verse>
				<verse number="7">Doista, Bog nam nije dao duha bojažljivosti, nego snage, ljubavi i razboritosti.</verse>
				<verse number="8">Stoga, ne stidi se svjedočanstva našeg Gospoda, niti mene, Njegovog zatvorenika! Nego dijeli sa mnom nevolje za Radosnu vijest, po snazi Božijoj.</verse>
				<verse number="9">On nas je spasio i pozvao nas svetim pozivom, ne po našim djelima, nego po Svojoj namjeri i milosti, koja nam je prije vječnosti darovana u Mesiji Isusu,</verse>
				<verse number="10">a koja se sada ukazala pojavom našeg Spasitelja, Mesije Isusa. On je uništio smrt i rasvijetlio Život i nepropadljivost po Radosnoj vijesti,</verse>
				<verse number="11">kojoj sam ja određen za glasnika, poslanika i učitelja.</verse>
				<verse number="12">Zbog toga ovo i podnosim, ali se ne stidim, jer znam kome sam povjerovao i ubijeđen sam da je On u stanju da očuva što mi je povjerio za Onaj dan.</verse>
				<verse number="13">Slijedi primjer zdravih riječi koje si od mene čuo u vjeri i ljubavi u Mesiji Isusu!</verse>
				<verse number="14">To divno blago koje ti je povjereno, čuvaj po Duhu Svetom Koji prebiva u nama.</verse>
				<verse number="15">Znaš da su se u Aziji svi okrenuli od mene, a među njima su i Figel i Hermogen.</verse>
				<verse number="16">Neka Gospod iskaže milosrđe domu Oneziforovu, jer me on često ohrabrivao i nije se stidio mojih okova,</verse>
				<verse number="17">nego kad je bio u Rimu, marljivo me tražio i pronašao.</verse>
				<verse number="18">Neka ga Gospod daruje da nađe milosrđe u Onaj dan! A kako mi je sve služio dok je bio u Efezu, ti to jako dobro znaš!</verse>
			</chapter>
			<chapter number="2">
				<verse number="1">Ti se, dakle, sine moj, jačaj u milosti Mesije Isusa</verse>
				<verse number="2">i sve što si od mene čuo po mnogim svjedocima, to isto povjeri pouzdanim ljudima, koji će biti u stanju i druge poučiti.</verse>
				<verse number="3">Uzmi udio u nevoljama kao dobar vojnik Mesije Isusa!</verse>
				<verse number="4">Nijedan vojnik u službi ne upliće se u pitanja svakodnevnog života, da bi mogao ugoditi svome zapovjedniku.</verse>
				<verse number="5">A kad se neko takmiči, ne dobiva vijenac, osim ako se nadmeće po pravilima.</verse>
				<verse number="6">Zemljoradnik koji naporno radi treba prvi da primi od roda.</verse>
				<verse number="7">Shvati šta govorim! Doista, Gospod će ti dati razumijevanje svega!</verse>
				<verse number="8">Sjećaj se Mesije Isusa Koji je dignut iz mrtvih, od potomstva Davidovog – po mojoj Radosnoj vijesti.</verse>
				<verse number="9">Zbog nje i trpim, čak i okove, kao da sam zločinac. Ali Božija Riječ nije okovana!</verse>
				<verse number="10">Zato sve podnosim zbog izabranih, da i oni nađu spas u Mesiji Isusu sa vječnom slavom.</verse>
				<verse number="11">Vjerodostojna je ova riječ: Ako smo sa Njim umrli, sa Njim ćemo i živjeti;</verse>
				<verse number="12">ako ustrajemo, s Njime ćemo carovati; ako Ga se odreknemo i On će se nas odreći;</verse>
				<verse number="13">ako smo mi nevjerni, On ostaje vjeran, jer se ne može odreći Sebe!</verse>
				<verse number="14">Na ovo podsjećaj opominjući pred Bogom: neka ne bude prepiranja, to ničemu ne koristi, a onima koji slušaju, na propast je.</verse>
				<verse number="15">Budi marljiv kako bi pred Boga stao prokušan, kao radnik koji se nema čega stidjeti, koji ispravno poučava Riječ istine.</verse>
				<verse number="16">A svjetovnih i ispraznih govora se kloni. Takvi će sve više napredovati prema bezbožnosti,</verse>
				<verse number="17">a njihova će riječ izjedati kao rak-rana. Među njima su Himenej i Filet,</verse>
				<verse number="18">koji su zastranili od istine, govoreći da je oživljenje već bilo, i tako u nekima ruše vjeru.</verse>
				<verse number="19">Ipak, Božiji čvrsti temelj stoji i ima ovaj pečat: „Gospod poznaje one koji su Njegovi” i „Neka se ukloni od nepravednosti svako ko nosi ime Gospodnje.”</verse>
				<verse number="20">A u velikoj kući nisu samo zlatne i srebrene posude, nego ima i drvenih i glinenih, i jedne su za časnu upotrebu, a druge su za nečasnu.</verse>
				<verse number="21">Ko se, dakle, očisti od toga, bit će posuda za časnu upotrebu, posvećena, korisna gospodaru i pripremljena za svako dobro djelo.</verse>
				<verse number="22">Bježi od mladenačkih požuda! Teži za pravednošću, vjerom, ljubavlju, mirom, sa svima koji Gospoda zazivaju iz čistog srca.</verse>
				<verse number="23">A luda i besmislena naklapanja odbaci, znajući da uzrokuju svađe.</verse>
				<verse number="24">Sluga Gospodnji ne smije se svađati, nego mora biti ljubazan prema svima, spreman poučiti i biti strpljiv,</verse>
				<verse number="25">sa blagošću ispravljati protivnike, ne bi li im Bog dao da se obrate i spoznaju Istinu,</verse>
				<verse number="26">da se otrijezne i umaknu iz zamke Đavola, koji ih drži zarobljene da čine njegovu volju.</verse>
			</chapter>
			<chapter number="3">
				<verse number="1">A ovo znaj: u posljednje će dane nastati teška vremena,</verse>
				<verse number="2">jer će ljudi postati sebični, ljubitelji novca, hvalisavci, bit će oholi, hulitelji, neposlušni roditeljima, nezahvalni, bezbožni,</verse>
				<verse number="3">bezosjećajni, nepomirljivi, klevetnici, razuzdani, goropadni, protivnici dobra,</verse>
				<verse number="4">izdajice, brzopleti, napuhani, ljubitelji užitaka radije nego ljubitelji Boga.</verse>
				<verse number="5">Imaju lik pobožnosti, ali su se odrekli njene snage. Od takvih se sklanjaj!</verse>
				<verse number="6">Među njima su i oni koji se uvlače u kuće i pridobivaju slabe žene, opterećene grijesima, koje vode različite požude,</verse>
				<verse number="7">žene što uvijek uče a nikada nisu u stanju doći do spoznaje Istine.</verse>
				<verse number="8">Kao što su se Janes i Jambres usprotivili Mojsiju, tako se i ovi – ljudi pokvarenog uma, gubitnici u vjeri – suprotstavljaju Istini.</verse>
				<verse number="9">Ali dalje neće napredovati, jer će njihova ludost postati jasna svima, kako je bilo i u one dvojice.</verse>
				<verse number="10">A ti si me iskreno slijedio u poučavanju, u načinu života, u nakani, u vjeri, u strpljivosti, u ljubavi, u ustrajnosti,</verse>
				<verse number="11">u progonstvima, u trpljenjima koja su me zadesila u Antiohiji, Ikoniju i Listri. Kakva sam sve progonstva pretrpio, a iz svih me Gospod izbavio!</verse>
				<verse number="12">A i svi koji hoće da žive pobožno u Mesiji Isusu, bit će progonjeni,</verse>
				<verse number="13">dok će zli ljudi i prevaranti, zavodnici i zavedeni, napredovati iz zla u gore.</verse>
				<verse number="14">A ti ostani u onome što si naučio i u šta si se uvjerio, znajući od kojih si poučen</verse>
				<verse number="15">i da od malih nogu poznaješ Sveta pisma, koja te mogu učiniti mudrim za spasenje po vjeri u Mesiju Isusa.</verse>
				<verse number="16">Čitavo Pismo je Bogom nadahnuto i korisno za poučavanje, za ukoravanje, za ispravljanje, za odgajanje u pravednosti,</verse>
				<verse number="17">da čovjek Božiji bude prikladan, opremljen za svako dobro djelo.</verse>
			</chapter>
			<chapter number="4">
				<verse number="1">Zadužujem te pred Bogom i Mesijom Isusom, Koji će suditi živima i mrtvima, i Njegovim dolaskom i Njegovim Carstvom:</verse>
				<verse number="2">objavljuj Riječ, budi ustrajan – bilo da je zgodno ili nezgodno – uvjeravaj, ukoravaj, opominji sa svom strpljivošću i poučavanjem.</verse>
				<verse number="3">Doći će, naime, vrijeme kad ljudi neće podnositi zdravo poučavanje, nego će prema svojim požudama gomilati sebi učitelje da im škakljaju uši;</verse>
				<verse number="4">odvratit će svoje uho od istine i okrenut će se bajkama.</verse>
				<verse number="5">A ti budi razborit u svemu, podnesi teškoće, izvrši djelo blagovjesnika, u potpunosti dovrši svoju službu!</verse>
				<verse number="6">Doista, ja se već izlijevam kao žrtva i došlo je vrijeme moga odlaska.</verse>
				<verse number="7">Plemenitom sam se borbom borio, trku dovršio, vjeru sačuvao.</verse>
				<verse number="8">Uostalom, pripremljen mi je vijenac pravednosti, kojeg će mi u Onaj dan dati Gospod, pravedni sudija, i ne samo meni nego i svima onima koji s ljubavlju očekuju Njegov dolazak.</verse>
				<verse number="9">Potrudi se da što prije dođeš kod mene,</verse>
				<verse number="10">jer Dema me napustio iz ljubavi prema ovom svijetu i otišao u Solun. Krescent je otišao u Galaciju, Tit u Dalmaciju.</verse>
				<verse number="11">Samo Luka je sa mnom. Uzmi i povedi sa sobom Marka, jer mi je koristan za službu.</verse>
				<verse number="12">Tihika sam poslao u Efes.</verse>
				<verse number="13">Ogrtač koji sam ostavio kod Karpa u Troadi, ponesi kad budeš dolazio; i knjige, naročito pergamene.</verse>
				<verse number="14">Kovač Aleksandar napravio mi je mnogo zla. Vratit će mu Gospod po njegovim djelima!</verse>
				<verse number="15">I ti ga se pazi, jer se jako protivio našim riječima!</verse>
				<verse number="16">Za moje prve odbrane, niko nije došao da bude uz mene, nego su me svi napustili. Neka im se to ne uračuna!</verse>
				<verse number="17">Ali Gospod je stajao uz mene i osnažio me, kako bi se po meni u potpunosti objavila poruka, da je čuju svi pagani. I izbavljen sam iz lavljih usta.</verse>
				<verse number="18">Gospod će me spasiti od svakog zlodjela i sačuvat će me za Svoje Nebesko carstvo. Njemu neka je slava uvijek i vječno! Amin.</verse>
				<verse number="19">Pozdravi Prisku i Akvilu i Oneziforov dom!</verse>
				<verse number="20">Erast je ostao u Korintu, a Trofima sam bolesnog ostavio u Miletu.</verse>
				<verse number="21">Potrudi se da dođeš prije zime. Pozdravljaju te Eubul, Pudent, Lino, Klaudija i sva braća!</verse>
				<verse number="22">Neka Gospod bude sa duhom tvojim! Milost s vama!</verse>
			</chapter>
		</book>
		<book number="56">
			<chapter number="1">
				<verse number="1">Pavle, sluga Božiji i poslanik Mesije Isusa za vjeru Božijih izabranika i spoznaju Istine za pobožnost,</verse>
				<verse number="2">na temelju nade vječnog života, što ga Bog Koji ne laže, obeća prije vječnih vremenâ,</verse>
				<verse number="3">a u Svoje vrijeme očitova Svoju Riječ po objavljivanju, koje je povjereno meni po naredbi našeg Spasitelja – Boga:</verse>
				<verse number="4">Titu, pravom sinu po zajedničkoj vjeri, milost i mir od Boga Oca i Mesije Isusa, spasitelja našeg!</verse>
				<verse number="5">Zato sam te i ostavio na Kritu, da dovršiš ono što je još nedostajalo i da u svakom gradu postaviš starješine, kako sam ti naredio:</verse>
				<verse number="6">ako je ko besprijekoran, muž jedne žene, te ako ima djecu vjernike, koja nisu pod optužbom raspuštenosti i nepokornosti.</verse>
				<verse number="7">Jer nadglednik kao Božiji upravitelj treba biti besprijekoran: ne svojeglav, ne ljutit, ne sklon pijanstvu, ni nasilju, ni nečasnoj zaradi,</verse>
				<verse number="8">nego gostoljubiv, ljubitelj dobra, razuman, pravedan, svet, uzdržljiv,</verse>
				<verse number="9">čvrsto se držeći vjerodostojne riječi nauke, kako bi mogao ohrabrivati zdravom naukom i ukoravati protivnike.</verse>
				<verse number="10">Uistinu, ima mnogo buntovnika, pričalica ispraznosti i zavodnika, a naročito među obrezanima.</verse>
				<verse number="11">Njih treba ušutkati, jer kvare čitave porodice, podučavajući što ne treba, radi nečasne zarade.</verse>
				<verse number="12">Jedan od njih, vlastiti njihov propovjednik reče: „Krićani su vječiti lažljivci, pokvarene zvijeri, lijeni trbusi.”</verse>
				<verse number="13">Ovo svjedočanstvo je istinito. Zato ih strogo ukoravaj, da budu zdravi u vjeri,</verse>
				<verse number="14">da ne obraćaju pažnju na jevrejske bajke i ljudske zapovijedi, koje odvraćaju od istine.</verse>
				<verse number="15">Čistima je sve čisto, a nečistima i nevjernicima ništa nije čisto, već su im okaljani i razum i savjest.</verse>
				<verse number="16">Tvrde da poznaju Boga, a svojim djelima Ga se odriču. Oni su užasni, nepokorni i nesposobni za bilo kakvo dobro djelo.</verse>
			</chapter>
			<chapter number="2">
				<verse number="1">A ti govori ono što je u skladu sa zdravom naukom:</verse>
				<verse number="2">neka starci budu trijezni, ugledni, razumni, zdravi u vjeri, u ljubavi i u ustrajnosti;</verse>
				<verse number="3">isto tako i starice neka se ponašaju kako priliči svetima, neka ne budu klevetnice, niti zarobljene sa previše vina, nego neka budu učiteljice dobra,</verse>
				<verse number="4">da savjetuju mlade žene da vole svoje muževe i svoju djecu,</verse>
				<verse number="5">da budu razumne, čiste, dobre domaćice, odane svojim muževima, da se ne huli Božija riječ.</verse>
				<verse number="6">Mladiće također ohrabruj da budu razumni u svemu,</verse>
				<verse number="7">pokazujući samog sebe kao uzor dobrih djela. U nauci pokaži cjelovitost, ozbiljnost,</verse>
				<verse number="8">zdravu riječ i besprijekornu, da bi se protivnik posramio, jer nema ništa loše da kaže o nama.</verse>
				<verse number="9">Robove uči da budu svojim gospodarima odani u svemu, da im ugađaju, da ne protivrječe,</verse>
				<verse number="10">da ne potkradaju, nego da pokazuju svaku dobru vjernost, da u svemu budu na čast nauci našeg Spasitelja – Boga.</verse>
				<verse number="11">Doista, milost Božija se pojavila da donese spasenje svim ljudima,</verse>
				<verse number="12">odgajajući nas da se odreknemo bezbožnosti i svjetskih požuda, te da na ovom svijetu živimo razumno, pravedno i pobožno,</verse>
				<verse number="13">iščekujući blagoslovljenu nadu i pojavu slave velikog Boga i našeg Spasitelja Mesije Isusa.</verse>
				<verse number="14">On je Sebe dao za nas, da nas otkupi od svakog bezakonja i za Sebe očisti Svoj izabrani narod, koji žudi za dobrim djelima.</verse>
				<verse number="15">Ovo govori, podstiči i ukoravaj sa svom vlašću! Neka te niko ne potcjenjuje!</verse>
			</chapter>
			<chapter number="3">
				<verse number="1">Podsjećaj ih da budu odani vladarima i vlastima, da budu poslušni, da budu spremni za svako dobro djelo,</verse>
				<verse number="2">da nikoga ne hule, da ne budu svadljivi, nego da strpljivo pokazuju svaku blagost prema svim ljudima.</verse>
				<verse number="3">Doista, i mi smo nekad bili bezumni, neposlušni, zavedeni, robovi različitih požuda i užitaka, provodeći život u zlu i zavisti, omraženi i mrzitelji jedni drugih.</verse>
				<verse number="4">Ali kad se ukazala dobrota i ljubav Boga, našeg Spasitelja, prema čovjeku,</verse>
				<verse number="5">On nas spasi, ne po djelima koja smo učinili u pravednosti, nego po Svom milosrđu: pranjem novog rođenja i obnovom Svetoga Duha,</verse>
				<verse number="6">Kojeg bogato izli na nas po Mesiji Isusu, našem Spasitelju,</verse>
				<verse number="7">da bismo opravdani Njegovom milošću, postali baštinici vječnog života, po nadi.</verse>
				<verse number="8">Ovo je vjerodostojna riječ i hoću da to ustrajno tvrdiš, kako bi se oni koji su povjerovali Bogu usredotočili na vršenje dobrih djela. To je dobro i korisno ljudima.</verse>
				<verse number="9">A lude prepirke, rodoslovlja, svađe i rasprave oko Zakona izbjegavaj, jer su beskorisne i jalove!</verse>
				<verse number="10">Čovjeka koji pravi razdore, nakon prve i druge opomene kloni se,</verse>
				<verse number="11">znaj da je pokvaren i da griješi, da sâm sebe osuđuje.</verse>
				<verse number="12">Kad ti pošaljem Artemu ili Tihika, gledaj da što prije dođeš kod mene u Nikopol, jer sam odlučio tamo provesti zimu.</verse>
				<verse number="13">Pravnika Zenu i Apolona brižno otpremi, kako im ništa ne bi nedostajalo.</verse>
				<verse number="14">A i naši ljudi neka se uče činiti dobra djela u prijekim potrebama, da ne budu bez roda.</verse>
				<verse number="15">Pozdravljaju te svi koji su sa mnom! Pozdravi one koji nas vole u vjeri! Milost neka bude sa vama svima!</verse>
			</chapter>
		</book>
		<book number="57">
			<chapter number="1">
				<verse number="1">Pavle, zatvorenik Mesije Isusa, i brat Timotej: dragom Filemonu, našem saradniku,</verse>
				<verse number="2">i sestri Apiji, i našem pomagaču Arhipu, i Zajednici u tvojoj kući.</verse>
				<verse number="3">Milost vam i mir od Boga, Oca našeg i Gospoda Mesije Isusa!</verse>
				<verse number="4">Uvijek zahvaljujem Bogu kad te spominjem u svojim molitvama,</verse>
				<verse number="5">jer slušam o tvojoj ljubavi i vjeri koju njeguješ prema Gospodu Isusu i prema svima svetima.</verse>
				<verse number="6">Neka udio tvoje vjere bude djelotvoran u obznanjivanju sveg dobra u nama radi Mesije!</verse>
				<verse number="7">Doista, jako sam se obradovao i ohrabrio zbog tvoje ljubavi, jer si, brate, okrijepio srca svetih.</verse>
				<verse number="8">Stoga, iako imam punu slobodu u Mesiji da ti zapovijedam šta ti je činiti,</verse>
				<verse number="9">zbog ljubavi te radije molim ovakav kakav jesam – Pavle, starac, a sada i zatvorenik Mesije Isusa.</verse>
				<verse number="10">Molim te za Onezima, svog sina kojeg sam rodio u okovima,</verse>
				<verse number="11">koji je nekad tebi bio beskoristan, a sada je i meni i tebi koristan.</verse>
				<verse number="12">Šaljem ti ga natrag – njega koji je moje srce.</verse>
				<verse number="13">Htio sam ga zadržati, da mi umjesto tebe posluži u okovima poradi Radosne vijesti,</verse>
				<verse number="14">ali bez tvog pristanka ništa nisam htio činiti, da tvoja dobrota ne bude iz nužde, nego dobrovoljna.</verse>
				<verse number="15">Možda je bio načas odvojen od tebe zato da ga zauvijek dobiješ natrag,</verse>
				<verse number="16">ne kao roba, nego više od roba, kao dragog brata, naročito meni, a još više tebi, i po tijelu i po Gospodu.</verse>
				<verse number="17">Ako me, dakle, smatraš drugom, primi ga kao i mene.</verse>
				<verse number="18">A ukoliko te je u bilo čemu oštetio ili ti je dužan, to stavi na moj račun.</verse>
				<verse number="19">Ja – Pavle, potpisujem svojom rukom, lično ću platiti. A da ti ne spominjem da si i sâm sebe meni dužan.</verse>
				<verse number="20">Da, brate, daj da se tobom okoristim u Gospodu! Okrijepi moje srce u Mesiji!</verse>
				<verse number="21">Pouzdajući se u tvoju poslušnost, ovo ti pišem znajući da ćeš učiniti i više nego što ti kažem.</verse>
				<verse number="22">Osim toga, pripremi mi smještaj, jer se nadam da ću vam po vašim molitvama biti darovan.</verse>
				<verse number="23">Pozdravlja vas Epafra, zatvorenik u Mesiji Isusu zajedno sa mnom,</verse>
				<verse number="24">te moji saradnici Marko, Aristarh, Dema, Luka.</verse>
				<verse number="25">Neka milost Gospoda Mesije Isusa bude sa duhom vašim!</verse>
			</chapter>
		</book>
		<book number="58">
			<chapter number="1">
				<verse number="1">Mnogo puta i na više načina, Bog je prije govorio očevima po vjerovjesnicima;</verse>
				<verse number="2">naposljetku, u ove dane, progovorio nam je po Sinu, Koga je postavio za baštinika svega i po Kome je stvorio svemir.</verse>
				<verse number="3">On, Koji je odsjaj Slave i puni odraz Njegove biti, Koji sve održava snagom Svoje riječi, kad je postigao očišćenje grijeha, sjeo je zdesna Veličanstvu u visinama;</verse>
				<verse number="4">postao je toliko veći od anđelâ koliko je baštinio veće ime nego oni.</verse>
				<verse number="5">Zaista, kome od anđelâ je ikada rekao: „Ti si Sin Moj, Ja sam te danas rodio.” Ili još: „Ja ću Njemu biti otac, a On će meni biti Sin.”</verse>
				<verse number="6">I opet, kada dovede Prvorođenca u svijet, govori: „Neka Mu se poklone svi anđeli Božiji!”</verse>
				<verse number="7">Za anđele kaže: „Svoje anđele On čini vjetrovima i Svoje sluge plamenim ognjem.”</verse>
				<verse number="8">A za Sina: „Prijestolje je Tvoje, Bože, zauvijek, a žezlo pravde je žezlo Tvoga Carstva.</verse>
				<verse number="9">Ti voliš pravednost i mrziš bezakonje, zato te Bog, Tvoj Bog, pomazao uljem radosti više nego drugove Tvoje.”</verse>
				<verse number="10">I: „Ti si, Gospode, u početku utemeljio Zemlju, a i Nebesa su djelo Tvojih ruku.</verse>
				<verse number="11">Sve će to propasti, ali Ti ostaješ. Sve će ostarjeti poput odjeće.</verse>
				<verse number="12">Ti ćeš to smotati kao ogrtač. Sve će se promijeniti poput odjeće, ali Ti ostaješ isti, i Tvoje godine neće doći do kraja.”</verse>
				<verse number="13">I kome od anđelâ je ikad rekao: „Sjedi Mi zdesna, dok ti ne podmetnem neprijatelje kao podnožje tvojim nogama.”</verse>
				<verse number="14">Zar nisu svi oni službujući duhovi koji se šalju da poslužuju one koji imaju baštiniti spasenje?</verse>
			</chapter>
			<chapter number="2">
				<verse number="1">Zbog toga treba još više da obratimo pažnju na ono što smo čuli, da ne bismo odlutali.</verse>
				<verse number="2">Jer ako je riječ koju su anđeli objavili bila istinita, a svaki je grijeh i neposluh dobio pravednu kaznu,</verse>
				<verse number="3">kako ćemo joj mi umaći ako zanemarimo ovakvo spasenje? Njega je najprije počeo najavljivati Gospod, a za nas utvrdili oni koji su čuli,</verse>
				<verse number="4">dok Ga je u isto vrijeme Bog posvjedočio znacima i čudima, različitim djelima snage i darivanjima Duha Svetoga po Svojoj volji.</verse>
				<verse number="5">Doista, nije anđelima podredio budući svijet o kojem govorimo.</verse>
				<verse number="6">Neko je negdje posvjedočio govoreći: „Šta je čovjek da ga se sjećaš, ili sin čovječiji da za njega mariš?</verse>
				<verse number="7">Nakratko si ga učinio nižim od anđelâ, a onda si ga okrunio slavom i čašću;</verse>
				<verse number="8">sve si podmetnuo pod njegove noge.” Doista, kad mu je sve podredio, nije ostavio ništa nepodređeno. Ipak, mi sada još ne vidimo da mu je sve podređeno.</verse>
				<verse number="9">Ali vidimo Isusa Koji je „nakratko bio učinjen nižim od anđelâ”, pa je zbog patnje i smrti „okrunjen slavom i čašću”, da bi Božijom milošću za svakoga iskusio smrt.</verse>
				<verse number="10">Doista je priličilo Onome za Koga je sve i po Kome je sve – kako bi mnoge sinove uveo u slavu – da kroz patnje učini savršenim utemeljitelja njihovog spasenja.</verse>
				<verse number="11">Jer svi su od Jednoga, i posvetitelj i posvećeni. Zbog toga se ne stidi smatrati ih braćom</verse>
				<verse number="12">kada veli: „Naviještat ću Tvoje ime svojoj braći, pjevat ću Ti hvalospjeve usred zajednice!”</verse>
				<verse number="13">I još: „Ja ću se u Njega uzdati.” I još: „Evo Mene i djece koju mi dade Bog.”</verse>
				<verse number="14">Stoga, budući da djeca imaju zajedničku krv i meso, i On sâm u tome postade sudionik, da smrću uništi onoga koji je imao vlast nad smrću, to jest Đavola,</verse>
				<verse number="15">i da oslobodi sve koji su iz straha od smrti cijeli svoj život bili podređeni ropstvu.</verse>
				<verse number="16">Doista, očito je da ne brine za anđele, nego brine za potomstvo Abrahamovo.</verse>
				<verse number="17">Zbog toga je u svemu trebao postati poput braće, da bude milosrdan i vjeran visoki svećenik u odnosu prema Bogu, kako bi pribavljao oproštenje grijeha za narod.</verse>
				<verse number="18">Budući da je i sâm trpio i podnio kušnju, može pomoći onima koji su u kušnji.</verse>
			</chapter>
			<chapter number="3">
				<verse number="1">Zato, sveta braćo, sudionici nebeskog poziva, pažljivo promotrite poslanika i visokog svećenika naše vjere – Isusa,</verse>
				<verse number="2">Koji je bio vjeran Onome Koji Ga je postavio, kao što je i Mojsije bio vjeran u cijeloj kući Njegovoj.</verse>
				<verse number="3">A Ovaj je bio dostojan veće slave od Mojsija, jer više časti ima graditelj nego kuća.</verse>
				<verse number="4">Doista, svaku je kuću neko sagradio, a graditelj svega jeste Bog.</verse>
				<verse number="5">I Mojsije je bio vjeran u cijeloj kući Njegovoj kao sluga, da svjedoči za ono što će biti objavljeno,</verse>
				<verse number="6">a Mesija je vjeran kao Sin, nad Njegovom kućom. Njegova smo kuća mi, ako zadržimo hrabrost i ponos nade.</verse>
				<verse number="7">Stoga, baš kako i Sveti Duh govori: „Ako danas čujete Njegov glas,</verse>
				<verse number="8">nemojte da vam srca budu tvrda kao u pobuni vaših očeva na dan iskušenja u pustinji,</verse>
				<verse number="9">gdje su Me iskušavali, iako su gledali Moja djela četrdeset godina.</verse>
				<verse number="10">Zato sam se rasrdio na taj naraštaj i rekao: Uvijek lutaju svojim srcima i nisu upoznali Moje putove.</verse>
				<verse number="11">Tako sam se i zakleo u Svom gnjevu: Zasigurno neće ući u Moj počinak!”</verse>
				<verse number="12">Pazite, braćo, da se ni u koga od vas ne nađe pokvareno i nevjerno srce, te tako otpadne od živoga Boga.</verse>
				<verse number="13">Naprotiv, ohrabrujte se međusobno svaki dan, sve dok se čuje ovo „danas”, da niko od vas ne otvrdne zavodljivošću grijeha!</verse>
				<verse number="14">Doista, postali smo Mesijini sudionici, ako do kraja čvrsto zadržimo početnu hrabrost.</verse>
				<verse number="15">Kada se kaže: „Ako danas čujete Njegov glas, ne budite tvrdih srca kao u pobuni.”</verse>
				<verse number="16">Koji su se to pobunili kad su čuli? Zar nisu to svi oni koji su izašli iz Egipta vođeni Mojsijem?</verse>
				<verse number="17">A na koje se „srdio četrdeset godina”. Zar ne na one koji su sagriješili i čija su tijela popadala u pustinji?</verse>
				<verse number="18">A kojima se „zakleo da neće ući u Njegov počinak”, ako ne onima koji su bili neposlušni?</verse>
				<verse number="19">I vidimo da nisu mogli „ući” zbog nevjere.</verse>
			</chapter>
			<chapter number="4">
				<verse number="1">Bojte se, dakle, da se ne bi – dok još važi obećanje za ulazak u Njegov počinak – nekome od nas učinilo da je zakasnio.</verse>
				<verse number="2">Jer i nama je objavljenja Radosna vijest baš kao i njima, ali njima naviještena Riječ nije koristila, jer se nisu sjedinili u vjeri sa onima koji su je primili.</verse>
				<verse number="3">Doista, u počinak ulazimo mi koji smo povjerovali, upravo kako je i rekao: „Tako sam se i zakleo u svom gnjevu: Zasigurno neće ući u Moj počinak”, iako su se djela od postanka svijeta dovršila.</verse>
				<verse number="4">Uistinu, negdje je ovako rekao o sedmom danu: „I počinu Bog sedmog dana od svih Svojih djela.”</verse>
				<verse number="5">A na ovom mjestu opet: „Zasigurno neće ući u Moj počinak!”</verse>
				<verse number="6">Budući, dakle, da za neke ostaje da uđu u njega, dok oni kojima je prije objavljena Radosna vijest nisu ušli zbog neposlušnosti,</verse>
				<verse number="7">Bog ponovo određuje jedan dan – „danas” – kada nakon toliko vremena u Davidovom psalmu govori kako je i prije rekao: „Ako danas čujete Njegov glas, ne budite tvrdih srca!”</verse>
				<verse number="8">Jer da ih je Jošua uveo u počinak, Bog ne bi poslije toga govorio o drugom danu.</verse>
				<verse number="9">Prema tome, za Božiji narod ostaje subotnji počinak.</verse>
				<verse number="10">Onaj ko uđe u Njegov počinak i sâm je počinuo od svojih djela, baš kako je i Bog počinuo od Svojih.</verse>
				<verse number="11">Trudimo se, dakle, da uđemo u taj počinak, da neko ne padne zbog istog primjera neposlušnosti!</verse>
				<verse number="12">Doista, živa je Božija Riječ i djelotvorna; oštrija je i od svakog dvosjeklog mača, te zasijeca sve do rastavljanja duše i duha, zglobova i srži, te prosuđuje misli i nakane srca.</verse>
				<verse number="13">I nema stvorenja pred Njim sakrivenog. Sve je golo i razotkriveno za oči Onoga Kome ćemo položiti račun.</verse>
				<verse number="14">Budući da imamo moćnog visokog svećenika koji je prošao kroz Nebesa – Isusa, Sina Božijega – čvrsto se držimo vjere.</verse>
				<verse number="15">Jer nemamo nekog visokog svećenika koji ne bi mogao saosjećati u našim slabostima, nego je iskušan u svemu kao i mi, ali je ostao bez grijeha.</verse>
				<verse number="16">Stoga, hrabro pristupajmo prijestolju milosti, da primimo milosrđe i nađemo milost za pomoć u pravo vrijeme!</verse>
			</chapter>
			<chapter number="5">
				<verse number="1">Doista, svaki visoki svećenik, izabran među ljudima postavlja se za ljude u odnosu prema Bogu, da prinosi i darove i žrtve za grijehe,</verse>
				<verse number="2">i može blago postupati prema onima koji su u neznanju i lutanju, budući da je i sâm podložan slabosti.</verse>
				<verse number="3">Zato mora prinositi žrtve za grijehe, kako zbog naroda, tako i zbog sebe.</verse>
				<verse number="4">I niko sâm sebi ne pribavlja ovu čast, nego ga Bog poziva, baš kao i Arona.</verse>
				<verse number="5">Tako i Mesija nije proslavio samog Sebe postavši visoki svećenik, nego Onoga Koji Mu je rekao: „Ti si Sin Moj, Ja sam Te danas rodio”,</verse>
				<verse number="6">a i na drugom mjestu veli: „Ti si svećenik zauvijek, po redu Melkisedekovom.”</verse>
				<verse number="7">On je za vrijeme Svog života u tijelu s jakim vapajima i suzama prinio molitve i molbe Onome Koji Ga je mogao izbaviti od smrti. I bio je uslišan zbog strahopoštovanja.</verse>
				<verse number="8">Iako je bio sin, naučio se poslušnosti iz onoga što je pretrpio,</verse>
				<verse number="9">i postigavši savršenstvo, postao je svima koji Ga slušaju izvor vječnog spasenja –</verse>
				<verse number="10">pozvan od Boga da bude visoki svećenik po redu Melkisedekovom.</verse>
				<verse number="11">O tome bi trebalo puno da govorimo, ali to je teško tumačiti, jer ste postali tvrdi za slušanje.</verse>
				<verse number="12">Doista, iako biste po vremenu trebali već biti učitelji, ponovo vas mora neko poučiti o početnim temeljima Božijih riječi. Takvi ste da vam je potrebno mlijeko, a ne jaka hrana.</verse>
				<verse number="13">Da, ko je god na mlijeku neiskusan je u nauci pravednosti, jer je dojenče.</verse>
				<verse number="14">A jaka je hrana za zrele, koji navikom imaju izvježbane sposobnosti za razlikovanje dobra i zla.</verse>
			</chapter>
			<chapter number="6">
				<verse number="1">Stoga, ostavimo početnu nauku o Mesiji i pokrenimo se prema zrelosti! Ne postavljajmo ponovo temelje: obraćenje od mrtvih djela i vjeru u Boga,</verse>
				<verse number="2">nauku o potapanjima i o polaganju ruku, o oživljenju iz mrtvih i vječnom sudu.</verse>
				<verse number="3">A to ćemo učiniti, naravno, ako dopusti Bog!</verse>
				<verse number="4">Doista, one koji su jednom bili prosvijetljeni, koji su iskusili nebeski dar i postali sudionici Svetoga Duha,</verse>
				<verse number="5">koji su okusili dobru Božiju riječ i osjetili snagu budućeg svijeta,</verse>
				<verse number="6">pa otpali, nemoguće je opet obnoviti za obraćenje, jer oni sami sebi razapinju Božijega sina i javno Ga izlažu ruglu.</verse>
				<verse number="7">I zemlja koja se natopi kišom što na nju često pada, te rađa usjevima korisnim onima za koje se i obrađuje, prima blagoslov od Boga;</verse>
				<verse number="8">ali ako donosi trnje i draču, beskorisna je i blizu prokletstva, a svršetak joj je u ognju.</verse>
				<verse number="9">Premda ovako govorimo, za vas smo, dragi naši, uvjereni u bolje, da se držite spasenja.</verse>
				<verse number="10">Doista, Bog nije nepravedan da bi zaboravio vaše djelo i ljubav koju ste pokazali prema Njegovom imenu, time što ste služili i još služite svetima.</verse>
				<verse number="11">I želimo da svako od vas do kraja pokazuje istu revnost, do potpuno ispunjene nade,</verse>
				<verse number="12">da ne budete lijeni, nego sljedbenici onih koji vjerom i strpljivošću baštine obećanja.</verse>
				<verse number="13">Doista, kada je Bog davao obećanje Abrahamu, budući da se nije imao nečim većim zakleti, zakleo se samim Sobom</verse>
				<verse number="14">govoreći: „Zaista, blagoslovom ću te blagosloviti i umnožit ću te i bit ćeš brojan.”</verse>
				<verse number="15">I tako je Abraham, strpljivo čekajući, stekao obećanje.</verse>
				<verse number="16">Ljudi se, uistinu, kunu većim od sebe i svaka im rasprava završava zakletvom za potvrdu.</verse>
				<verse number="17">Tako i Bog, želeći još i više pokazati nepromjenjivost Svoje odluke baštinicima obećanja, zajamčio ga je zakletvom,</verse>
				<verse number="18">da bismo po tim dvjema nepromjenljivim stvarima – u kojima je nemoguće da bi Bog prevario – mi koji smo našli utočište imali snažno ohrabrenje da dosegnemo nadu koja stoji pred nama.</verse>
				<verse number="19">Nju imamo kao sigurno i čvrsto sidro duše, koje ulazi u unutrašnjost, iza zastora,</verse>
				<verse number="20">gdje je kao naš preteča ušao Isus, postavši visoki svećenik zauvijek, po redu Melkisedekovom.</verse>
			</chapter>
			<chapter number="7">
				<verse number="1">Jer taj „Melkisedek, car Salema, svećenik najuzvišenijeg Boga, što je izašao ususret Abrahamu koji se vraćao sa poraza careva i blagoslovio ga”,</verse>
				<verse number="2">i kome je Abraham odijelio „desetinu od svega”. Njegovo ime u prijevodu najprije znači „Car pravednosti”, a zatim i „Car Salema”, što znači „Car mira”.</verse>
				<verse number="3">On, bez oca, bez majke, bez rodoslovlja, čiji dani nemaju početak, a život nema kraja, sličan je Sinu Božijem i ostaje svećenik zauvijek.</verse>
				<verse number="4">Sad pogledajte kako je velik Taj Kome je Abraham, praotac, dao desetinu od najboljeg plijena.</verse>
				<verse number="5">A i oni od sinova Levijevih, koji primaju svećeničku službu, imaju zapovijed po Zakonu da sakupljaju desetinu od naroda, to jest, od svoje braće, iako su i oni potomci Abrahamovi.</verse>
				<verse number="6">Ali On, Koji ne potječe od njih, primio je desetinu od Abrahama i blagoslovio nosioca obećanja!</verse>
				<verse number="7">I posve je neupitno da veći blagosilja manjeg.</verse>
				<verse number="8">Osim toga, ovdje desetinu primaju smrtnici, a tamo jedan za kojeg se svjedoči da živi.</verse>
				<verse number="9">I takoreći, po Abrahamu je desetinu dao i Levi, koji sada prima desetinu,</verse>
				<verse number="10">jer je još bio u krilu svoga oca kada mu je ususret izašao Melkisedek.</verse>
				<verse number="11">Dakle, da je savršenstvo ostvareno po levitskom svećenstvu – jer je narod na osnovu njega primio Zakon – kakva bi onda bila potreba da ustaje drugi svećenik po redu Melkisedekovom i da ne bude imenovan po redu Aronovom?</verse>
				<verse number="12">Ako se, dakle, mijenja svećenstvo, nužno se mijenja i Zakon.</verse>
				<verse number="13">Doista, Onaj o Kome je ovdje riječ, pripadao je drugom plemenu, od kojeg niko nije bio u službi žrtvenika.</verse>
				<verse number="14">Očito je, naime, da naš Gospod potječe od Jude, a za Njegovo pleme Mojsije nije rekao ništa vezano za svećenike.</verse>
				<verse number="15">To je još očitije ako ustaje drugi svećenik, „sličan Melkisedeku”,</verse>
				<verse number="16">koji to nije postao po Zakonu i ljudskoj odredbi, nego po snazi beskrajnog života.</verse>
				<verse number="17">Doista, o Njemu se svjedoči: „Ti si svećenik zauvijek, po redu Melkisedekovom.”</verse>
				<verse number="18">Tako se ukida prijašnja odredba, zbog njene slabosti i beskorisnosti –</verse>
				<verse number="19">jer Zakon ništa nije doveo do savršenstva – i uvodi se bolja nada po kojoj se približavamo Bogu.</verse>
				<verse number="20">I to se nije dogodilo bez zakletve. Jer oni su postali svećenici bez zakletve,</verse>
				<verse number="21">a Ovaj sa zakletvom Onoga Koji Mu je rekao: „Gospod se zakleo i neće požaliti: Ti si svećenik zauvijek!”</verse>
				<verse number="22">Zato je Isus postao jamac boljeg Saveza.</verse>
				<verse number="23">Osim toga, mnogi su postali svećenici, jer ih je smrt sprečavala da ostanu trajno,</verse>
				<verse number="24">a budući da On ostaje zauvijek, Njegova je svećenička služba neprolazna.</verse>
				<verse number="25">Zbog toga i može zauvijek spasavati one koji po Njemu dolaze Bogu, jer uvijek živi da za njih posreduje.</verse>
				<verse number="26">Doista, takav nam je visoki svećenik i trebao – svet, nedužan, neokaljan, odvojen od grešnikâ i uzvišeniji od Nebesâ –</verse>
				<verse number="27">koji ne treba, kao ostali visoki svećenici, svakog dana prinositi žrtve, najprije za svoje grijehe, a onda i za grijehe naroda. On je to učinio jednom kada je prinio samog Sebe.</verse>
				<verse number="28">Zakon, naime, za visoke svećenike postavlja ljude koji imaju slabosti, dok riječ zakletve – koja je poslije Zakona – postavlja Sina, zauvijek savršenog.</verse>
			</chapter>
			<chapter number="8">
				<verse number="1">A glavno u svemu rečenom jeste: imamo takvog visokog svećenika koji je sjeo zdesna prijestolju Veličanstva na Nebesima</verse>
				<verse number="2">kao službenik Svetinjâ i pravog Šatora, kojeg je podigao Gospod, a ne čovjek.</verse>
				<verse number="3">Svaki se visoki svećenik postavlja da bi prinosio darove i žrtve. Zato je bilo nužno da i On ima nešto što može prinijeti.</verse>
				<verse number="4">Uistinu, da je na zemlji, ne bi bio svećenik, jer postoje oni koji po Zakonu prinose darove.</verse>
				<verse number="5">Oni služe slici i sjeni nebeskih stvari, baš kako je i Mojsije bio upućen kad je trebao napraviti Šator: „Pazi – veli – da sve napraviš prema uzorku koji ti je pokazan na gori!”</verse>
				<verse number="6">A sada je dobio toliko uzvišeniju službu, koliko je posrednik boljeg Saveza, koji je utemeljen na boljim obećanjima.</verse>
				<verse number="7">Jer da je onaj prvi bio besprijekoran, ne bi se tražilo mjesto za drugi.</verse>
				<verse number="8">Prekoravajući ih, Bog reče: „Evo, dolaze dani – govori Gospod – kada ću sa Domom Izraelovim i sa Domom Judinim uspostaviti novi Savez,”</verse>
				<verse number="9">i to ne Savez kakav sam sklopio s njihovim očevima na dan kad sam ih uzeo za ruku da ih izvedem iz zemlje egipatske, jer nisu ustrajali u Mom Savezu i Ja nisam za njih mario – govori Gospod.</verse>
				<verse number="10">Ovo je Savez koji ću sklopiti sa Domom Izraelovim poslije onih danâ – govori Gospod: Svoje ću Zakone staviti u njihov um i zapisat ću ih u njihovim srcima. I Ja ću im biti Bog, a oni će biti Moj narod.</verse>
				<verse number="11">I više niko neće poučavati svoga zemljaka i niko svoga brata govoreći: „Spoznaj Gospoda, jer svi će Me znati, od najmanjeg do najvećeg među njima,</verse>
				<verse number="12">jer ću biti milostiv prema njihovim nepravdama i njihovih se grijeha zasigurno više neću sjećati!”</verse>
				<verse number="13">A kada kaže „novi”, onda je onaj prvi učinio zastarjelim. A ono što zastarijeva i prolazi, blizu je nestanku.</verse>
			</chapter>
			<chapter number="9">
				<verse number="1">Da, i onaj prvi Savez je imao odredbe za službu Bogu i svetište, ali zemaljsko.</verse>
				<verse number="2">I Šator je, naime, bio uređen i to tako da je u prvom dijelu, koji se zove Svetinja, bio svijećnjak i sto sa prinesenim hljebovima,</verse>
				<verse number="3">a iza drugog zastora bio je dio Šatora zvani Svetinja nad svetinjama,</verse>
				<verse number="4">gdje se nalazio zlatni žrtvenik za prinos kâda i Kovčeg saveza, sav optočen zlatom, a u njemu zlatna posuda sa manom i Aronov štap, koji bješe propupao, te ploče Saveza.</verse>
				<verse number="5">A iznad njega bili su heruvimi slave koji su zasjenjivali Pomirilište. O tome sada nije prilika da se podrobno govori.</verse>
				<verse number="6">I kako je to tako uređeno, u prvi dio Šatora svakodnevno ulaze svećenici da vrše službu Bogu,</verse>
				<verse number="7">a u drugi dio ulazi jednom godišnje samo visoki svećenik, i to ne bez krvi koju prinosi za svoje i za grijehe naroda učinjene iz neznanja.</verse>
				<verse number="8">Time Sveti Duh jasno pokazuje da još nije otvoren put u Svetinju nad svetinjama, sve dok postoji prvi dio Šatora.</verse>
				<verse number="9">To je poređenje za sadašnje vrijeme – prema njemu se prinose darovi i žrtve koje ne mogu vršioca službe učiniti savršenim u savjesti.</verse>
				<verse number="10">To su samo zemaljske odredbe koje se tiču hrane, pića i raznih pranja, a traju do časa uvođenja novog reda.</verse>
				<verse number="11">A Mesija je došao kao visoki svećenik predstojećih dobara, te je po većem i savršenijem Šatoru – koji nije djelo ljudskih ruku, to jest, nije od ovog stvorenja –</verse>
				<verse number="12">i ne po krvi jaraca i bikova, nego po Svojoj vlastitoj krvi, ušao samo jednom u Svetinju nad svetinjama i pribavio vječno otkupljenje.</verse>
				<verse number="13">Doista, ako krv jaraca i bikova i pepeo junice, čime se sve poškropljuju okaljani, posvećuju i daju tjelesnu čistotu,</verse>
				<verse number="14">koliko će više krv Mesije – Koji je po vječnom Duhu samog Sebe prinio Bogu bez mahane – očistiti našu savjest od mrtvih djela, da služimo živom Bogu!</verse>
				<verse number="15">I zbog toga je On posrednik novog Saveza: da bi – po smrti za otkupljenje grijeha učinjenih pod prvim Savezom – oni koji su pozvani primili obećanje vječne baštine.</verse>
				<verse number="16">Jer gdje ima saveza – oporuke, nužno je ustanoviti smrt oporučitelja.</verse>
				<verse number="17">Oporuka, naime, stupa na snagu nakon smrti, nikada ne vrijedi dok oporučitelj još živi.</verse>
				<verse number="18">Zbog toga ni onaj prvi Savez nije uspostavljen bez krvi.</verse>
				<verse number="19">Nakon što je Mojsije čitavom narodu obznanio svaku zapovijed iz Zakona, uzeo je krv bikova i jaraca s vodom i crvenu vunu i izop, te poškropio Knjigu i sav narod,</verse>
				<verse number="20">govoreći: Ovo je krv Saveza kojeg vam je Bog odredio.</verse>
				<verse number="21">Zatim je isto tako poškropio krvlju Šator i sve posuđe za službu Bogu.</verse>
				<verse number="22">Uistinu, po Zakonu se gotovo sve čisti krvlju, i bez prolijevanja krvi nema oprosta.</verse>
				<verse number="23">Doista, bilo je potrebno da se slike nebeskih stvari ovako očiste, a same nebeske stvari i boljim žrtvama od ovih.</verse>
				<verse number="24">Jer Mesija nije ušao u Svetinju nad svetinjama napravljenu ljudskim rukama, koja je slika prave, nego u samo Nebo, da pred samim licem Božijim posreduje za nas.</verse>
				<verse number="25">Ne da bi iznova prinosio samog Sebe, kao što visoki svećenik ulazi u Svetinju nad svetinjama svake godine sa tuđom krvi,</verse>
				<verse number="26">jer bi inače trebalo da mnogo puta trpi od stvaranja svijeta. A sada se pojavio – jednom na kraju vjekova – da Svojom žrtvom ukine grijeh.</verse>
				<verse number="27">I kao što ljudi moraju jednom umrijeti, a zatim dolazi sud,</verse>
				<verse number="28">tako će se i Mesija – jednom prinesen da bi odnio grijehe mnogih – pojaviti i drugi put – bez odnosa prema grijehu – onima koji Ga čekaju za spasenje.</verse>
			</chapter>
			<chapter number="10">
				<verse number="1">Doista, Zakon, koji je samo sjena predstojećih dobara, a ne njihova stvarna pojava, nikada ne može istim žrtvama, koje se neprestano prinose, godinu za godinom, učiniti savršenima one što pristupaju.</verse>
				<verse number="2">Inače, zar se ne bi prestale prinositi, kada oni koji služe Bogu, jednom očišćeni, više ne bi bili svjesni grijeha?</verse>
				<verse number="3">Ali po njima svake godine ostaje sjećanje na grijehe.</verse>
				<verse number="4">Zbilja, nije moguće da krv bikova i jaraca skine grijehe.</verse>
				<verse number="5">Zato, ulazeći u svijet, veli: „Žrtvu ni prinos nisi želio, nego si Mi pripremio tijelo.</verse>
				<verse number="6">Ni paljenice ni okajnice nisu Ti bile ugodne.</verse>
				<verse number="7">Tada rekoh: Evo dolazim – u svitku Knjige o Meni piše – da vršim, Bože, Tvoju volju.”</verse>
				<verse number="8">Gore kaže: „Žrtve i prinose, paljenice i okajnice nisi želio i nisu Ti bile ugodne” – a one se po Zakonu prinose.</verse>
				<verse number="9">Zatim veli: „Evo dolazim da vršim Tvoju volju.” On poništava prvo da bi uspostavio drugo.</verse>
				<verse number="10">Njegovom smo voljom posvećeni prinosom tijela Mesije Isusa jednom zauvijek.</verse>
				<verse number="11">I svaki svećenik svakog dana ustaje da služi Bogu i iznova prinosi iste žrtve, koje nikada ne mogu skinuti grijehe,</verse>
				<verse number="12">a Ovaj, kad je prinio jednu žrtvu za grijehe, sjeo je zauvijek zdesna Bogu,</verse>
				<verse number="13">i od tada čeka dok Njegovi neprijatelji ne budu postavljeni kao podnožje Njegovim nogama.</verse>
				<verse number="14">Zaista, On je jednim prinosom zauvijek učinio savršenima one koje posvećuje.</verse>
				<verse number="15">A to nam svjedoči i Duh Sveti, jer je nakon ovoga rekao:</verse>
				<verse number="16">„Ovo je Savez koji ću sklopiti sa njima poslije onih dana – veli Gospod. Stavit ću Svoje zakone u njihova srca i upisat ću ih u njihove umove,</verse>
				<verse number="17">a njihovih grijeha i njihovog bezakonja više se nikako neću sjećati.”</verse>
				<verse number="18">A gdje je to oprošteno, više nema prinosa za grijeh.</verse>
				<verse number="19">Braćo, budući da po krvi Isusovoj imamo otvoren prolaz u Svetinju nad svetinjama –</verse>
				<verse number="20">On nam je otvorio taj novi i živi put kroz zavjesu, to jest kroz Svoje tijelo –</verse>
				<verse number="21">i imamo visokog svećenika nad kućom Božijom,</verse>
				<verse number="22">pristupajmo iskrenog srca potpuno uvjereni, jer su nam srca očišćena od zle savjesti, a tijelo oprano čistom vodom.</verse>
				<verse number="23">Držimo čvrsto i nepokolebljivo vjeru u nadu – vjeran je Onaj Koji je dao obećanje –</verse>
				<verse number="24">i nastojmo podsticati jedni druge na ljubav i dobra djela!</verse>
				<verse number="25">Ne zanemarujmo zajednička okupljanja, kako neki imaju običaj, nego se ohrabrujmo, to više što više vidite da se približava Dan!</verse>
				<verse number="26">Ako svojevoljno griješimo nakon što smo primili potpunu spoznaju Istine, više ne preostaje žrtva za grijehe,</verse>
				<verse number="27">nego jedno strašno iščekivanje suda i vrelog ognja koji će sažeći protivnike.</verse>
				<verse number="28">Ko god prekrši Mojsijev zakon, umire bez milosrđa na osnovu dva ili tri svjedoka.</verse>
				<verse number="29">Šta mislite, koliko će goru kaznu zaslužiti onaj ko prezre Sina Božijega i smatra bezvrijednom krv Saveza kojom je posvećen, te uvrijedi Duha milosti?</verse>
				<verse number="30">Da, poznajemo Onoga Koji je rekao: „Moja je osveta, Ja ću naplatiti!” I još: „Gospod će suditi Svome narodu!”</verse>
				<verse number="31">Zastrašujuće je upasti u ruke živog Boga.</verse>
				<verse number="32">Sjetite se onih prvih dana kada ste, tek prosvijetljeni, prolazili mnoge borbe i podnosili patnje:</verse>
				<verse number="33">ponekad ste bili javno izloženi uvredama i progonstvima, a nekad ste bili sa onima koji su to proživljavali.</verse>
				<verse number="34">Doista, saosjećali ste sa zatvorenicima, a otimanje vaših dobara dočekali ste sa radošću, znajući da imate bolje i trajno imanje.</verse>
				<verse number="35">Stoga, ne gubite svoje pouzdanje! Velika mu je nagrada!</verse>
				<verse number="36">Zaista vam treba ustrajnosti da biste izvršavanjem Božije volje primili obećanje,</verse>
				<verse number="37">jer „još malo, samo još malo, i stići će Onaj Koji dolazi, neće zakasniti.</verse>
				<verse number="38">Moj pravednik će živjeti po vjeri, a ukoliko odustane, Moja duša neće biti zadovoljna sa njim.”</verse>
				<verse number="39">No, mi nismo od onih koji odustaju da bi propali, nego smo od onih koji vjeruju da bi sačuvali dušu!</verse>
			</chapter>
			<chapter number="11">
				<verse number="1">A vjera je stvarnost onoga čemu se nadamo i dokaz za ono što ne vidimo.</verse>
				<verse number="2">Po tome su stari primili svjedočanstvo.</verse>
				<verse number="3">Vjerom shvaćamo da su svjetovi stvoreni Božijom riječju, tako da je od nevidljivog postalo vidljivo.</verse>
				<verse number="4">Vjerom je Abel prinio Bogu bolju žrtvu nego Kain. Po njoj je primio svjedočanstvo da je pravedan – Bog je posvjedočio za njegove darove – i po njoj još uvijek govori, iako je mrtav.</verse>
				<verse number="5">Vjerom je Enoh bio odnesen da ne vidi smrti, i „više se ne nađe, jer ga Bog uze”. Prije nego je odnesen, primio je svjedočanstvo da je „ugodio Bogu”.</verse>
				<verse number="6">A bez vjere je nemoguće ugoditi Bogu, jer onaj ko Mu pristupa mora vjerovati da postoji i da nagrađuje one koji Ga traže.</verse>
				<verse number="7">Vjerom je Noa, upozoren na ono što još nije bilo vidljivo, iz strahopoštovanja sagradio lađu za spasenje svog doma. Time je osudio svijet i postao baštinik pravednosti po vjeri.</verse>
				<verse number="8">Vjerom je Abraham poslušao, kad je pozvan, da ode u zemlju koju je imao primiti u nasljedstvo. Krenuo je ne znajući kamo ide.</verse>
				<verse number="9">Vjerom se nastanio u obećanoj zemlji kao tuđoj, boraveći u šatorima sa Isakom i Jakovom, subaštinicima istog obećanja.</verse>
				<verse number="10">Iščekivao je utemeljeni grad, čiji je tvorac i graditelj Bog.</verse>
				<verse number="11">Vjerom je i sama Sara, nerotkinja, primila sposobnost da začne potomstvo, iako je bila u odmakloj dobi. Smatrala je vjernim Onoga Koji je obećao.</verse>
				<verse number="12">Zbog toga se i rodilo od jednoga, gotovo mrtvoga, veliko mnoštvo, brojno poput nebeskih zvijezda i bezbrojnih zrnaca pijeska na morskoj obali.</verse>
				<verse number="13">U vjeri su svi ovi pomrli ne primivši obećanja, već su ih izdaleka vidjeli i prihvatili, priznavši da su na zemlji tuđinci i došljaci.</verse>
				<verse number="14">Uistinu, oni koji tako govore, time obznanjuju da traže domovinu.</verse>
				<verse number="15">A da su mislili na onu iz koje su izašli, imali bi prilike da se u nju vrate.</verse>
				<verse number="16">Ali sad, oni čeznu za boljom, to jest nebeskom domovinom. Stoga se i Bog ne stidi zvati njihovim Bogom, jer im je pripremio grad.</verse>
				<verse number="17">Vjerom je Abraham prinio Isaka kad je bio kušan. Svog jedinca je prinosio on koji je primio obećanja,</verse>
				<verse number="18">o kome je rečeno: „Po Isaku će se zvati tvoje potomstvo!”</verse>
				<verse number="19">Smatrao je da Bog može i mrtve podizati. Zato ga je, slikovito govoreći, dobio natrag.</verse>
				<verse number="20">Vjerom je i Isak, vezano za budućnost, blagoslovio Jakova i Ezava.</verse>
				<verse number="21">Vjerom je Jakov, dok je umirao, blagoslovio oba Josipova sina i „prignuo se oslonjen na vrh svog štapa”.</verse>
				<verse number="22">Vjerom je Josip, dok je umirao, spomenuo izlazak sinova Izraelovih i dao naredbe o svojim kostima.</verse>
				<verse number="23">Vjerom su Mojsija, kad se rodio, njegovi roditelji sakrivali tri mjeseca, jer su vidjeli da je dijete lijepo, i nisu se bojali careve naredbe.</verse>
				<verse number="24">Vjerom je Mojsije, kad je odrastao, odbio da ga zovu sinom faraonove kćeri.</verse>
				<verse number="25">Radije je izabrao da bude zlostavljan sa Božijim narodom, nego da ima prolazni grešni užitak.</verse>
				<verse number="26">Smatrao je većim bogatstvom Mesijinu sramotu nego egipatsko blago, jer je gledao na nagradu.</verse>
				<verse number="27">Vjerom je napustio Egipat, ne bojeći se careve srdžbe, ustrajan kao da vidi Nevidljivoga.</verse>
				<verse number="28">Vjerom je izvršio pashu i škropljenje krvlju, da „Zatirač” ne bi dotakao Izraelove prvorođence.</verse>
				<verse number="29">Vjerom su prošli kroz Crveno more kao po suhoj zemlji, a Egipćani su se potopili kad su to pokušali</verse>
				<verse number="30">Vjerom su pali jerihonski zidovi nakon što se sedam dana oko njih kružilo.</verse>
				<verse number="31">Vjerom bludnica Rahaba nije propala zajedno s nevjernicima, jer je s mirom primila uhode.</verse>
				<verse number="32">I šta još da kažem? Ne bi bilo vremena kad bih vam govorio o Gideonu, Baraku, Samsonu, Jiftahu, Davidu, Samuelu i vjerovjesnicima,</verse>
				<verse number="33">koji su vjerom porazili careve, sprovodili pravednost, postigli obećanja, zatvorili usta lavovima,</verse>
				<verse number="34">ugasili snažan oganj, umakli oštrici mača, bili osnaženi u slabosti, moćni u ratu, odbili vojske tuđinaca.</verse>
				<verse number="35">Žene su oživljenjem ponovo primile svoje mrtve. Drugi su, opet, bili nasmrt mučeni, ne primivši izbavljenje da bi postigli bolje oživljenje.</verse>
				<verse number="36">Neki su iskusili izrugivanja i bičevanja, a uz to okove i zatvore.</verse>
				<verse number="37">Bili su kamenovani, pilani nadvoje, ginuli od mača, hodili naokolo u ovčijim i kozijim kožama, oskudijevali, tlačeni, zlostavljani</verse>
				<verse number="38">– svijet ih nije bio dostojan – lutali su po pustinjama, brdima, spiljama i pukotinama u zemlji.</verse>
				<verse number="39">I svi oni, iako su primili svjedočanstvo po vjeri, nisu primili obećanja,</verse>
				<verse number="40">jer je Bog za nas predvidio nešto bolje, da oni ne ostvare savršenstvo bez nas.</verse>
			</chapter>
			<chapter number="12">
				<verse number="1">Stoga i mi, okruženi takvim oblakom svjedokâ, odbacimo svaki teret i grijeh koji nas sapliće i ustrajno trčimo trku koja je pred nama!</verse>
				<verse number="2">Usmjerimo pogled u Isusa, začetnika i dovršitelja vjere, koji je zbog radosti što je bila pred Njim podnio krst prezrevši sramotu, i sjedi zdesna prijestolju Božijem!</verse>
				<verse number="3">Doista, pažljivo promotrite Onoga Koji je podnio toliko suprotstavljanje grešnikâ protiv Njega, da obeshrabreni u svojim dušama ne odustanete.</verse>
				<verse number="4">Još se niste do krvi oduprli boreći se protiv grijeha.</verse>
				<verse number="5">I zar ste zaboravili opomenu koja vam je kao sinovima upućena: „Sine moj, ne shvaćaj olako odgoja Gospodnjeg i ne odustaj kad te On ukorava,</verse>
				<verse number="6">jer koga Gospod voli, njega i odgaja, i šibom kažnjava svakog sina kojeg posvaja.”</verse>
				<verse number="7">Ustrajte u odgoju! Bog sa vama postupa kao sa sinovima! Doista, zar ima sina kojeg otac ne odgaja?</verse>
				<verse number="8">Ali ako ste bez odgoja, kroz koji svi prolaze, tada ste nezakonita djeca, a ne sinovi!</verse>
				<verse number="9">Uostalom, naši su nas očevi po tijelu odgajali i poštovali smo ih. Zar se nećemo onda još više podrediti Ocu naših duhova da bismo živjeli?</verse>
				<verse number="10">Oni su nas samo jedno kratko vrijeme odgajali prema onome što im se učinilo da je dobro, a On to čini nama na korist – da bismo imali udjela u Njegovoj svetosti.</verse>
				<verse number="11">Svaki se, naime, odgoj zasada ne čini kao neka radost, nego žalost, ali kasnije, onima koji su njime poučeni, uzvraća mironosnim rodom pravednosti.</verse>
				<verse number="12">Stoga, ispravite klonule ruke i mlitava koljena,</verse>
				<verse number="13">hodajte svojim nogama po ravnim stazama, da se hroma noga ne iščaši, nego da ozdravi.</verse>
				<verse number="14">Težite za mirom sa svima i za svetošću, bez koje niko neće vidjeti Gospoda!</verse>
				<verse number="15">Pazite da neko ne otpadne od Božije milosti, da ne proklija neki gorki korijen koji bi donio zabunu i zarazio mnoge,</verse>
				<verse number="16">i da neko ne postane bludnik ili bezbožnik poput Ezava, koji je zbog jednog jela prodao prava svog prvorodstva.</verse>
				<verse number="17">Znate da je nakon toga, kad je želio primiti blagoslov, bio odbijen, jer nije dobio priliku za pokajanje, iako ju je tražio sa suzama.</verse>
				<verse number="18">Niste pristupili nekoj opipljivoj gori, ni gorućem ognju, ni tami, ni mraku, ni oluji,</verse>
				<verse number="19">ni zvuku trube, ni glasnim riječima – oni koji su ih čuli, zamolili su da im se više ne govori,</verse>
				<verse number="20">jer nisu mogli podnijeti naredbu: „Ako se i životinja dotakne gore, neka se kamenuje!”</verse>
				<verse number="21">Taj prizor je bio tako zastrašujući da je i Mojsije rekao: „Prestrašen sam i drhtim!”</verse>
				<verse number="22">Naprotiv, vi ste pristupili gori Sionu i gradu živoga Boga, nebeskom Jerusalemu, bezbrojnim hiljadama anđela, radosnom skupu,</verse>
				<verse number="23">Zajednici prvorođenaca koji su zapisani u Nebesima, Bogu, Sudiji svega, duhovima pravednikâ koji su učinjeni savršenim</verse>
				<verse number="24">i Isusu, posredniku novog Saveza, krvi za poškropljenje, koja govori bolje od Abelove.</verse>
				<verse number="25">Pazite da ne odbijete Onoga Koji vam govori, jer ako nisu umakli oni što su odbili Onoga Koji im je govorio na Zemlji, kako ćemo onda mi kojima govori Onaj s Nebesa, ako se od Njega okrenemo.</verse>
				<verse number="26">Njegov je glas tada potresao Zemlju, a sada daje obećanje: „Ja ću još jednom potresti ne samo Zemlju, nego i Nebo.”</verse>
				<verse number="27">A ono „još jednom” jasno govori da će nestati ono što je potreseno, kao nešto stvoreno, da ostane ono što se ne može potresti.</verse>
				<verse number="28">Stoga, primajući Carstvo koje se ne može potresti, držimo se milosti! Po njoj i dalje služimo Bogu kako Mu je ugodno, sa strahom i dubokim poštovanjem!</verse>
				<verse number="29">Doista, naš je Bog „oganj koji proždire”.</verse>
			</chapter>
			<chapter number="13">
				<verse number="1">Nastavite u bratskoj ljubavi!</verse>
				<verse number="2">Gostoljubivost ne zanemarujte, jer neki su njome, i ne znajući, ugostili anđele!</verse>
				<verse number="3">Sjećajte se zatvorenika, kao da ste i vi sa njima u zatvoru; zlostavljanih, kao što ste i sami u tijelu!</verse>
				<verse number="4">Neka svi poštuju brak, a bračna postelja nek je neokaljana, jer će bludnicima i preljubnicima suditi Bog!</verse>
				<verse number="5">U životu ne budite pohlepni za novcem! Budite zadovoljni onim što imate, jer je On rekao: „Nikada te neću ostaviti i nipošto te neću napustiti.”</verse>
				<verse number="6">Zato možemo s pouzdanjem reći: „Gospod je moj pomoćnik i neću se plašiti. Šta mi može uraditi čovjek?”</verse>
				<verse number="7">Sjećajte se svojih vođa, koji su vam govorili Riječ Božiju. Posmatrajući ishod njihovog života, slijedite njihovu vjeru!</verse>
				<verse number="8">Mesija Isus je isti jučer, danas i zauvijek!</verse>
				<verse number="9">Ne dajte se zavesti raznim tuđim naukama, jer je dobro da se srce jača po milosti, a ne jelima, koja nisu bila od koristi onima koji po njima žive.</verse>
				<verse number="10">Mi imamo žrtvenik s kojeg službenici Šatora nemaju pravo jesti!</verse>
				<verse number="11">Naime, tijela životinjâ, čiju krv visoki svećenik unosi u Svetinju nad svetinjama za okajanje grijeha, spaljuju se izvan tabora.</verse>
				<verse number="12">Zato je i Isus podnio patnju izvan gradskih vratâ kako bi Svojom vlastitom krvlju posvetio narod.</verse>
				<verse number="13">Stoga izađimo do Njega izvan tabora, noseći Njegovu sramotu,</verse>
				<verse number="14">jer ovdje nemamo trajnog grada, nego tražimo onaj budući!</verse>
				<verse number="15">Po Njemu, dakle, uvijek prinosimo Bogu žrtvu slavljenja, to jest, rod usana koje veličaju Njegovo ime!</verse>
				<verse number="16">Ne zanemarujte činjenje dobra i dijeljenje sa drugima, jer su takve žrtve ugodne Bogu!</verse>
				<verse number="17">Slušajte one koji vas vode i budite im pokorni, jer oni stražare nad vašim dušama kao oni koji će podnijeti račun; kako bi to mogli činiti sa radošću, a ne s uzdasima, jer vam to neće biti od koristi!</verse>
				<verse number="18">Molite se za nas! Uvjereni smo da imamo dobru savjest, jer se u svemu želimo uzorno ponašati.</verse>
				<verse number="19">Naročito vas molim da to činite kako bih vam se što prije vratio!</verse>
				<verse number="20">A Bog mira, Koji je od mrtvih izveo našeg Gospoda Isusa, Velikog pastira stada po krvi vječnog Saveza,</verse>
				<verse number="21">neka vas opremi svim dobrima da biste vršili Njegovu volju! Nek u nama izgrađuje ono što je pred Njim ugodno, po Mesiji Isusu, Kome pripada slava uvijek i vječno! Amin.</verse>
				<verse number="22">Molim vas, braćo, prihvatite riječ podsticaja, koju sam vam ukratko napisao.</verse>
				<verse number="23">Znajte da je oslobođen naš brat Timotej. S njime ću vas, ako ubrzo dođe, posjetiti.</verse>
				<verse number="24">Pozdravite sve koji vas vode i sve svete! Pozdravljaju vas braća iz Italije!</verse>
				<verse number="25">Milost sa svima vama!</verse>
			</chapter>
		</book>
		<book number="59">
			<chapter number="1">
				<verse number="1">Jakov, rob Boga i Gospoda Mesije Isusa, dvanaesterima plemenâ u raseljeništvu, pozdrav.</verse>
				<verse number="2">Smatrajte to punom radošću, braćo moja, kad upadnete u razna iskušenja,</verse>
				<verse number="3">znajući da iskušavanje vaše vjere donosi ustrajnost!</verse>
				<verse number="4">I neka ta ustrajnost donese savršeno djelo, da budete zreli i savršeni, bez bilo kakvog nedostatka!</verse>
				<verse number="5">Ako nekome od vas nedostaje mudrosti, neka moli od Boga, Koji svima daje velikodušno i bez prigovaranja, i dat će mu se!</verse>
				<verse number="6">Ali neka moli s vjerom, bez bilo kakve sumnje, jer je onaj koji sumnja poput morskog talasa što ga vjetar goni i baca na sve strane.</verse>
				<verse number="7">Nek ne misli taj da će nešto primiti od Gospoda,</verse>
				<verse number="8">jer je čovjek neodlučan, nestalan na svim svojim putevima.</verse>
				<verse number="9">Neka se brat nižeg položaja ponosi u svom uzvišenju,</verse>
				<verse number="10">a onaj bogati u svom poniženju, jer će proći kao cvijet biljke:</verse>
				<verse number="11">izađe žarko sunce te osuši biljku, a njen cvijet otpadne i propadne njegova ljepota. Tako će i bogati čovjek usahnuti u svojim nastojanjima.</verse>
				<verse number="12">Blago čovjeku koji ustraje u iskušenju, jer će, prokušan, primiti vijenac života kojeg je Gospod obećao onima koji Ga vole.</verse>
				<verse number="13">Neka niko u kušnji ne kaže: „Bog me kuša.” Doista, Bog ne može biti kušan zlim stvarima, a ni sâm nikoga ne kuša.</verse>
				<verse number="14">Nego svakoga kuša njegova vlastita požuda, koja ga huška i navlači.</verse>
				<verse number="15">Tada požuda, kad začne, rađa grijeh, a grijeh, kad je izvršen, donosi smrt.</verse>
				<verse number="16">Ne varajte se, draga moja braćo!</verse>
				<verse number="17">Svaki dobar dar i svaki savršen poklon je odozgor, silazi od Oca svjetlilâ, a kod Njega nema mijene, ni promjene sjene.</verse>
				<verse number="18">On nas je, Svojom voljom, rodio Riječju istine, da budemo neka vrsta prvjenaca Njegovih stvorenja.</verse>
				<verse number="19">Znajte, draga moja braćo: neka svako bude brz da sluša, a spor da govori, i spor za srdžbu,</verse>
				<verse number="20">jer čovjekova srdžba ne postiže Božiju pravednost.</verse>
				<verse number="21">Zato odbacite od sebe svu prljavštinu i preostalu pokvarenost, te sa krotkošću primite usađenu riječ koja može spasiti vaše duše!</verse>
				<verse number="22">Budite vršioci riječi, a ne samo slušaoci koji sami sebe zavaravaju.</verse>
				<verse number="23">Jer ako je neko samo slušalac riječi, a ne i izvršilac, takav je poput čovjeka koji posmatra svoje prirodno lice u ogledalu:</verse>
				<verse number="24">pogleda se i ode, te odmah zaboravi kakav je bio.</verse>
				<verse number="25">Ali ko pogleda u savršeni zakon slobode i ostane u njemu, ne kao zaboravni slušalac, već kao stvarni izvršilac, taj će biti blagoslovljen u svom radu.</verse>
				<verse number="26">Ako neko za sebe smatra da je pobožan a ne obuzdava jezik, nego zavarava svoje srce, njegova je pobožnost bezvrijedna.</verse>
				<verse number="27">A čista i neokaljana pobožnost pred Bogom Ocem je ovo: brinuti se za siročad i za udovice u njihovoj nevolji, te čuvati se neokaljanim od ovog svijeta.</verse>
			</chapter>
			<chapter number="2">
				<verse number="1">Braćo moja, nemojte imati vjeru u našeg slavnog Gospoda Mesiju Isusa sa pristrasnošću!</verse>
				<verse number="2">Ako na vaš skup dođe čovjek sa zlatnim prstenjem, u blistavoj odjeći, a dođe i siromah u dronjcima,</verse>
				<verse number="3">i vi pogledate onoga u blistavoj odjeći i kažete: „Ti sjedi tu na dobro mjesto!” – a siromahu kažete: „Ti stoj tamo ili sjedni na pod, meni do nogu!” –</verse>
				<verse number="4">ne pravite li tako razlike među sobom i niste li postali sudije koji pogrešno sude?</verse>
				<verse number="5">Slušajte, moja draga braćo, zar nije Bog izabrao siromahe svijeta da budu bogati u vjeri i baštinici Carstva koje je obećao onima koji Ga vole?</verse>
				<verse number="6">A vi ste osramotili siromaha! Zar vas upravo bogataši ne tlače i vuku vas po sudovima?</verse>
				<verse number="7">Zar upravo oni ne hule lijepo ime koje je na vas prizvano?</verse>
				<verse number="8">Ako uistinu vršite carski Zakon po Pismu: „Voli svoga bližnjega kao samog sebe!” – dobro činite,</verse>
				<verse number="9">ali ako ste pristrasni, onda griješite, i Zakon vas osuđuje kao prekršioce.</verse>
				<verse number="10">Doista, ko god vrši cijeli Zakon a spotakne se samo o jedno, postao je krivac za sve.</verse>
				<verse number="11">Jer Onaj Koji je rekao: „Ne učini preljubu!” – rekao je i: „Ne ubij!” Dakle, ako ne učiniš preljubu, ali ubiješ, postao si prekršilac Zakona.</verse>
				<verse number="12">Govorite i postupajte kao oni kojima će biti suđeno po zakonu slobode.</verse>
				<verse number="13">Doista, sud je nemilosrdan prema onome ko ne iskazuje milosrđe; a milosrđe prezire sud.</verse>
				<verse number="14">Kakva je korist, braćo moja, ako neko kaže da ima vjeru, a nema djelâ? Može li ga vjera spasiti?</verse>
				<verse number="15">Ako neki brat ili sestra nema odjeće i u oskudici je sa svakodnevnom hranom,</verse>
				<verse number="16">i neko od vas im kaže: „Idite u miru! Ugrijte se i nahranite!” – a ne date im ono što im treba za tijelo, kakva je od toga korist?</verse>
				<verse number="17">Tako i vjera: ako nema djelâ, mrtva je u sebi!</verse>
				<verse number="18">Inače, neko će reći: „Ti imaš vjeru, a ja imam djela. Pokaži mi svoju vjeru bez djelâ, a ja ću ti svojim djelima pokazati vjeru!”</verse>
				<verse number="19">Ti vjeruješ da je jedan Bog. Dobro činiš. I zli duhovi vjeruju i drhte.</verse>
				<verse number="20">A želiš li znati, luđače, da je vjera bez djelâ jalova?</verse>
				<verse number="21">Zar nije i naš otac Abraham bio opravdan djelom, kad je na žrtvenik prinio svog sina Isaka?</verse>
				<verse number="22">Vidiš da je vjera djelovala s njegovim djelom i da je postala savršena zbog djela.</verse>
				<verse number="23">I tako se ispunilo Pismo koje kaže: „Abraham je vjerovao Bogu i to mu se uračunalo u pravednost” i nazvan je Božiji prijatelj.</verse>
				<verse number="24">Vidite da se čovjek opravdava i djelima, a ne samo vjerom.</verse>
				<verse number="25">Zar nije isto tako bila djelima opravdana i bludnica Rahaba kad je primila glasnike i poslala ih drugim putem?</verse>
				<verse number="26">Doista, kao što je tijelo bez duha mrtvo, tako je mrtva i vjera bez djelâ.</verse>
			</chapter>
			<chapter number="3">
				<verse number="1">Neka vas ne bude puno učiteljâ, braćo moja! Znajte da će nam za to biti strožije suđeno!</verse>
				<verse number="2">Doista, svi mi u mnogočemu griješimo. Ako neko u govoru ne griješi, taj je savršen čovjek i može obuzdati i cijelo svoje tijelo.</verse>
				<verse number="3">Ako metnemo konjima uzde u njihova usta da bi nam se pokoravali, možemo usmjeravati i cijelo njihovo tijelo.</verse>
				<verse number="4">Pogledajte lađe: tako su velike i tjeraju ih jaki vjetrovi, a usmjerava ih malo kormilo, kud god naumi kormilar.</verse>
				<verse number="5">Tako je i jezik malešan ud, a ponosi se velikim stvarima. Evo: malehna vatra, a zapali tako veliku šumu!</verse>
				<verse number="6">I jezik je vatra. On postaje čitav svijet zla među našim udovima. Prlja cijelo tijelo i, potpaljen od pakla, prži cijeli naš život.</verse>
				<verse number="7">Doista, svaka vrsta zvijeri i pticâ, gmazovâ i morskih stvorenjâ može se ukrotiti i ljudska vrsta ih je ukrotila,</verse>
				<verse number="8">ali niko od ljudi ne može ukrotiti jezik. On je neukroćeno zlo i pun je smrtonosnog otrova.</verse>
				<verse number="9">Njime blagosiljamo Gospoda i Oca, a njime i proklinjemo ljude stvorene na sliku Božiju.</verse>
				<verse number="10">Iz istih usta izlazi blagoslov i prokletstvo! To ne smije, braćo moja, tako biti!</verse>
				<verse number="11">Zar iz vrela na isti otvor izlazi slatko i gorko?</verse>
				<verse number="12">Zar može, braćo moja, smokvino drvo roditi masline ili čokot smokve? Slano vrelo ne daje slatku vodu.</verse>
				<verse number="13">Ko je među vama mudar i razborit? Neka dobrim ponašanjem pokaže svoja djela u mudroj blagosti.</verse>
				<verse number="14">Ali ako u svom srcu imate gorku zavist i sebičnost, nemojte se ponositi i lagati protiv Istine!</verse>
				<verse number="15">To nije mudrost koja dolazi odozgor, nego je zemaljska, ljudska i od zlih duhova.</verse>
				<verse number="16">Jer gdje ima zavisti i sebičnosti, tamo je nered i svako zlo djelo.</verse>
				<verse number="17">A mudrost odozgor je najprije čista, zatim miroljubiva, strpljiva, poučljiva, puna milosrđa i dobra ploda, nepristrasna, iskrena.</verse>
				<verse number="18">A plod pravednosti sije se u miru, za one koji tvore mir.</verse>
			</chapter>
			<chapter number="4">
				<verse number="1">Otkud ratovi i otkud svađe među vama? Ne dolaze li od vaših požuda koje se bore u vašim udovima?</verse>
				<verse number="2">Želite, a nemate! Zavidite i ubijate, a ne možete postići! Svađate se i ratujete! Nemate zato što ne molite.</verse>
				<verse number="3">Molite, a ne dobijate, jer krivo molite: da to potrošite u svojoj požudi.</verse>
				<verse number="4">Preljubnici, zar ne znate da je prijateljstvo sa svijetom neprijateljstvo prema Bogu? Ko god, dakle, želi biti prijatelj sa svijetom, postaje neprijatelj Božiji!</verse>
				<verse number="5">Ili mislite da Pismo uzalud kaže: „Ljubomorno čezne za duhom što ga je nastanio u nama.”</verse>
				<verse number="6">Ali On daje veću milost. Zato govori: „Bog se protivi oholim ljudima, a poniznima daje milost.”</verse>
				<verse number="7">Stoga se pokorite Bogu, a suprotstavite se Đavolu, pa će pobjeći od vas!</verse>
				<verse number="8">Približite se Bogu i On će se približiti vama! Operite ruke, grešnici! Očistite srca, vi razdijeljene duše!</verse>
				<verse number="9">Tugujte, jadikujte i plačite! Neka se vaš smijeh pretvori u plač, a radost u žalost!</verse>
				<verse number="10">Ponizite se pred Gospodom i On će vas uzvisiti!</verse>
				<verse number="11">Braćo, ne govorite jedni protiv drugih! Onaj, naime, ko govori protiv svoga brata ili ga osuđuje, govori protiv Zakona i osuđuje Zakon! A ako osuđuješ Zakon, onda nisi vršilac Zakona, nego sudija.</verse>
				<verse number="12">Jedan je Zakonodavac i Sudija: On može spasiti i uništiti. A ko si ti da osuđuješ svoga bližnjega?</verse>
				<verse number="13">Poslušajte sad, vi što govorite: „Danas ili sutra otići ćemo u taj i taj grad i tamo ćemo ostati godinu dana. Trgovat ćemo i zaraditi” –</verse>
				<verse number="14">vi koji ne znate šta će biti sutra. Što je vaš život? Vi ste para koja se nakratko pojavi, a onda i nestane.</verse>
				<verse number="15">Umjesto da kažete: „Ako bude volja Gospodnja i mi poživimo, radit ćemo ovo ili ono.”</verse>
				<verse number="16">Vi se razbacujete svojim neosnovanim ponosom. Svako je takvo hvalisanje zlo.</verse>
				<verse number="17">Dakle, ako neko zna činiti dobro, a ne čini ga – grijeh mu je.</verse>
			</chapter>
			<chapter number="5">
				<verse number="1">Poslušajte sad, bogataši! Zaplačite i zakukajte nad nevoljama što dolaze na vas!</verse>
				<verse number="2">Vaše bogatstvo istrunu, a vašu odjeću izjedoše moljci,</verse>
				<verse number="3">zahrđa vaše zlato i srebro, i ta hrđa bit će za svjedočanstvo protiv vas, te će progutati vaša tijela poput vatre! Zgrnuli ste blago u svoje zadnje dane!</verse>
				<verse number="4">Evo, viče plata radnikâ što pokosiše vaše njive, koju ste im vi uskratili, i vapaji žetelaca došli su do ušiju Gospoda nad vojskama.</verse>
				<verse number="5">Na zemlji ste živjeli raskošno i rasipno. Utovili ste svoja srca za Dan pokolja.</verse>
				<verse number="6">Osudili ste i ubili Pravednika, i On vam se ne suprotstavlja.</verse>
				<verse number="7">Stoga, braćo, strpite se do dolaska Gospodnjeg! Evo i ratar očekuje dragocjeni urod zemlje: strpljiv je s njim sve dok ne primi ranu i kasnu kišu.</verse>
				<verse number="8">I vi budite strpljivi i učvrstite svoja srca, jer se približio dolazak Gospodnji!</verse>
				<verse number="9">Ne mrmljajte, braćo, jedni protiv drugih da ne budete osuđeni! Evo, Sudac već stoji pred vratima!</verse>
				<verse number="10">Kao uzor podnošenja nevolja i strpljivosti uzmite, braćo, vjerovjesnike koji su govorili u ime Gospodnje.</verse>
				<verse number="11">Evo, mi nazivamo blagoslovljenima one koji su ustrajali. Čuli ste za Jobovu ustrajnost i vidjeli ste ishod koji mu je Gospod dao, jer Gospod je pun milosti i milosrđa.</verse>
				<verse number="12">Prije svega, braćo moja, ne zaklinjite se ni Nebom, ni Zemljom, ni bilo kojom drugom zakletvom. Neka vaše „da” bude „da”, a vaše „ne” neka bude „ne”, da ne padnete pod osudu.</verse>
				<verse number="13">Ako neko među vama trpi nevolju, neka se moli! Ako je neko sretan, neka pjeva hvalospjev!</verse>
				<verse number="14">Ako je neko među vama bolestan, neka pozove starješine zajednice, a oni neka mole nad njim mažući ga uljem u ime Gospodnje!</verse>
				<verse number="15">Molitva vjere spasit će bolesnika i Gospod će ga podići, a ako je griješio, oprostit će mu se!</verse>
				<verse number="16">Priznajte, dakle, grijehe jedni drugima i molite jedni za druge da ozdravite. Žarka molitva pravednika ima veliku snagu.</verse>
				<verse number="17">Ilija je bio čovjek baš kao i mi i predano se molio da ne bude kiše i kiša nije padala na zemlju tri godine i šest mjeseci.</verse>
				<verse number="18">Zatim se ponovo molio i nebo je dalo kišu i zemlja je dala svoj urod.</verse>
				<verse number="19">Braćo moja, ako ko od vas odluta od istine, te ga neko vrati,</verse>
				<verse number="20">neka zna da će onaj koji vrati grešnika sa njegovog pogrešnog puta spasiti njegovu dušu od smrti i pokriti mnoštvo grijehâ.</verse>
			</chapter>
		</book>
		<book number="60">
			<chapter number="1">
				<verse number="1">Kefa, poslanik Mesije Isusa, izabranim putnicima u raseljeništvu u Pontu, Galaciji, Kapadokiji, Aziji i Bitiniji,</verse>
				<verse number="2">izabranima po predznanju Boga Oca, posvećenjem Duha, za poslušnost i poškropljenje krvlju Mesije Isusa. Obilje vam milosti i mira!</verse>
				<verse number="3">Neka je blagoslovljen Bog i Otac našeg Gospoda Mesije Isusa, Koji nas po Svom velikom milosrđu, oživljenjem Mesije Isusa od mrtvih, ponovo rodi za živu nadu,</verse>
				<verse number="4">za nepropadljivu, neokaljanu i trajnu baštinu, čuvanu na Nebesima za vas,</verse>
				<verse number="5">koje snaga Božija po vjeri čuva za spasenje, spremno da se objavi u posljednje vrijeme.</verse>
				<verse number="6">Zato se radujte, iako se sada nakratko – kad je nužno – žalostite različitim kušnjama,</verse>
				<verse number="7">da iskrenost vaše vjere – vrjednije od propadljivog zlata, koje se vatrom kuša – bude na hvalu, slavu i čast u trenutku objave Mesije Isusa.</verse>
				<verse number="8">Njega volite iako Ga niste vidjeli! U Njega vjerujete i radujete se neizrecivom i proslavljenom radošću iako Ga zasad još ne gledate,</verse>
				<verse number="9">jer ste postigli svrhu svoje vjere: spasenje dušâ.</verse>
				<verse number="10">To su spasenje tražili i istraživali vjerovjesnici koji su predskazivali milost određenu za vas.</verse>
				<verse number="11">Dok su istraživali na koje i na kakvo vrijeme je ukazivao Mesijin Duh u njima, Koji je unaprijed svjedočio za Mesijine patnje i za slavu poslije njih,</verse>
				<verse number="12">objavljeno im je da to ne poslužuju sebi, nego vama. To su vama sada obznanili navjestioci Radosne vijesti po Duhu Svetom, Koji je poslan sa Neba, a u što i anđeli žele zaviriti.</verse>
				<verse number="13">Zato opašite bokove svoga uma i budite trijezni, potpuno se nadajte milosti koju vam donosi objava Mesije Isusa.</verse>
				<verse number="14">Kao poslušna djeca, nemojte se prilagođavati strastima vašeg prijašnjeg neznanja,</verse>
				<verse number="15">nego poput Svetoga Koji vas je pozvao i vi sami budite sveti u svom vladanju,</verse>
				<verse number="16">jer je pisano: „Budite sveti, jer sam Ja svet!”</verse>
				<verse number="17">Ako, dakle, zovete Ocem Onoga Koji nepristrasno sudi svakom po djelu, strahujte za vrijeme vašeg života u tuđini.</verse>
				<verse number="18">Znajte da od svog ispraznog načina života, naslijeđenog od očeva, niste otkupljeni nečim propadljivim – poput srebra ili zlata –</verse>
				<verse number="19">nego dragocjenom krvlju Mesije, Janjeta savršenog i bez mane.</verse>
				<verse number="20">On je bio predodređen prije postanka svijeta, ali se zbog vas očitovao tek na kraju vremenâ.</verse>
				<verse number="21">Po Njemu vjerujete u Boga, Koji Ga je digao iz mrtvih i dao Mu slavu, da bi vaša vjera i nada bila u Bogu.</verse>
				<verse number="22">Budući da ste očistili svoje duše kroz poslušnost Istini, za iskrenu bratsku ljubav, žarko volite jedni druge čista srca,</verse>
				<verse number="23">jer ste ponovo rođeni, ne od propadljivog, nego od nepropadljivog sjemena – riječju živog i vječnog Boga.</verse>
				<verse number="24">Doista, „svako je tijelo poput biljke i sva njegova slava poput njenog cvijeta: osuši se biljka i otpadne cvijet,</verse>
				<verse number="25">ali Riječ Gospodnja ostaje zauvijek!” A ta Riječ jeste Radosna vijest koja vam je objavljena.</verse>
			</chapter>
			<chapter number="2">
				<verse number="1">Odbacite, dakle, svako zlo i svaku prijevaru, licemjerje, zavist i sva ogovaranja.</verse>
				<verse number="2">Kao novorođene bebe čeznite za čistim duhovnim mlijekom, da po njemu uzrastete za spasenje,</verse>
				<verse number="3">ako ste stvarno iskusili da je Gospod dobar.</verse>
				<verse number="4">Pristupite Njemu, živom kamenu, odbačenom od ljudi, ali od Boga izabranom, dragocjenom,</verse>
				<verse number="5">te se i vi kao živo kamenje ugradite u duhovnu kuću, da budete sveto svećenstvo koje će prinositi duhovne žrtve, ugodne Bogu po Mesiji Isusu!</verse>
				<verse number="6">Jer u Pismu stoji: „Evo, postavljam na Sionu kamen ugaoni, izabran i dragocjen, i ko vjeruje u Njega neće se osramotiti.”</verse>
				<verse number="7">Vama, dakle, koji vjerujete, On je dragocjenost – „kamen kojeg su graditelji odbacili postao je zaglavni kamen”, a onima koji ne vjeruju –</verse>
				<verse number="8">„kamen spoticanja i stijena sablazni”. Oni se spotiču o Riječ, zbog neposlušnosti, a za to su i određeni.</verse>
				<verse number="9">A vi ste „izabrani rod, carsko svećenstvo, sveta nacija, narod što postade Božije vlasništvo, da razglasite silna djela” Onoga Koji vas je pozvao iz tame u Svoje divno svjetlo.</verse>
				<verse number="10">Vi nekad niste bili narod, a sada ste narod Božiji, nekad bez milosrđa, a sada ste primili milosrđe.</verse>
				<verse number="11">Dragi moji, molim vas da se kao tuđinci i došljaci uzdržite od tjelesnih požuda koje ratuju protiv duše!</verse>
				<verse number="12">Među paganima se ponašajte lijepo, da – u onome za što vas sada optužuju kao zlikovce – posmatrajući vaša dobra djela, proslave Boga na Dan pohođenja.</verse>
				<verse number="13">Pokorite se svakoj ljudskoj ustanovi, zbog Gospoda: bilo caru kao onome koji vlada,</verse>
				<verse number="14">bilo upraviteljima kao onima koje on šalje da kazne zločince, a pohvale one koji čine dobro.</verse>
				<verse number="15">To je, dakle, Božija volja: da čineći dobro ušutkate neznanje bezumnih ljudi.</verse>
				<verse number="16">Kao slobodnjaci – i to ne kao oni kojima je sloboda izgovor za zlo, nego kao Božiji robovi –</verse>
				<verse number="17">poštujte sve ljude, volite braću, Boga se bojte, cara častite!</verse>
				<verse number="18">Sluge, sa svim poštovanjem budite pokorni svojim gospodarima, i ne samo dobrima i blagima, nego i onima „teške naravi”.</verse>
				<verse number="19">Zbilja, milost je kada neko, svjestan Boga, podnosi patnju trpeći nepravdu.</verse>
				<verse number="20">Kakva je, naime, čast ako podnosite udarce jer ste sagriješili? Ali ako čineći dobro podnosite patnju, to je ugodno pred Bogom!</verse>
				<verse number="21">Jer na to ste i pozvani, jer je i Mesija trpio umjesto vas ostavljajući vam primjer da idete Njegovim stopama:</verse>
				<verse number="22">On Koji „nije počinio grijeh, niti se u Njegovim ustima našlo prijevare”.</verse>
				<verse number="23">On Koji vrijeđan nije uzvraćao uvredom i u patnji nije prijetio, nego se prepustio u ruke pravednom Sudiji.</verse>
				<verse number="24">On Koji je u Svom tijelu ponio naše grijehe na raspelo, da umrijevši grijesima živimo za pravednost. On čijom ste ranom iscijeljeni.</verse>
				<verse number="25">Doista, lutali ste poput ovaca, ali sada ste se vratili Pastiru i čuvaru svojih duša.</verse>
			</chapter>
			<chapter number="3">
				<verse number="1">Isto tako i vi žene, budite pokorne svojim muževima, da i oni koji su neposlušni prema Riječi budu pridobijeni, bez Riječi, ponašanjem vas ženâ,</verse>
				<verse number="2">kada razmotre vaše čisto držanje i strahopoštovanje.</verse>
				<verse number="3">Vaš nakit neka ne bude vanjski – pletenje kose, nošenje nakita ili oblačenje haljina,</verse>
				<verse number="4">nego skrivena osoba srca, obučena u nepropadljivost poniznog i mirnog duha, jer je to dragocjeno pred Bogom.</verse>
				<verse number="5">Tako su se, naime, nekad kitile i svete žene koje su svoju nadu polagale u Boga: bile su pokorne svojim muževima,</verse>
				<verse number="6">kao što je i Sara bila pokorna Abrahamu i zvala ga gospodarom. Njena ste djeca, ako činite dobro i ne bojite se nikakvog zastrašivanja.</verse>
				<verse number="7">Isto tako i vi, muževi, živite razumno sa svojim ženama, kao sa slabijim spolom, iskazujući im čast kao subaštinicama milosti života, da vaše molitve ne budu ometene.</verse>
				<verse number="8">Na kraju, svi budite jednodušni, saosjećajni, bratoljubivi, milosrdni, ponizni!</verse>
				<verse number="9">Ne uzvraćajte zlo za zlo, ni uvredu za uvredu, već naprotiv, blagoslovite, jer ste na to i pozvani da biste baštinili blagoslov!</verse>
				<verse number="10">Doista, „ko hoće da voli život i da iskusi dobre dane, neka suzdrži svoj jezik od zla i svoje usne od govorenja laži,</verse>
				<verse number="11">nek se okrene od zla i neka čini dobro, neka traži mir i neka za njim teži,</verse>
				<verse number="12">jer oči su Gospodnje na pravednicima i uši Njegove čuju njihove molitve, a lice Gospodnje okreće se protiv onih koji čine zlo”.</verse>
				<verse number="13">I ko će vam nauditi ako ste gorljivi za dobro?</verse>
				<verse number="14">A blago vama ako i budete morali patiti zbog pravednosti! Ne bojte se njihove prijetnje i ne uznemirujte se!</verse>
				<verse number="15">Naprotiv, poštujte Mesiju kao Gospoda u svojim srcima, uvijek spremni za odgovor svakome ko vas zatraži da mu govorite o nadi koja je u vama,</verse>
				<verse number="16">ali sa blagošću i strahopoštovanjem, imajući dobru savjest, da se oni koji vas ocrnjuju uslijed vašeg dobrog ponašanja u Mesiji postide zbog onoga u čemu vas vrijeđaju.</verse>
				<verse number="17">Bolje je, naime, ako je to volja Božija, da trpite čineći dobro, nego čineći zlo.</verse>
				<verse number="18">Doista, i Mesija je jedanput umro za grijehe, pravedan za nepravedne, da vas privede Bogu – pogubljen u tijelu, ali oživljen u duhu.</verse>
				<verse number="19">U duhu je i otišao govoriti duhovima u tamnici,</verse>
				<verse number="20">onima koji su bili neposlušni, kad ih je Božija strpljivost čekala u vrijeme Noe, dok se gradila lađa u kojoj se samo nekoliko, to jest osam duša spasilo vodom.</verse>
				<verse number="21">Ona je predstavljala potapanje, koje sada spasava i vas. To nije uklanjanje tjelesne nečistoće, već molba upućena Bogu za dobru savjest, oživljenjem Mesije Isusa,</verse>
				<verse number="22">Koji je, uzvivši se na Nebo, sjeo zdesna Bogu, nakon što su Mu podloženi anđeli, vlasti i sile.</verse>
			</chapter>
			<chapter number="4">
				<verse number="1">Budući da je Mesija trpio u tijelu, i vi se naoružajte istim stavom – jer onaj ko trpi u tijelu, prekinuo je sa grijehom –</verse>
				<verse number="2">tako da ostatak svog života u tijelu više ne provodite u ljudskim požudama, nego u volji Božijoj!</verse>
				<verse number="3">Doista je dovoljno što ste u prošlosti vršili volju pagana živeći u razvratnostima, požudama, pijanstvima, razuzdanim gozbama i odvratnim idolopoklonstvima.</verse>
				<verse number="4">Zato im je i čudno što se zajedno sa njima ne slijevate u istu bujicu raskalašenosti, te hule.</verse>
				<verse number="5">Oni će podnijeti račun Onome Koji je spreman da sudi živima i mrtvima.</verse>
				<verse number="6">Zbog toga je i mrtvima objavljena Radosna vijest, da budu osuđeni kao ljudi – u tijelu, a da žive kao Bog – u duhu.</verse>
				<verse number="7">Približio se kraj svemu! Budite trijezni i razboriti u molitvama!</verse>
				<verse number="8">Prije svega, neprestano se volite, jer ljubav pokriva mnoštvo grijeha!</verse>
				<verse number="9">Budite gostoljubivi jedni prema drugima, bez gunđanja!</verse>
				<verse number="10">Služite jedni drugima, svako prema primljenom daru, kao dobri upravitelji raznovrsne Božije milosti.</verse>
				<verse number="11">Ako neko govori, neka to bude kao da Bog govori! Ako neko poslužuje, neka to čini snagom koju daje Bog, da se u svemu proslavi Bog po Mesiji Isusu. Njemu neka je slava i vlast uvijek i vječno! Amin.</verse>
				<verse number="12">Voljeni! Nemojte se čuditi ognju koji gori među vama da vas iskuša, kao da vam se dešava nešto neobično!</verse>
				<verse number="13">Naprotiv, radujte se kao sudionici Mesijinih patnji, da biste se sa veseljem mogli radovati i u objavi Njegove slave.</verse>
				<verse number="14">Ako vas vrijeđaju zbog Mesijinog imena, blago vama, jer Duh slave, Duh Božiji počiva na vama!</verse>
				<verse number="15">Neka niko od vas ne trpi kao ubica ili lopov, ili zločinac, ili kao onaj koji se miješa u tuđe poslove,</verse>
				<verse number="16">ali ako trpi kao krstjanin, nek se ne stidi, nego neka slavi Boga u to ime.</verse>
				<verse number="17">Došlo je, naime, vrijeme da započne sud od Doma Božijega. I ako počinje od nas, kakav će biti kraj onima koji nisu poslušni Božijoj Radosnoj vijesti?</verse>
				<verse number="18">I „ako se pravednik jedva spasava, šta će biti sa bezbožnikom i grešnikom”?</verse>
				<verse number="19">Stoga, neka i oni koji po volji Božijoj trpe, dobrim djelima povjere svoje duše vjernom Stvoritelju.</verse>
			</chapter>
			<chapter number="5">
				<verse number="1">Starješine, dakle, među vama opominjem ja, starješina kao i oni i svjedok Mesijinih patnji, te sudionik slave koja se treba objaviti:</verse>
				<verse number="2">Napasajte stado Božije među vama i nadgledajte ga, ne silom nego dobrovoljno, na Božiji način; ne iz želje za nečasnim dobitkom, nego iz oduševljenja;</verse>
				<verse number="3">ne kao da gospodarite nad onim što vam je povjereno, nego budite uzor stadu!</verse>
				<verse number="4">A kad se pojavi glavni Pastir, primit ćete vijenac neprolazne slave!</verse>
				<verse number="5">Isto tako, vi mladići budite podređeni starješinama! Svi se, u odnosu jednih prema drugima, obucite u poniznost, jer „Bog se protivi oholim ljudima, a poniznima daje milost!”</verse>
				<verse number="6">Ponizite se, dakle, pod moćnom Božijom rukom, da budete uzvišeni u svoje vrijeme!</verse>
				<verse number="7">Svu svoju tjeskobu bacite na Njega, jer On se brine za vas!</verse>
				<verse number="8">Budite trijezni i bdijte! Vaš protivnik, Đavo, kao lav riče i obilazi tražeći koga da proždere.</verse>
				<verse number="9">Suprotstavite mu se čvrsti u vjeri, znajući da iste patnje podnose i vaša braća po svijetu!</verse>
				<verse number="10">A Bog svake milosti, Koji vas je pozvao u Svoju vječnu slavu u Mesiji Isusu, sâm će vas, nakon što nakratko budete trpjeli, usavršiti, učvrstiti, osnažiti i utvrditi!</verse>
				<verse number="11">Njemu pripada vlast zauvijek! Amin.</verse>
				<verse number="12">Ukratko vam pišem po Silvanu, koga smatram vjernim bratom, da vas ohrabrim i posvjedočim da je ovo istinita milost Božija. U njoj stojte!</verse>
				<verse number="13">Pozdravlja vas Zajednica u Babilonu, izabrana zajedno sa vama, i Marko, moj sin.</verse>
				<verse number="14">Pozdravite jedni druge poljupcem ljubavi. Mir svima vama koji ste u Mesiji!</verse>
			</chapter>
		</book>
		<book number="61">
			<chapter number="1">
				<verse number="1">Simon Kefa, rob i poslanik Mesije Isusa, onima koji su, pravednošću našeg Boga i Spasitelja Mesije Isusa, primili istu dragocjenu vjeru kao i mi.</verse>
				<verse number="2">Milost vam i mir u izobilju spoznajom Boga i Isusa, našeg Gospoda!</verse>
				<verse number="3">Doista, Njegova božanska snaga nam je, po spoznaji Onoga Koji nas je pozvao u Svoju slavu i dobrotu, udijelila sve za život i pobožnost.</verse>
				<verse number="4">Time nam je darovao dragocjena i velika obećanja, da po njima budemo sudionici božanske prirode, umakavši pokvarenosti koja je u svijetu prisutna zbog požude.</verse>
				<verse number="5">Zbog toga dajte sve od sebe da svojoj vjeri pridodate dobrotu, dobroti spoznaju,</verse>
				<verse number="6">spoznaji uzdržljivost, uzdržljivosti ustrajnost, ustrajnosti pobožnost,</verse>
				<verse number="7">pobožnosti bratoljublje, bratoljublju ljubav.</verse>
				<verse number="8">Ukoliko imate sve ovo i u tome napredujete, nećete biti beskorisni i bez roda u spoznaji našeg Gospoda Mesije Isusa.</verse>
				<verse number="9">A ko toga nema, taj je slijep i kratkovidan, zaboravio je na očišćenje od svojih starih grijehâ.</verse>
				<verse number="10">Stoga, braćo, radije nastojte da učvrstite svoj poziv i izbor! Čineći tako, nikada nećete pasti.</verse>
				<verse number="11">Tako će vam se bogato obezbijediti ulazak u vječno carstvo našeg Gospoda i Spasitelja Mesije Isusa.</verse>
				<verse number="12">Zato ću vas ja uvijek podsjećati na to, iako sve znate i utvrđeni ste u istini koju imate.</verse>
				<verse number="13">Ali smatram da je pravo, sve dok sam u ovom šatoru, da vas tim podsjećanjem držim budne,</verse>
				<verse number="14">znajući da ću uskoro odložiti ovaj svoj šator, kako mi je i naš Gospod Mesija Isus jasno rekao.</verse>
				<verse number="15">I ja ću učiniti sve da se i nakon mog odlaska toga uvijek sjećate.</verse>
				<verse number="16">Doista, nismo vam obznanili snagu i dolazak našeg Gospoda Mesije Isusa slijedeći mudro smišljene bajke, nego kao očevici Njegovog veličanstva.</verse>
				<verse number="17">Jer On je od Boga Oca primio čast i slavu kad je od preuzvišene slave došao glas: „Ovo je Moj Sin, Moj Voljeni, u Njemu mi je zadovoljstvo!”</verse>
				<verse number="18">Taj glas, koji je došao s Neba, čuli smo svi mi dok smo bili s Njim na svetom brdu.</verse>
				<verse number="19">Zato vjerovjesničku riječ smatramo sigurnom, a i vi činite dobro kada joj poklanjate pažnju kao svjetiljci koja svijetli na tamnom mjestu sve dok ne svane dan i u vašim srcima se pojavi jutarnja zvijezda.</verse>
				<verse number="20">Prije svega, znajte da se nijedna objava u Pismu ne može svojevoljno tumačiti,</verse>
				<verse number="21">jer objava nikada nije došla voljom čovjeka, nego su ljudi, potaknuti Svetim Duhom, govorili od Boga.</verse>
			</chapter>
			<chapter number="2">
				<verse number="1">A bilo je i lažnih propovjednika u narodu, kao što će i među vama biti lažnih učitelja, koji će potajno unijeti krivovjerja što donose propast i koji će se odreći Gospodara Koji ih je otkupio, te će tako na sebe navući brzu propast.</verse>
				<verse number="2">Mnogi će slijediti njihovu raskalašenost. Zbog njih će se huliti Put istine.</verse>
				<verse number="3">U svojoj će vas lakomosti iskorištavati smišljenim riječima. Njihova osuda je odavno spremna i njihova propast ne spava!</verse>
				<verse number="4">Doista, ako Bog nije poštedio anđele koji su sagriješili, nego ih je predao okovima tame, bacivši ih u pakao, gdje se čuvaju za Sud;</verse>
				<verse number="5">ako nije poštedio ni stari svijet – osim što je sačuvao Nou, navjestitelja pravednosti, kao osmog čovjeka – nego je pustio potop na taj bezbožnički svijet;</verse>
				<verse number="6">ako je gradove Sodomu i Gomoru pretvorio u pepeo, prokleo ih i ostavio za primjer budućim bezbožnicima,</verse>
				<verse number="7">a pravednog Lota, potresenog razvratnim ponašanjem razuzdanikâ, izbavio –</verse>
				<verse number="8">pravedniku se dan za danom mučila njegova pravedna duša gledajući i slušajući razuzdana djela onih među kojima je boravio –</verse>
				<verse number="9">Gospod zna kako da pobožne izbavi iz kušnje, a nepravednike da sačuva za Dan suda da budu kažnjeni,</verse>
				<verse number="10">naročito one koji idu za tijelom u pokvarenu požudu i koji preziru Gospodstvo. Oni su bahati i drski, te se ne boje huliti na bića Slave,</verse>
				<verse number="11">dok anđeli, koji su i silom i položajem veći od njih, ne donose protiv njih pred Gospodom uvredljivu osudu.</verse>
				<verse number="12">A ovi ljudi, poput nerazumnih životinja, koje su po prirodi rođene za lov i uništenje, hule na ono što poznaju, te će biti uništeni na isti način,</verse>
				<verse number="13">podnoseći zlo kao plaću za nepravednost. Razvrat kojem se odaju po sav dan smatraju užitkom. To je ljaga i prljavština! U prijevarama svojim uživaju dok se goste sa vama.</verse>
				<verse number="14">Oči su im pune preljubništva i nikada ne prestaju sa grijehom. Zavode slabe duše. Imaju srce uvježbano u pohlepi, prokleta stvorenja!</verse>
				<verse number="15">Napustili su pravi put i zastranili, te su okrenuli putem Bosorovog sina Bileama, koji je volio plaću za nepravednost.</verse>
				<verse number="16">Ali on je primio ukor za svoj prekršaj: magarica nijema progovorila je ljudskim glasom i tako spriječila prorokovo ludilo.</verse>
				<verse number="17">Oni su izvori bez vode i magle su što ih tjera vjetar. Za njih se čuva mrkla tama.</verse>
				<verse number="18">Oni govore napuhane ispraznosti, te tjelesnim požudama i razuzdanošću zavode one što su jedva pobjegli od onih koji žive u zabludi.</verse>
				<verse number="19">Obećavaju im slobodu, a sami su robovi pokvarenosti, jer svako robuje onome što ga je porazilo.</verse>
				<verse number="20">Doista, ako su spoznajom našeg Gospoda i Spasitelja Mesije Isusa umakli pokvarenosti svijeta, pa se opet u nju upleli da bi bili svladani, tim njihovo sadašnje stanje postaje gore od prijašnjeg.</verse>
				<verse number="21">Bilo bi im bolje da nisu upoznali put pravednosti, nego što su se, upoznavši ga, okrenuli od svete zapovijedi koja im je predata.</verse>
				<verse number="22">Njima se desilo ono što kaže istinita izreka: „Pas se vraća svojoj bljuvotini” a „okupana svinja valjanju u blatu”.</verse>
			</chapter>
			<chapter number="3">
				<verse number="1">Ovo je, voljeni, već drugo pismo što vam ga pišem. U oba vam podsjećanjem budim vaš iskreni razum</verse>
				<verse number="2">da se sjetite riječi što su ih unaprijed govorili sveti vjerovjesnici i zapovijedi Gospoda i Spasitelja koju su vam obznanili vaši poslanici.</verse>
				<verse number="3">Prije svega, znajte da će u posljednje dane doći podrugljivci, rugači, koji će slijediti svoje vlastitite požude</verse>
				<verse number="4">i govoriti: Gdje je Njegov obećani dolazak? Još otkad su očevi pomrli, sve ostaje kao što je bilo od početka stvaranja.</verse>
				<verse number="5">Doista, oni svojevoljno zaboravljaju da Nebesa odavno postoje i da je Zemlja iz vode i kroz vodu oblikovana Božijom riječi.</verse>
				<verse number="6">Isto tako je i prijašnji svijet propao potopljen vodom.</verse>
				<verse number="7">A sadašnja Nebesa i Zemlju ista je riječ spremila za oganj i čuva ih za Dan suda i uništenja bezbožnih ljudi.</verse>
				<verse number="8">Ali jedno, dragi moji, ne zaboravite: jedan dan kod Gospoda je kao hiljadu godina, a hiljadu godina kao jedan dan.</verse>
				<verse number="9">Ne kasni Gospod da ispuni obećanje, kako neki misle da je spor, nego je strpljiv prema vama, budući da ne želi da iko propadne, već da svi dođu do obraćenja.</verse>
				<verse number="10">Ali Dan Gospodnji doći će kao lopov. Nebesa će tada nestati uz veliku grmljavinu, elementi će biti ognjem uništena, a Zemlja i sva djela na njoj neće se više naći.</verse>
				<verse number="11">Budući da će sve to biti tako uništeno, kakvi sve treba da budete u svetom životu i pobožnosti,</verse>
				<verse number="12">očekujući i pospješujući dolazak Dana Božijega, kada će se Nebesa u vatri raspasti i elementi u ognju rastopiti?</verse>
				<verse number="13">Ali mi, prema Njegovom obećanju, očekujemo nova Nebesa i novu Zemlju, na kojoj prebiva pravednost.</verse>
				<verse number="14">Stoga, voljeni, dok sve to iščekujete, nastojte da budete u miru s Njim, čisti i besprijekorni,</verse>
				<verse number="15">a strpljivost našeg Gospoda smatrajte spasenjem, kao što vam je i naš dragi brat Pavle pisao prema mudrosti koja mu je data.</verse>
				<verse number="16">On tako čini u svim pismima u kojim govori o ovome. U njima ima nekih teže razumljivih stvari, koje neupućeni i slabi izvrću, kao i ostala Pisma, na svoju vlastitu propast.</verse>
				<verse number="17">Prema tome, voljeni, budući da unaprijed sve znate, čuvajte se da ne biste, zavedeni zabludom bezakonikâ, otpali od svoje čvrste vjere.</verse>
				<verse number="18">Naprotiv, rastite u milosti i spoznaji našeg Gospoda i Spasitelja Mesije Isusa. Njemu neka je slava i sada i za svu vječnost! Amin.</verse>
			</chapter>
		</book>
		<book number="62">
			<chapter number="1">
				<verse number="1">Ono što je bilo od početka, što smo čuli, što smo svojim očima vidjeli, što smo posmatrali i što su naše ruke opipale o Riječi života –</verse>
				<verse number="2">doista, Život se očitovao i mi smo Ga vidjeli, te vam svjedočimo i najavljujemo Vječni život, koji je bio kod Oca i nama se očitovao –</verse>
				<verse number="3">što smo vidjeli i čuli to i vama objavljujemo, da i vi možete imati zajedništvo sa nama. Uistinu, naše je zajedništvo sa Ocem i sa Njegovim sinom, Mesijom Isusom.</verse>
				<verse number="4">I to vam pišemo, da naša radost bude potpuna.</verse>
				<verse number="5">A ovo je poruka koju smo od Njega čuli i vama je objavljujemo: Bog je svjetlo i u Njemu nema nikakve tame.</verse>
				<verse number="6">Ako kažemo da imamo zajedništvo s Njim a hodamo u tami, lažemo i ne živimo po istini.</verse>
				<verse number="7">Ali ako hodamo u svjetlu kao što je On u svjetlu, imamo međusobno zajedništvo i krv Isusa, Sina Njegovog, čisti nas od svakoga grijeha.</verse>
				<verse number="8">Ako kažemo da nemamo grijeha, sami sebe varamo i u nama nema istine.</verse>
				<verse number="9">Ako priznajemo svoje grijehe, On je vjeran i pravedan: oprostit će nam naše grijehe i očistiti nas od svake nepravednosti.</verse>
				<verse number="10">Ako kažemo da nismo sagriješili, tada Njega pravimo lažovom i Riječi Njegove nema u nama.</verse>
			</chapter>
			<chapter number="2">
				<verse number="1">Dječice moja, ovo vam pišem da ne biste griješili. I ako neko sagriješi, imamo posrednika kod Oca – Mesiju Isusa, pravednika.</verse>
				<verse number="2">On je pomirnica za naše grijehe, i ne samo za naše nego i za grijehe cijelog svijeta.</verse>
				<verse number="3">I po ovome znamo da Ga poznajemo: ako vršimo Njegove zapovijedi.</verse>
				<verse number="4">Ko kaže: „Poznajem Ga!”, a ne vrši Njegove zapovijedi, lažov je i u njemu nema istine.</verse>
				<verse number="5">Ali ko vrši Njegovu Riječ, u Njemu je, uistinu, savršena ljubav Božija. Po tome znamo da smo u Njemu.</verse>
				<verse number="6">Ko kaže da u Njemu ostaje, mora živjeti kako je i On živio.</verse>
				<verse number="7">Voljeni, ne pišem vam novu zapovijed, nego staru zapovijed koju ste imali od početka. Ta stara zapovijed je Riječ koju ste čuli.</verse>
				<verse number="8">Ipak, pišem vam novu zapovijed – ona je istinita u Njemu i u vama – jer tama prolazi, a istinito svjetlo već svijetli.</verse>
				<verse number="9">Ko kaže da je u svjetlu a mrzi svoga brata, u tami je sve do sada.</verse>
				<verse number="10">Ko voli svoga brata, u svjetlu ostaje i u njemu nema sablazni.</verse>
				<verse number="11">Ali ko mrzi svoga brata, u tami se nalazi i kroz tamu hoda, te ne zna kuda ide, jer mu je tama zaslijepila oči.</verse>
				<verse number="12">Pišem vama, dječice, jer su vam grijesi oprošteni zbog Njegovog imena.</verse>
				<verse number="13">Pišem vama, očevi, jer ste upoznali Onoga Koji je od početka. Pišem vama, mladići, jer ste nadvladali zloga.</verse>
				<verse number="14">Pisao sam vama, djeco, jer ste upoznali Oca. Pisao sam vama, očevi, jer ste upoznali Onoga Koji je od početka. Pisao sam vama, mladići, jer ste snažni, Riječ Božija ostaje u vama, i nadvladali ste zloga.</verse>
				<verse number="15">Nemojte voljeti svijet, niti ono što je u svijetu. Ako neko voli svijet, u njemu nema Očeve ljubavi.</verse>
				<verse number="16">Jer sve što je u svijetu – požuda tijela, požuda očiju i oholost života – nije od Oca, nego je od svijeta.</verse>
				<verse number="17">Svijet sa svom požudom prolazi, a onaj ko izvršava volju Božiju, ostaje zauvijek.</verse>
				<verse number="18">Djeco, posljednji je čas! I, kao što ste i čuli, dolazi lažni mesija. Ali već i sada su se pojavile mnoge lažne mesije, te po tome znamo da je posljednji čas.</verse>
				<verse number="19">Od nas su izašli, ali ne bijahu naši, jer da su bili naši, ostali bi sa nama. Ali neka se pokaže da nisu svi naši.</verse>
				<verse number="20">A vi imate pomazanje od Svetoga i svi znate.</verse>
				<verse number="21">Ja vam nisam pisao zato što vi ne znate Istinu, nego zato što je znate, i svjesni ste da nikakva laž nije od Istine.</verse>
				<verse number="22">Ko je lažov, ako ne onaj što poriče da je Isus Mesija? Ko poriče Oca i Sina, taj je lažni mesija!</verse>
				<verse number="23">Ko poriče Sina, nema ni Oca; ko priznaje Sina, ima i Oca!</verse>
				<verse number="24">Ono što ste čuli od početka, neka ostane u vama! Ako u vama ostane ono što ste čuli od početka, i vi ćete ostati u Sinu i u Ocu!</verse>
				<verse number="25">A ovo je obećanje koje nam je obećao: Život vječni.</verse>
				<verse number="26">Ovo sam vam napisao zbog onih koji vas zavode.</verse>
				<verse number="27">Pomazanje koje ste od Njega primili ostaje u vama i nije potrebno da vas bilo ko poučava. Nego, kao što vas to pomazanje uči o svemu – a istinito je, nije laž – kako vas je naučilo, tako s Njim i ostanite.</verse>
				<verse number="28">A sada, dječice, ostanite u Njemu da bismo, kad se pojavi, imali pouzdanje i da se ne postidimo pred Njim prilikom Njegovog dolaska.</verse>
				<verse number="29">Ako znate da je On pravedan, tada znate da je i svaki koji čini pravednost od Njega rođen.</verse>
			</chapter>
			<chapter number="3">
				<verse number="1">Pogledajte kakvu nam je samo ljubav podario Otac: da se zovemo djeca Božija, a to i jesmo! Zato nas svijet i ne poznaje, jer nije upoznao Njega.</verse>
				<verse number="2">Voljeni, sada smo djeca Božija, a još se nije pokazalo šta ćemo biti. Znamo da ćemo, kada se pokaže, biti poput Njega, jer ćemo Ga vidjeti onakvog kakav jeste.</verse>
				<verse number="3">I ko ima ovu nadu u Njemu, čisti se kao što je i On čist.</verse>
				<verse number="4">Ko čini grijeh, čini bezakonje. Grijeh je, naime, bezakonje.</verse>
				<verse number="5">A znate da se On pojavio da bi odnio grijehe i da u Njemu nema grijeha.</verse>
				<verse number="6">Ko u Njemu ostaje, ne griješi. Ko griješi, nije Ga ni vidio ni upoznao.</verse>
				<verse number="7">Dječice, neka vas niko ne zavede! Ko pravdu čini, pravedan je kao što je i On pravedan.</verse>
				<verse number="8">Ko čini grijeh, od Đavola je, jer Đavo griješi od početka. Zbog toga se Sin Božiji i pojavio: da uništi Đavolja djela.</verse>
				<verse number="9">Ko je rođen od Boga, ne čini grijeh, jer Božije sjeme ostaje u njemu; ne može griješiti, jer je od Boga rođen.</verse>
				<verse number="10">Po ovome se poznaju Božija djeca i Đavolja djeca: ko ne čini pravdu i ko ne voli svoga brata, nije od Boga.</verse>
				<verse number="11">Ovo je, naime, poruka koju ste od početka čuli: da volimo jedni druge.</verse>
				<verse number="12">Ne da smo poput Kaina, koji je bio od zloga i ubio svoga brata. A zašto ga je ubio? Zato što su mu djela bila zla, a djela njegovog brata pravedna.</verse>
				<verse number="13">Ne čudite se, braćo, ako vas svijet mrzi!</verse>
				<verse number="14">Znamo da smo prešli iz smrti u Život jer volimo braću; ko ne voli, ostaje u smrti.</verse>
				<verse number="15">Ko mrzi svoga brata, ubica je. A znate da nijedan ubica u sebi nema vječnog života što u njemu ostaje.</verse>
				<verse number="16">Po ovome smo upoznali ljubav: On je za nas dao svoj život. I mi moramo dati živote za braću.</verse>
				<verse number="17">Ako neko ima zemaljskih dobara i vidi svoga brata u nuždi, a zatvori za njega svoje srce, kako će Božija ljubav ostati u njemu?</verse>
				<verse number="18">Dječice, nemojmo voljeti riječju i jezikom, nego djelom i stvarno.</verse>
				<verse number="19">Po tome ćemo znati da smo od Istine i pred Njim ćemo imati mir u svome srcu,</verse>
				<verse number="20">ukoliko nas naše srce za nešto osuđuje. Bog je, naime, veći od našeg srca i On zna sve.</verse>
				<verse number="21">Voljeni, ako nas naše srce ne osuđuje, tada imamo pouzdanje u Boga,</verse>
				<verse number="22">i što god zamolimo od Njega, primamo, jer vršimo Njegove zapovijedi i činimo ono što je Njemu ugodno.</verse>
				<verse number="23">A ovo je Njegova zapovijed: da vjerujemo u ime Njegovog sina, Mesije Isusa, i da volimo jedni druge kao što nam je naredio.</verse>
				<verse number="24">Ko izvršava Njegove zapovijedi, ostaje u Bogu i Bog u njemu. A po ovome znamo da On ostaje u nama: po Duhu kojeg nam je dao.</verse>
			</chapter>
			<chapter number="4">
				<verse number="1">Voljeni, ne vjerujte svakom duhu, nego ispitujte duhove da vidite da li su od Boga, jer su mnogi lažni vjerovjesnici izašli u svijet.</verse>
				<verse number="2">Po ovome poznajemo Duha Božijega: svaki duh koji priznaje da je Mesija Isus došao u tijelu, od Boga je,</verse>
				<verse number="3">a svaki duh koji tako ne priznaje Isusa, nije od Boga. To je duh lažnog mesije, za koga ste čuli da dolazi i već je u svijetu.</verse>
				<verse number="4">Vi ste od Boga, dječice, i vi ste pobijedili, jer veći je On Koji je u vama od onoga koji je u svijetu.</verse>
				<verse number="5">Oni su od svijeta, stoga i govore od svijeta i svijet ih sluša.</verse>
				<verse number="6">Mi smo od Boga. Ko poznaje Boga, nas sluša, a ko nije od Boga, ne sluša nas. Po tome poznajemo Duha istine i duha laži.</verse>
				<verse number="7">Voljeni, volimo jedni druge, jer ljubav je od Boga, i svako ko voli rođen je od Boga i poznaje Boga.</verse>
				<verse number="8">Ko ne voli, nije upoznao Boga, jer Bog je ljubav.</verse>
				<verse number="9">U ovome se pokazala Božija ljubav među nama: Bog je poslao svoga jedinorođenog Sina u svijet da mi po Njemu živimo.</verse>
				<verse number="10">U ovome je ljubav: nismo mi voljeli Boga, nego je Bog volio nas i dao je Svoga sina kao pomirnicu za naše grijehe.</verse>
				<verse number="11">Voljeni, ako je Bog tako volio nas, i mi moramo voljeti jedni druge.</verse>
				<verse number="12">Boga niko nikada nije gledao. Ako volimo jedni druge, Bog ostaje u nama i Njegova je ljubav u nama potpuna.</verse>
				<verse number="13">Po ovome znamo da ostajemo u Njemu i On u nama: dao nam je od Svoga Duha.</verse>
				<verse number="14">Mi smo vidjeli i svjedočimo da je Otac poslao Sina kao Spasitelja svijeta.</verse>
				<verse number="15">Ko priznaje da je Isus Sin Božiji, Bog ostaje u njemu i on u Bogu.</verse>
				<verse number="16">Mi smo upoznali ljubav koju Bog ima prema nama i povjerovali u nju. Bog je ljubav. Ko ostaje u ljubavi, ostaje u Bogu i Bog u njemu.</verse>
				<verse number="17">U ovome je ljubav prema nama došla do savršenstva: imamo pouzdanje za Dan suda, jer kakav je On, takvi smo i mi u ovome svijetu.</verse>
				<verse number="18">U ljubavi nema straha. Naprotiv, savršena ljubav izgoni strah, jer strah prethodi kazni. A ko se boji, nije savršen u ljubavi.</verse>
				<verse number="19">Mi volimo, jer je On prvo volio nas.</verse>
				<verse number="20">Ako neko kaže: „Volim Boga”, a mrzi svoga brata, lažov je. Doista, ko ne voli svoga brata kojeg vidi, ne može voljeti Boga Kojeg ne vidi.</verse>
				<verse number="21">Ovu zapovijed imamo od Njega: da onaj ko voli Boga, voli i svoga brata.</verse>
			</chapter>
			<chapter number="5">
				<verse number="1">Ko vjeruje da je Isus Mesija, od Boga je rođen. Ko voli roditelja, voli i od njega rođenog.</verse>
				<verse number="2">Po ovome znamo da volimo Božiju djecu: kada volimo Boga i vršimo Njegove zapovijedi.</verse>
				<verse number="3">Ovo je, naime, ljubav Božija: da izvršavamo Njegove zapovijedi, a zapovijedi Njegove nisu teške.</verse>
				<verse number="4">Jer sve što je rođeno od Boga, pobjeđuje svijet. I ovo je pobjeda kojom je pobijeđen svijet: naša vjera.</verse>
				<verse number="5">Ko je taj što pobjeđuje svijet, ako ne onaj koji vjeruje da je Isus Sin Božiji?</verse>
				<verse number="6">On, Mesija Isus, dođe vodom i krvlju. Ne samo vodom, nego vodom i krvlju. I Duh je taj Koji svjedoči, jer Duh je Istina.</verse>
				<verse number="7">Troje je što svjedoči:</verse>
				<verse number="8">Duh, voda i krv, i to je troje jedno.</verse>
				<verse number="9">Ako primamo svjedočanstvo ljudi, Božije svjedočanstvo je veće. Ovo je Božije svjedočanstvo kojim je posvjedočio za Svoga sina:</verse>
				<verse number="10">Ko vjeruje u Sina Božijega, ima to svjedočanstvo u sebi. Ko ne vjeruje Bogu, učinio Ga je lažovom, jer nije povjerovao u svjedočanstvo kojim je Bog posvjedočio za Svoga sina.</verse>
				<verse number="11">I ovo je svjedočanstvo: Bog nam je dao Vječni život, i taj je Život u Njegovom sinu.</verse>
				<verse number="12">Ko ima Sina, ima Život; ko nema Božijega sina, nema Života.</verse>
				<verse number="13">Ovo sam pisao vama koji vjerujete u ime Božijega sina, kako biste znali da imate Vječni život.</verse>
				<verse number="14">I ovo je pouzdanje koje imamo u Njega: uslišava nas ako što molimo po Njegovoj volji.</verse>
				<verse number="15">I ako znamo da nas uslišava u svemu što molimo, znamo da već imamo to što smo od Njega molili.</verse>
				<verse number="16">Ako neko vidi svoga brata kako griješi grijehom koji ne vodi u smrt, neka moli i Bog će mu dati Život – onima što čine grijeh koji ne vodi u smrt. Postoji grijeh koji vodi u smrt; za njega vam ne kažem da se molite.</verse>
				<verse number="17">Svaka nepravda je grijeh. A postoji grijeh koji ne vodi u smrt.</verse>
				<verse number="18">Znamo da svako ko je od Boga rođen, ne griješi; nego ga Rođeni od Boga čuva i Zli mu ne može nauditi.</verse>
				<verse number="19">Znamo da smo od Boga i da je cijeli svijet u rukama zloga.</verse>
				<verse number="20">I znamo da je Sin Božiji došao i dao nam razumijevanje da upoznamo Istinitoga. Mi smo u Istinitome, i u Njegovom sinu, Mesiji Isusu. On je istiniti Bog i Vječni život.</verse>
				<verse number="21">Dječice, čuvajte se idola!</verse>
			</chapter>
		</book>
		<book number="63">
			<chapter number="1">
				<verse number="1">Starješina izabranoj Gospođi i njenoj djeci, koju volim u istini – i ne samo ja, nego i svi oni koji su upoznali Istinu –</verse>
				<verse number="2">zbog istine koja je u nama i koja će zauvijek biti s nama.</verse>
				<verse number="3">Neka sa nama budu milost, milosrđe i mir od Boga Oca i od Mesije Isusa, Sina Očeva, u istini i ljubavi!</verse>
				<verse number="4">Uveliko sam se obradovao kad sam među tvojom djecom naišao na one koji hode u istini, kao što smo i primili zapovijed od Oca.</verse>
				<verse number="5">A sada te molim, Gospođo – ne kao da ti pišem novu zapovijed, nego onu koju smo imali od početka – da volimo jedni druge.</verse>
				<verse number="6">A ovo je ljubav: da živimo po Njegovim zapovijedima. To je ta zapovijed, kao što ste čuli od početka, da u njoj živite.</verse>
				<verse number="7">Mnogi su zavodnici izašli u svijet, koji ne priznaju da je Mesija Isus došao u tijelu. To je zavodnik i lažni mesija.</verse>
				<verse number="8">Pazite na sebe, da ne izgubite što ste postigli, nego da primite potpunu nagradu.</verse>
				<verse number="9">Svako ko ide predaleko i ne ostaje u Mesijinoj nauci, nema Boga. Ko ostaje u nauci, ima i Oca i Sina.</verse>
				<verse number="10">Ako vam neko dođe a ne donosi ovu nauku, ne primajte ga u kuću i ne pozdravljajte ga.</verse>
				<verse number="11">Onaj ko takvoga pozdravlja, sudjeluje u njegovim zlim djelima.</verse>
				<verse number="12">Iako imam mnogo toga da vam kažem, nisam to htio na papiru i tintom, nego se nadam da ću biti sa vama i govoriti vam licem u lice, da naša radost bude potpuna.</verse>
				<verse number="13">Pozdravljaju te djeca tvoje izabrane sestre!</verse>
			</chapter>
		</book>
		<book number="64">
			<chapter number="1">
				<verse number="1">Starješina voljenom Gaju, koga volim u istini.</verse>
				<verse number="2">Voljeni, u svemu ti želim dobro i da budeš zdrav, kao što je i tvoja duša dobro!</verse>
				<verse number="3">Mnogo sam se obradovao kad su došla braća i posvjedočila za tebe u istini: kako u istini živiš.</verse>
				<verse number="4">Nema mi veće radosti od ove: da čujem kako moja djeca žive u istini!</verse>
				<verse number="5">Voljeni, postupaš kao istinski vjernik u svemu što radiš za braću, osobito za strance.</verse>
				<verse number="6">Oni su posvjedočili pred zajednicom za tvoju ljubav. Dobro ćeš uraditi ako ih otpremiš na put kako je dostojno Boga,</verse>
				<verse number="7">jer su radi Isusovog imena krenuli, ne uzimajući ništa od pagana.</verse>
				<verse number="8">Stoga i mi takvima moramo pružiti gostoprimstvo, da bismo bili saradnici u istini.</verse>
				<verse number="9">Pisao sam nešto Zajednici, ali Diotref, koji hoće da bude prvi u njoj, ne prima nas.</verse>
				<verse number="10">Stoga ću ga, ako dođem, podsjetiti na ono što čini govoreći o nama besmislice zlobnim riječima. Nije mu ni to dovoljno, nego još i ne prima braću, a onima koji bi to htjeli činiti zabranjuje i tjera ih iz zajednice.</verse>
				<verse number="11">Voljeni, nemoj slijediti zlo, nego dobro. Ko čini dobro, od Boga je; ko čini zlo, nije vidio Boga.</verse>
				<verse number="12">Za Demetrija svjedoče svi, pa i sama Istina. Svjedočimo i mi, a ti znaš da je naše svjedočanstvo istinito.</verse>
				<verse number="13">Imao bih ti još mnogo toga reći, ali ne želim to činiti putem tinte i pisaljke,</verse>
				<verse number="14">nego se nadam da ću te uskoro vidjeti, pa ćemo govoriti licem u lice.</verse>
				<verse number="15">Mir tebi! Pozdravljaju te prijatelji. Pozdravi mi prijatelje, svakog poimence!</verse>
			</chapter>
		</book>
		<book number="65">
			<chapter number="1">
				<verse number="1">Juda, rob Mesije Isusa, i brat Jakovljev, voljenima u Bogu Ocu i čuvanima u Mesiji Isusu – pozvanima.</verse>
				<verse number="2">Želim vam obilje milosrđa, mira i ljubavi!</verse>
				<verse number="3">Voljeni, dok sam vam u svojoj velikoj želji nastojao govoriti o našem zajedničkom spasenju, uvidio sam potrebu da vam pišem i ohrabrim vas da se borite za vjeru koja je jednom zauvijek predata svetima.</verse>
				<verse number="4">Ušuljali su se, naime, neki ljudi koji su već odavno određeni za ovaj sud – bezbožnici, koji milost našeg Boga izvrću u razuzdanost i poriču našeg jedinog Gospodara i Gospoda Mesiju Isusa.</verse>
				<verse number="5">Ali želim vas podsjetiti, iako ste se sa svime upoznali, kako je Gospod prvo izbavio narod iz Egipta, a zatim uništio one koji nisu vjerovali.</verse>
				<verse number="6">I anđele, one koji se nisu držali svojih ovlaštenja, nego su napustili svoje boravište, sačuvao je za Dan velikog suda okovane u tami vječnim okovima.</verse>
				<verse number="7">Isto tako, Sodoma i Gomora i okolni gradovi, koji su se poput njih odali bludništvu i pošli za drugačijim tijelom, postavljeni su za primjer, trpeći kaznu u vječnoj vatri.</verse>
				<verse number="8">Tako i ovi sanjari: s jedne strane, onečišćuju tijelo, a s druge strane, odbacuju Gospodstvo i hule na bića Slave.</verse>
				<verse number="9">Naprotiv, ni arhanđeo Mihael, kada se u borbi za Mojsijevo tijelo prepirao sa Đavolom, nije se usudio protiv njega kazati uvredljivu osudu, nego je rekao: „Neka te Gospod ukori!”</verse>
				<verse number="10">A ovi hule na ono što ne poznaju, iskvareni u onome što po prirodi znaju kao nerazumne životinje.</verse>
				<verse number="11">Jao njima! Pošli su Kainovim putem, predavši se za plaću Balaamovoj zabludi, i propali u pobuni poput Koraha.</verse>
				<verse number="12">Oni su ljaga na vašim agapama, dok se bez stida sa vama goste napasajući sami sebe; bezvodni oblaci koje nose vjetrovi, besplodna stabla u kasnoj jeseni, dvaput usahla, iz korijena iščupana,</verse>
				<verse number="13">divlji morski valovi koji pjene svoju vlastitu sramotu, lutajuće zvijezde za koje je sačuvana crna tama zauvijek!</verse>
				<verse number="14">O njima je propovijedao i Enoh, sedmi čovjek poslije Adama, govoreći: „Evo! Dođe Gospod sa svojim Desethiljadama</verse>
				<verse number="15">da sudi svima i da ukori sve duše zbog njihovih bogohulnih djela što ih bezbožnički počiniše i zbog svih ružnih riječi što ih bezbožni grešnici izgovoriše protiv Njega.”</verse>
				<verse number="16">To su nezadovoljni mrmljači koji žive prema svojim vlastitim požudama. Svojim ustima govore hvalisavo, laskajući ljudima zbog koristoljublja.</verse>
				<verse number="17">A vi, voljeni, sjećajte se onoga što su poslanici našega Gospoda, Mesije Isusa predskazali!</verse>
				<verse number="18">Oni su vam govorili: „U zadnje dane bit će podrugljivaca koji će bezbožno živjeti prema svojim vlastitim požudama.”</verse>
				<verse number="19">To su oni što prave razdore, tjelesni ljudi koji nemaju Duha.</verse>
				<verse number="20">A vi, voljeni, izgrađujte se u svojoj presvetoj vjeri, moleći se u Svetom Duhu,</verse>
				<verse number="21">čuvajte se u ljubavi Božijoj, očekujući milosrđe našeg Gospoda Mesije Isusa za Vječni život.</verse>
				<verse number="22">Iskazujte milosrđe onima koji se kolebaju,</verse>
				<verse number="23">a druge spasavajte grabeći ih iz vatre; trećima iskazujte milosrđe sa strahom; mrzite čak i odjeću okaljanu grešnim tijelom.</verse>
				<verse number="24">Onome Koji je u stanju da vas sačuva od pada i da vas postavi besprijekorne pred Svoju Slavu sa velikom radošću,</verse>
				<verse number="25">jedinom Bogu, našem Spasitelju, po našem Gospodu Mesiji Isusu, neka je slava, veličanstvo, moć i vlast, prije svih vjekova, sada i u sve vjekove! Amin.</verse>
			</chapter>
		</book>
		<book number="66">
			<chapter number="1">
				<verse number="1">Otkrovenje Mesije Isusa koje mu je Bog dao da pokaže Svojim slugama ono što se uskoro treba desiti. I On to pokaza po Svom anđelu što ga posla Svome sluzi Ivanu,</verse>
				<verse number="2">koji je posvjedočio za Božiju riječ i za svjedočenje Mesije Isusa – za sve što je vidio.</verse>
				<verse number="3">Neka je blagoslovljen onaj što čita i svi koji slušaju riječi ove objave, te vrše ono što je u njemu zapisano, jer je vrijeme blizu!</verse>
				<verse number="4">Ivan sedmerim Zajednicama u Aziji: Milost vam i mir od Onoga Koji jeste, Koji bijaše i Koji dolazi, i od sedam duhova koji su pred Njegovim prijestoljem,</verse>
				<verse number="5">i od Mesije Isusa, vjernog svjedoka, prvorođenca od mrtvih i vladara nad zemaljskim carevima. Njemu Koji nas voli i Koji nas je Svojom krvlju oslobodio od naših grijeha</verse>
				<verse number="6">i stvorio od nas carstvo svećenikâ za Boga i Svoga Oca, Njemu neka je slava i vlast uvijek i vječno! Amin.</verse>
				<verse number="7">Evo, dolazi s oblacima i vidjet će Ga svako oko, i oni koji su Ga proboli. Radi Njega će tugovati svi narodi na zemlji. Da. Amin.</verse>
				<verse number="8">„Ja sam Alfa i Omega”, govori Gospod Bog, „Onaj Koji jesam, Koji bijah i Koji dolazim. Svemogući.”</verse>
				<verse number="9">Ja, Ivan, vaš brat i sudionik u nevolji, Carstvu i ustrajnosti u Isusu, bio sam na ostrvu zvanom Patmos zbog Riječi Božije i Isusovog svjedočanstva.</verse>
				<verse number="10">Na Dan Gospodnji bio sam u Duhu i začuo iza sebe snažan glas, nešto poput trube.</verse>
				<verse number="11">Govorio je: „Ono što vidiš, zapiši u knjigu pa pošalji sedmerim Zajednicama: u Efes, u Smirnu, u Pergam, u Tijatiru, u Sard, u Filadelfiju i u Laodiceju.”</verse>
				<verse number="12">Okrenuh se da vidim ko mi tim glasom govori. Kad sam se okrenuo, ugledao sam sedam zlatnih svijećnjaka,</verse>
				<verse number="13">a usred svega nekoga poput Sina Čovječijeg, obučenog u dugačku haljinu i sa zlatnim pojasom preko prsâ.</verse>
				<verse number="14">Njegova kosa i vlasi bijahu bijeli poput vune, kao snijeg, a Njegove oči bijahu poput plamenog ognja.</verse>
				<verse number="15">Njegove noge bijahu poput uglačane mjedi, užarene u peći, a Njegov glas poput huka mnogih vodâ.</verse>
				<verse number="16">U desnoj ruci drži sedam zvijezda, iz Njegovih usta izbija oštar dvosjekli mač, a lice Mu je poput sunca kada sija svom snagom.</verse>
				<verse number="17">Kad Ga ugledah, padoh Mu do nogu kao mrtav, a On položi na mene Svoju desnicu i veli: „Ne boj se! Ja sam Prvi i Posljednji,</verse>
				<verse number="18">i Onaj Koji živi! Bio sam mrtav, a evo, sada živim uvijek i vječno i imam ključeve Smrti i Podzemlja.</verse>
				<verse number="19">Stoga, zapiši ovo što si vidio: ono što jeste i ono što se treba desiti poslije ovoga.</verse>
				<verse number="20">Što se tiče tajne o sedam zvijezda koje si vidio u Mojoj desnici i o sedam zlatnih svijećnjaka: sedam zvijezda su anđeli Zajednicâ, a sedam svijećnjaka je sedam Zajednica.”</verse>
			</chapter>
			<chapter number="2">
				<verse number="1">Anđelu Zajednice u Efesu napiši: „Ovo govori Onaj Koji u Svojoj desnici drži sedam zvijezda i Onaj Koji hoda između sedam zlatnih svijećnjaka:</verse>
				<verse number="2">Znam za tvoja djela, tvoj trud i tvoju ustrajnost, i da ne podnosiš zlikovce. Provjerio si one koji sebe nazivaju poslanicima, a to nisu, i otkrio da su lažovi.</verse>
				<verse number="3">Ustrajan si, podnio si patnju radi Moga imena i nisi posustao.</verse>
				<verse number="4">No, imam protiv tebe ovo: ostavio si svoju prvu ljubav.</verse>
				<verse number="5">Sjeti se, dakle, odakle si pao, obrati se i čini što si prvobitno činio. U protivnom, dolazim k tebi i maknut ću tvoj svijećnjak sa svoga mjesta, ukoliko se ne obratiš.</verse>
				<verse number="6">No, ovo imaš: mrziš djela nikolaitâ koja i Ja mrzim.</verse>
				<verse number="7">Ko ima uho, neka čuje šta Duh poručuje Zajednicama! Pobjedniku ću dati da jede sa Drveta života, koje se nalazi u Božijem raju.”</verse>
				<verse number="8">Anđelu Zajednice u Smirni napiši: „Ovo govori Prvi i Posljednji, Koji je bio mrtav i oživio:</verse>
				<verse number="9">Znam za tvoju nevolju i siromaštvo – ali ti si bogat! – i za huljenje onih koji tvrde da su Jevreji, a nisu, nego su Satanina sinagoga.</verse>
				<verse number="10">Nemoj se bojati onoga što ćeš trpjeti! Evo, Đavo će neke od vas baciti u tamnicu da budete iskušani. Bit ćete u nevoljama deset dana. Budi vjeran do smrti i dat ću ti vijenac života!</verse>
				<verse number="11">Ko ima uho, neka čuje šta Duh poručuje Zajednicama! Pobjedniku nikada neće nauditi druga smrt.”</verse>
				<verse number="12">Anđelu Zajednice u Pergamu napiši: „Ovo govori Onaj Koji ima oštri dvosjekli mač:</verse>
				<verse number="13">Znam gdje boraviš – tamo gdje je Satanino prijestolje – a čvrsto se držiš Mog imena i nisi se odrekao vjere u Mene, čak ni u dane kada je Moj vjerni svjedok Antipa ubijen kod vas – tamo gdje prebiva Satana.</verse>
				<verse number="14">No, imam nešto protiv tebe: držiš tamo neke koji slijede nauke Balaama, koji je poučio Balaka da postavi zamku sinovima Izraelovim da jedu meso žrtvovano idolima i da bludniče.</verse>
				<verse number="15">Isto tako imaš i nekih koji pristaju uz nikolaitsku nauku.</verse>
				<verse number="16">Prema tome, obrati se! U protivnom, ubrzo ću doći k tebi da sa njima ratujem mačem Svojih usta.</verse>
				<verse number="17">Ko ima uho, neka čuje šta Duh poručuje Zajednicama! Pobjedniku ću dati sakrivenu manu, i dat ću mu bijeli kamen, a na kamenu je napisano novo ime koje niko ne zna, osim onoga koji ga prima.”</verse>
				<verse number="18">Anđelu Zajednice u Tijatiri napiši: „Ovo govori Sin Božiji, Onaj čije su oči poput plamenog ognja, a noge slične uglačanoj mjedi.</verse>
				<verse number="19">Znam za tvoja djela, ljubav, vjeru, služenje i tvoju ustrajnost. Tvoja posljednja djela su brojnija od prijašnjih.</verse>
				<verse number="20">No, protiv tebe imam to što dopuštaš ženi Jezabeli, koja sebe naziva vjerovjesnicom, da naučava i zavodi Moje sluge da bludniče i da jedu meso žrtvovano idolima.</verse>
				<verse number="21">Dao sam joj vremena da se obrati, ali ona se ne želi obratiti od svog bluda.</verse>
				<verse number="22">Evo, bacit ću je na postelju, a one što s njom bludniče u veliku nevolju, ukoliko se ne obrate od tih djela,</verse>
				<verse number="23">a na njenu djecu ću udariti smrću. I sve Zajednice će znati da sam Ja Onaj Koji istražuje bubrege i srca, a svakome od vas ću dati prema vašim djelima.</verse>
				<verse number="24">Vama ostalima u Tijatiri – koji se ne držite te nauke i koji niste upoznali takozvane duboke satanske tajne – velim: Na vas ne stavljam drugo breme,</verse>
				<verse number="25">ali, ono što imate čvrsto držite sve dok ne dođem.</verse>
				<verse number="26">Pobjedniku, onome koji do kraja bude vršio Moja djela, dat ću vlast nad narodima,</verse>
				<verse number="27">i on će vladati nad njima gvozdenom palicom, razbijat će ih poput glinenog posuđa,</verse>
				<verse number="28">kao što sam i Ja primio vlast od Svoga Oca. Dat ću mu i zvijezdu Danicu.</verse>
				<verse number="29">Ko ima uho, neka čuje šta Duh poručuje Zajednicama!”</verse>
			</chapter>
			<chapter number="3">
				<verse number="1">Anđelu Zajednice u Sardu napiši: „Ovo govori Onaj Koji ima sedam Božijih duhova i sedam zvijezda: Znam za tvoja djela. Imaš ime kao da si živ, a mrtav si.</verse>
				<verse number="2">Bdij i ojačaj ostatke koji još nisu posve mrtvi. Uistinu, nisam našao da su tvoja djela pred Mojim Bogom savršena.</verse>
				<verse number="3">Stoga, sjeti se kako si čuo i primio Riječ, te je drži i obrati se. Ako ne budeš bdio, doći ću poput lopova, i nećeš znati u koji čas ću ti doći.</verse>
				<verse number="4">No, imaš u Sardu nekoliko ljudi koji nisu uprljali svoje haljine. Takvi će hodati sa Mnom u bjelini, jer su dostojni.</verse>
				<verse number="5">Pobjednik će isto tako biti odjeven u bijele haljine i njegovo ime nikada neću izbrisati iz Knjige života i priznat ću njegovo ime pred Svojim Ocem i pred Njegovim anđelima.</verse>
				<verse number="6">Ko ima uho, neka čuje šta Duh poručuje Zajednicama.”</verse>
				<verse number="7">Anđelu Zajednice u Filadelfiji napiši: „Ovo govori Sveti, Istiniti, Onaj Koji ima Davidov ključ – kad otvori, niko neće zatvoriti, a kad zatvori, niko neće otvoriti:</verse>
				<verse number="8">Znam za tvoja djela. Evo, pred tobom sam otvorio vrata koja niko ne može zatvoriti, jer, iako imaš malu snagu, držao si Moju Riječ i nisi se odrekao Moga imena.</verse>
				<verse number="9">Evo, učinit ću da neki iz Satanine sinagoge – koji tvrde da su Jevreji a nisu, već lažu – evo, učinit ću da ti dođu i da se poklone do tvojih nogu, da bi znali da te ljubim.</verse>
				<verse number="10">Budući da si očuvao Moju Riječ o ustrajnosti, i Ja ću tebe sačuvati od časa iskušenja koje treba doći na sav svijet da se iskušaju stanovnici Zemlje.</verse>
				<verse number="11">Dolazim ubrzo! Drži to što imaš, da ti niko ne oduzme vijenac.</verse>
				<verse number="12">Pobjednika ću učiniti stubom u Svetištu Moga Boga i otuda više neće izaći, a na njemu ću napisati ime Moga Boga i ime grada Mog Boga, novog Jerusalema, što silazi sa Neba od Moga Boga, i Moje novo ime.</verse>
				<verse number="13">Ko ima uho, neka čuje šta Duh poručuje Zajednicama.”</verse>
				<verse number="14">Anđelu Zajednice u Laodiceji napiši: „Ovo govori Amin, Vjerni i Istiniti svjedok, početak Božijeg stvorenja:</verse>
				<verse number="15">Znam za tvoja djela. Nisi ni hladan ni vruć. Da si barem hladan ili vruć!</verse>
				<verse number="16">No, budući da si mlak – ni vruć, ni hladan – ispljunut ću te iz Svojih usta!</verse>
				<verse number="17">Ti govoriš: Bogat sam! Obogatio sam se i ništa mi ne treba!, a ne znaš da si baš ti jadnik, bijednik, siromah, da si slijep i go.</verse>
				<verse number="18">Savjetujem ti da od Mene kupiš u vatri pročišćenog zlata da budeš bogat; bijele haljine da se obučeš kako se ne bi vidjela sramota tvoje golotinje; i masti da namažeš svoje oči da vidiš.</verse>
				<verse number="19">Ja prekoravam i odgajam one koje volim. Budi vatren i obrati se!</verse>
				<verse number="20">Evo, stojim na vratima i kucam. Ko čuje Moj glas i otvori vrata, ući ću k njemu i večerati s njim i on sa Mnom.</verse>
				<verse number="21">Pobjedniku ću dati da sjedne sa Mnom na Mojem prijestolju, kao što sam i Ja pobijedio i sjeo sa Svojim Ocem na Njegovom prijestolju.</verse>
				<verse number="22">Ko ima uho, neka čuje šta Duh poručuje Zajednicama.”</verse>
			</chapter>
			<chapter number="4">
				<verse number="1">Poslije toga sam vidio: gle, otvorena vrata na Nebu! A onaj prvi glas koji sam čuo, poput trube, što je sa mnom govorio, rekne: „Dođi ovamo gore i pokazat ću ti ono što treba da se desi nakon ovoga!”</verse>
				<verse number="2">Najednom sam opet bio u Duhu, i gle: na Nebu je stajalo prijestolje, a na prijestolju sjedi Neko.</verse>
				<verse number="3">Taj što je sjedio bio je naizgled kao kamen jaspis i sard. A oko prijestolja bila je duga koja je izgledala poput smaragda.</verse>
				<verse number="4">Oko prijestolja bilo je još dvadeset i četiri prijestolja na kojim su sjedile dvadeset i četiri starješine, obučeni u bijele haljine, sa zlatnim vijencima na glavama.</verse>
				<verse number="5">Iz prijestolja izbijaju munje, glasovi i grmljavina. Ispred prijestolja gorjelo je sedam ognjenih baklji, to jest sedam Božijih duhova.</verse>
				<verse number="6">Ispred prijestolja bilo je i nešto poput staklenog mora, nalik kristalu. Posred prijestolja i oko njega bila su četiri Bića, i sprijeda i straga puna očiju.</verse>
				<verse number="7">Prvo Biće je nalik lavu; drugo Biće je nalik juncu; treće Biće ima lice kao čovječije; četvrto Biće je nalik orlu u letu.</verse>
				<verse number="8">A četiri Bića – svako od njih ima po šest krila – puna su očiju uokolo i iznutra. Bez prestanka, dan i noć govore: „Svet, svet, svet! Gospod Bog Svemogući! Koji bijaše, Koji jest i Koji dolazi!”</verse>
				<verse number="9">I svaki put kad Bića odaju slavu, čast i hvalu Onome Koji sjedi na prijestolju, i Koji živi uvijek i vječno,</verse>
				<verse number="10">dvadeset i četiri starješine padaju pred Onim Koji sjedi na prijestolju i poklone se Njemu Koji živi uvijek i vječno, pa ostavljaju svoje vijence ispred prijestolja govoreći:</verse>
				<verse number="11">„Dostojan si, Gospode i Bože naš, da primiš slavu, čast i snagu, jer si sve stvorio, i jer je Tvojom voljom sve postalo i stvoreno!”</verse>
			</chapter>
			<chapter number="5">
				<verse number="1">Zatim sam, zdesna Onome Koji sjedi na prijestolju, vidio knjigu ispisanu iznutra i izvana, i zapečaćenu sa sedam pečata.</verse>
				<verse number="2">Vidio sam i snažnog anđela kako jakim glasom objavljuje: „Ko je dostojan da otvori knjigu i razlomi njene pečate?”</verse>
				<verse number="3">I niko na Nebu, na Zemlji ili pod zemljom, nije mogao otvoriti knjigu i čitati je.</verse>
				<verse number="4">I ja sam gorko zaplakao, što se nije našao niko dostojan da otvori knjigu i da je čita.</verse>
				<verse number="5">Tada mi jedan od starješina reče: „Ne plači! Evo, pobijedio je Lav iz Judinog plemena, Davidov izdanak. On će otvoriti knjigu sa njenih sedam pečata.”</verse>
				<verse number="6">Tada sam, usred prijestolja sa četiri Bića i starješinama, vidio Janje kako leži kao zaklano. Imalo je sedam rogova i sedam očiju, to jest sedam Božijih duhova koji su poslani po svoj Zemlji.</verse>
				<verse number="7">I Janje priđe te uzme knjigu iz desnice Onoga Koji sjedi na prijestolju.</verse>
				<verse number="8">Kad uze knjigu, četiri Bića i dvadeset i četiri starješine padoše pred Janjetom. Svi su imali harfe i zlatne posude pune kâda, a to su molitve svetih.</verse>
				<verse number="9">Pjevali su novu pjesmu: „Dostojan si da uzmeš knjigu i da otvoriš njene pečate, jer si bio zaklan i za Boga si Svojom krvlju otkupio ljude iz svakog plemena, jezika, puka i naroda,</verse>
				<verse number="10">učinio si ih za našeg Boga carstvom i svećenicima i vladat će na Zemlji.”</verse>
				<verse number="11">Tada sam vidio i čuo mnogo anđela oko prijestolja, Bićâ i starješinâ. Njihov broj bio je deset hiljada puta deset hiljada i hiljade hiljada.</verse>
				<verse number="12">Klicali su jakim glasom: „Dostojno je zaklano Janje da primi moć, bogatstvo, mudrost, snagu, čast, slavu i hvalu!”</verse>
				<verse number="13">I čuo sam kako svako stvorenje na Nebu, na Zemlji, pod zemljom i u moru, sa svime što se tamo nalazi, govori: „Onom Koji sjedi na prijestolju i Janjetu: hvala, čast, slava i vlast uvijek i vječno!”</verse>
				<verse number="14">A četiri Bića govorahu: „Amin!” Starješine padnu i poklone se.</verse>
			</chapter>
			<chapter number="6">
				<verse number="1">Tad sam vidio: kad je Janje otvorilo prvi od sedam pečata, začujem kako prvo od četiri Bića govori gromkim glasom: „Dođi!”</verse>
				<verse number="2">Ja pogledah, i gle, konj bijelac, a onaj što je na njemu jahao držao je luk. I dat mu je vijenac, pa kao pobjednik pođe da i dalje pobjeđuje.</verse>
				<verse number="3">Kad otvori drugi pečat, začujem kako drugo Biće kaže: „Dođi!”</verse>
				<verse number="4">I izađe drugi konj, riđan. Onome koji ga je jahao dato je da oduzme mir sa Zemlje i da se ljudi međusobno pokolju. Dat mu je i veliki mač.</verse>
				<verse number="5">Kad otvori treći pečat, začujem kako treće Biće govori: „Dođi!” Ja pogledah, i gle, konj vranac, a onaj što je na njemu jahao držao je u svojoj ruci vagu.</verse>
				<verse number="6">I začujem kao neki glas koji dolazi između četiri Bića, kako govori: „Mjera pšenice za denar! Tri mjere ječma za denar! Ulju i vinu nemoj nauditi!”</verse>
				<verse number="7">Kad otvori četvrti pečat, začujem glas četvrtog Bića, kako govori: „Dođi!”</verse>
				<verse number="8">Ja pogledah, i gle, konj sivac, a onome što ga je jahao ime je Smrt, i za njim ide Podzemlje. Data im je vlast nad četvrtinom Zemlje, da ubijaju mačem, glađu, smrću i zemaljskim zvijerima.</verse>
				<verse number="9">Kad otvori peti pečat, vidjeh pod žrtvenikom duše onih koji bijahu zaklani zbog Božije riječi i zbog svjedočanstva koje su čuvali.</verse>
				<verse number="10">Vikali su jakim glasom: „Dokle, Gospodaru, Sveti i Istiniti? Zar nećeš suditi i osvetiti našu krv na stanovnicima Zemlje?”</verse>
				<verse number="11">Svakome od njih data je bijela haljina i rečeno im je da još malo budu strpljivi, dok se ne ispuni broj njihovih sudrugova u službi i broj njihove braće koja će biti pobijena kao i oni.</verse>
				<verse number="12">Tad sam vidio: kad otvori šesti pečat, nastade veliki potres. Sunce pocrnje kao kostrijet od dlake, a sav Mjesec postade kao krv.</verse>
				<verse number="13">Zvijezde s neba popadaše na zemlju, kao što smokva strese svoje nezrele plodove kada je zadrma jak vjetar.</verse>
				<verse number="14">Nebo iščeznu poput svitka koji se smota. Svaka gora i ostrvo pokrenuše se sa svojih mjesta.</verse>
				<verse number="15">Zemaljski vladari, velikani, vojskovođe, bogataši, moćnici i svi robovi i slobodni ljudi sakriše se u pećine i u gorske pukotine.</verse>
				<verse number="16">Govorili su brdima i stijenama: „Padnite na nas i sakrijte nas od lica Onoga Koji sjedi na prijestolju i od Janjetovoga gnjeva.</verse>
				<verse number="17">Jer dođe Veliki dan Njihove srdžbe, i ko se može održati!”</verse>
			</chapter>
			<chapter number="7">
				<verse number="1">Nakon toga sam vidio četiri anđela kako stoje na četiri kraja Zemlje i zadržavaju četiri zemaljska vjetra da nikakav vjetar ne puhne ni na zemlju ni na more, niti na bilo koje stablo.</verse>
				<verse number="2">I vidjeh drugog anđela kako se podiže od sunčeva izlaska noseći pečat živoga Boga. On poviče jakim glasom četverici anđela kojima bijaše dato da naude zemlji i moru:</verse>
				<verse number="3">„Nemojte nauditi ni zemlji ni moru, niti drveću, dok pečatom ne obilježimo sluge našeg Boga na njihovim čelima!”</verse>
				<verse number="4">I čuo sam broj onih koji su bili pečatom obilježeni – sto četrdeset i četiri hiljade obilježenih iz svih plemena Izraelovih sinova:</verse>
				<verse number="5">iz plemena Judinog dvanaest hiljada pečatom obilježenih, iz plemena Rubenovog dvanaest hiljada, iz plemena Gadovog dvanaest hiljada,</verse>
				<verse number="6">iz plemena Ašerovog dvanaest hiljada, iz plemena Naftalijevog dvanaest hiljada, iz plemena Manašeovog dvanaest hiljada,</verse>
				<verse number="7">iz plemena Simonovog dvanaest hiljada, iz plemena Levijevog dvanaest hiljada, iz plemena Jisakarovog dvanaest hiljada,</verse>
				<verse number="8">iz plemena Zebulunovog dvanaest hiljada, iz plemena Josipovog dvanaest hiljada, iz plemena Benjaminovog dvanaest hiljada pečatom obilježenih.</verse>
				<verse number="9">Poslije toga sam vidio: gle, veliko mnoštvo ljudi koje niko ne bi mogao izbrojati, iz svakog naroda, plemena, puka i jezika! Stoje pred prijestoljem i pred Janjetom obučeni u bijele haljine i u rukama drže palmine grane.</verse>
				<verse number="10">Kliču jakim glasom: „Spasenje je od Boga našega Koji sjedi na prijestolju i od Janjeta!”</verse>
				<verse number="11">I svi anđeli koji su stajali oko prijestolja, starješina i četiri Bića, padoše pred prijestoljem na svoja lica i pokloniše se Bogu govoreći:</verse>
				<verse number="12">„Amin! Hvala, slava, mudrost, zahvala, čast, moć i snaga Bogu našem uvijek i vječno! Amin.”</verse>
				<verse number="13">I jedan od starješina me upita ovim riječima: „Ko su ovi obučeni u bijele haljine i odakle dolaze?”</verse>
				<verse number="14">A ja sam mu odgovorio: „Gospodaru moj, ti to znaš.” On mi reče: „Ovo su oni što dolaze iz velike nevolje. Oprali su svoje haljine i ubijelili ih u Janjetovoj krvi.</verse>
				<verse number="15">Zato borave pred Božijim prijestoljem i danonoćno Mu služe u Njegovom svetištu. Onaj Koji sjedi na prijestolju raširit će Svoj Šator nad njima.</verse>
				<verse number="16">Oni više neće gladovati ni žednjeti, neće ih više udarati sunce ni bilo kakva žega,</verse>
				<verse number="17">jer će Janje, Koje je usred prijestolja, biti njihov pastir i vodit će ih na izvore Vode života, a Bog će obrisati svaku suzu sa njihovih očiju.”</verse>
			</chapter>
			<chapter number="8">
				<verse number="1">Kad otvori sedmi pečat, na Nebu nastade polusatna tišina.</verse>
				<verse number="2">I vidio sam sedam anđela koji su stajali pred Bogom, i dato im je sedam truba.</verse>
				<verse number="3">I jedan drugi anđeo dođe i stane na žrtvenik držeći zlatni kadionik. I dato mu je mnogo kâda – to su molitve svih svetih, da ih prinese na zlatni žrtvenik pred prijestoljem.</verse>
				<verse number="4">I dim kâda sa molitvama svetih podiže se iz anđelove ruke pred Boga.</verse>
				<verse number="5">Anđeo tad uzme kadionik i napuni ga vatrom sa žrtvenika, pa istrese na Zemlju. I nastade grmljavina, buka, sijevanje i zemljotres.</verse>
				<verse number="6">A sedam anđela što su imali sedam truba, pripremiše se da zatrube.</verse>
				<verse number="7">Prvi zatrubi, i nastade tuča i vatra, pomiješani s krvlju, i sve je bačeno na Zemlju. Tada izgori trećina Zemlje, trećina stabala i trećina zelene trave.</verse>
				<verse number="8">Drugi anđeo zatrubi, i u more je bačeno nešto poput velike gore, vatrom užarene. Trećina mora postade krv,</verse>
				<verse number="9">i ugine trećina svih živih stvorenja u moru, i propadne trećina brodova.</verse>
				<verse number="10">Treći anđeo zatrubi, i sa neba padne velika zvijezda, koja je gorjela poput baklje. Pala je na trećinu rijekâ i vodenih izvora.</verse>
				<verse number="11">Ime zvijezde bilo je Pelin. Trećina vodâ na Zemlji postade pelin i mnogi ljudi pomriješe od vodâ jer su bile gorke.</verse>
				<verse number="12">Četvrti anđeo zatrubi, i bila je udarena trećina sunca, trećina mjeseca i trećina zvijezdâ, tako da potamnješe za trećinu. Dan je izgubio trećinu svoga sjaja, a tako i noć.</verse>
				<verse number="13">Tad ugledam i začujem orla kako leti posred neba i viče jakim glasom: „Jao, jao, jao stanovnicima Zemlje od zvukova truba preostale trojice anđela, koji su spremni da zatrube!”</verse>
			</chapter>
			<chapter number="9">
				<verse number="1">I peti anđeo zatrubi, i ja ugledah zvijezdu koja je sa neba pala na zemlju i dat joj je ključ od provalije – Bezdana.</verse>
				<verse number="2">Ona otvori Bezdan, i podiže se iz provalije dim kao iz velike peći, te sunce i zrak potamnješe od dima iz provalije.</verse>
				<verse number="3">A iz dima izlete na zemlju skakavci, i data im je moć kakvu imaju na zemlji škorpije.</verse>
				<verse number="4">Rečeno im je da ne smiju nauditi zemaljskoj travi ni zelenilu, niti bilo kojem stablu, već samo ljudima koji na svojim čelima nemaju Božiji pečat.</verse>
				<verse number="5">Dato im je ne da ih ubijaju, nego da ih muče pet mjeseci. A muka koju nanose slična je muci čovjeka kad ga ubode škorpija.</verse>
				<verse number="6">U te dane ljudi će tražiti smrt, ali je nikako neće naći. Željet će umrijeti, ali će smrt bježati od njih.</verse>
				<verse number="7">Skakavci su bili nalik na konje spremne za rat. Na glavama im je bilo nešto poput zlatnih vijenaca, a njihova lica bila su poput ljudskih lica.</verse>
				<verse number="8">Imali su kose poput ženskih kosâ, a zubi su im bili kao lavlji.</verse>
				<verse number="9">Imali su oklope kao od željeza, a zvuk njihovih krila bio je poput zvuka mnogih bojnih kočija s konjima što jure u bitku.</verse>
				<verse number="10">Njihovi su repovi sa žalcima kao u škorpija, a u repovima im je moć da ljudima nanose muku pet mjeseci.</verse>
				<verse number="11">Nad njima vlada car, anđeo Bezdana. Njegovo ime na jevrejskom glasi Abadon, a na grčkom Apolion – Uništavatelj.</verse>
				<verse number="12">Prvi jauk prođe. Evo, poslije ovoga dolaze još dva jauka.</verse>
				<verse number="13">Šesti anđeo zatrubi, i ja začujem jedan glas koji je dolazio od četiri roga zlatnog žrtvenika pred Bogom.</verse>
				<verse number="14">Govorio je šestom anđelu koji je držao trubu: „Oslobodi četiri anđela što su svezana na velikoj rijeci Eufratu!”</verse>
				<verse number="15">I oslobođena su ta četiri anđela, spremna za sat, dan, mjesec i godinu, da pobiju trećinu ljudi.</verse>
				<verse number="16">Broj konjanika u vojsci – čuo sam njihov broj – bio je dva puta deset hiljada puta deset hiljada.</verse>
				<verse number="17">I ovako sam u viđenju vidio konje i one što na njima jašu: imali su oklope vatrene, plavičaste i sumporne boje, a glave konjâ bile su poput lavljih glava; iz njihovih usta izlaze vatra, dim i sumpor.</verse>
				<verse number="18">Od ova tri zla poginula je trećina ljudi – od vatre, dima i sumpora što suklja iz njihovih usta.</verse>
				<verse number="19">Moć konjâ nalazi se u njihovim ustima i u njihovim repovima. Repovi su im kao u zmija – imaju glave, i njima nanose zlo.</verse>
				<verse number="20">A preostali ljudi, koji nisu poubijani ovim zlima, nisu se odvratili od djela svojih ruku, da više ne poštuju zle duhove i idole – zlatne, srebrene, mjedene, kamene i drvene – koji ne mogu ni vidjeti ni čuti, niti hodati.</verse>
				<verse number="21">Nisu se obratili ni od svojih ubistava ni od vračarstava, ni od svojeg bludničenja ni od krađa.</verse>
			</chapter>
			<chapter number="10">
				<verse number="1">Tad sam vidio jednog drugog jakog anđela kako, zaogrnut oblakom, dolazi sa Neba. Na glavi mu je duga, lice mu je poput sunca, a noge su mu poput vatrenih stubova.</verse>
				<verse number="2">U svojoj ruci drži otvorenu knjigu. Svojom desnom nogom stade na more, a lijevom na kopno,</verse>
				<verse number="3">te poviče jakim glasom, kao kad lav riče. Kad je povikao, začu se udar sedam gromova.</verse>
				<verse number="4">A kad se oglasilo sedam gromova, ja sam htio pisati, no, začuo sam kako mi glas s Neba govori: „Zapečati ono što je progovorilo sedam gromova i to nemoj zapisivati!”</verse>
				<verse number="5">A anđeo kojeg sam vidio da staje na more i na kopno, podigne svoju desnicu k nebu</verse>
				<verse number="6">i zakune se Onime Koji živi uvijek i vječno, Koji je stvorio Nebo i sve na njemu, Zemlju i sve na njoj, more i sve u njemu, da više neće biti odgađanja,</verse>
				<verse number="7">nego će se – u dane kad se oglasi sedmi anđeo, kad zatrubi – dovršiti Božija tajna, kako je Gospod nagovijestio Svojim slugama vjerovjesnicima.</verse>
				<verse number="8">I glas što sam ga čuo s Neba opet mi progovori: „Idi, uzmi otvorenu knjigu iz ruke anđela što stoji na moru i na kopnu!”</verse>
				<verse number="9">Ja otiđoh do anđela i rekoh mu da mi dadne knjigu, a on mi veli: „Uzmi i pojedi je! U trbuhu će ti biti gorka, ali u ustima će ti biti slatka kao med.”</verse>
				<verse number="10">Ja uzmem knjigu iz anđelove ruke i pojedem je, i u ustima mi bijaše poput slatkog meda, a kad sam je progutao, u trbuhu mi nastade gorčina.</verse>
				<verse number="11">Tad mi je rečeno: „Treba opet da propovijedaš o narodima, pucima, jezicima i mnogim carevima!”</verse>
			</chapter>
			<chapter number="11">
				<verse number="1">Data mi je trska slična štapu i rečeno mi je: „Ustani i izmjeri Božije svetište sa žrtvenikom i onima koji se klanjaju u njemu.</verse>
				<verse number="2">Vanjsko dvorište Svetišta izostavi i nemoj ga mjeriti, jer je predato paganima. Oni će gaziti Svetim gradom četrdeset i dva mjeseca.</verse>
				<verse number="3">Ja ću ovlastiti dvojicu svojih svjedoka i oni će, obučeni u kostrijet, propovijedati hiljadu dvjesto i šezdeset dana.”</verse>
				<verse number="4">Oni su dvije masline i dva svijećnjaka što stoje pred Gospodarom Zemlje.</verse>
				<verse number="5">I kad im neko hoće nauditi, iz njihovih usta sukne vatra i proguta njihove neprijatelje. Ko god im hoće nauditi, mora tako poginuti.</verse>
				<verse number="6">Ovi imaju vlast da zatvore nebo kako ne bi kišilo za vrijeme njihovog navještanja objava. Imaju vlast da vode pretvore u krv i da udare zemlju bilo kakvim zlom, kad god to žele.</verse>
				<verse number="7">Kada oni dovrše svoje svjedočanstvo, Zvijer što izlazi iz Bezdana zaratit će s njima, pobijedit će ih i ubiti.</verse>
				<verse number="8">Njihova će tijela biti na trgu velikoga grada koji se duhovno zove Sodoma i Egipat, gdje je i njihov Gospod razapet.</verse>
				<verse number="9">Ljudi od svih narodâ, plemenâ, jezikâ i pukova gledat će njihova tijela tri i po dana i neće dozvoljavati da im se tijela polože u grobnicu.</verse>
				<verse number="10">Stanovnici Zemlje će se tome veseliti i radovati, i jedni druge će darivati, jer su ova dva vjerovjesnika nanosila muku stanovnicima Zemlje.</verse>
				<verse number="11">Nakon tri i po dana dah života od Boga uđe u njih i oni ustanu na svoje noge, a sve koji su ih gledali spopadne veliki strah.</verse>
				<verse number="12">Tada začuju kako im snažan glas sa Neba govori: „Dođite ovamo gore!” I oni se uzviju u Nebo na oblaku, dok ih njihovi neprijatelji posmatraše.</verse>
				<verse number="13">Istog časa nastane veliki zemljotres i sruši se desetina grada, te u zemljotresu izgine sedam hiljada ljudi. Ostale obuzme strah i oni odaju slavu nebeskom Bogu.</verse>
				<verse number="14">Drugi jauk prođe. Evo, uskoro dolazi i treći jauk!</verse>
				<verse number="15">Sedmi anđeo zatrubi, a na Nebu se začuju jaki glasovi kako govore: „Carstvo svijeta došlo je pod vlast našeg Gospoda i Njegovog Mesije, i vladat će uvijek i vječno!”</verse>
				<verse number="16">A dvadeset i četiri starješine, što pred Bogom sjede na svojim prijestoljima, padoše na svoja lica i pokloniše se Bogu govoreći:</verse>
				<verse number="17">„Zahvaljujemo Ti, Gospode, Bože Svemogući, Koji jesi i Koji bijaše, jer si preuzeo Svoju veliku moć i zavladao!</verse>
				<verse number="18">Narodi se ljutili, ali dođe Tvoja srdžba i vrijeme da se sudi mrtvima; i da se dadne nagrada Tvojim slugama vjerovjesnicima i svetima, i svima koji se boje Tvoga imena, malima i velikima; i da se unište oni koji su uništavali zemlju.”</verse>
				<verse number="19">I otvori se Božije svetište na Nebu, i pokaza se kovčeg Njegovog saveza u Njegovom svetištu, te nastanu munje, jeka, gromovi, zemljotres i golema tuča.</verse>
			</chapter>
			<chapter number="12">
				<verse number="1">Tad se na nebu pojavi veliki znak: Žena obučena u sunce, mjesec joj pod nogama, a na glavi joj vijenac sa dvanaest zvijezda.</verse>
				<verse number="2">Sa Djetetom u utrobi viče u porođajnim mukama i sa bolima rađanja.</verse>
				<verse number="3">Na nebu se pojavi drugi znak: gle, veliki crveni Zmaj, sa sedam glava i deset rogova, a na glavama mu sedam krunâ.</verse>
				<verse number="4">Njegov rep pokupi trećinu nebeskih zvijezda i baci ih na Zemlju. Zmaj je stajao pred Ženom koja se trebala poroditi, da joj proždere Dijete kad rodi.</verse>
				<verse number="5">Ona rodi muško, Sina, Koji će nad svim narodima vladati željeznom palicom. Njeno Dijete je uzeto gore, k Bogu i Njegovom prijestolju.</verse>
				<verse number="6">A Žena pobjegne u pustinju, gdje joj je Bog pripremio zaklon, da se tamo hrani hiljadu dvjesto i šezdeset dana.</verse>
				<verse number="7">Tad na Nebu nastade rat: Mihael sa svojim anđelima zaratio je sa Zmajem. Zmaj sa svojim anđelima uđe u rat,</verse>
				<verse number="8">ali nije bio dovoljno jak i za njih se više nije našlo mjesta na Nebu.</verse>
				<verse number="9">I bi zbačen veliki Zmaj, stara zmija, koji se zove Đavo i Satana. On je zavodnik cijelog svijeta. Zbačen je na Zemlju, a s njime su zbačeni i njegovi anđeli.</verse>
				<verse number="10">Zatim sam čuo kako jak glas s Neba govori: „Sad je došlo spasenje, moć i Carstvo našeg Boga i vlast Njegovog Mesije, jer je zbačen optuživač naše braće, koji ih je danonoćno optuživao pred našim Bogom.</verse>
				<verse number="11">Oni su ga pobijedili Janjetovom krvlju i riječju svoga svjedočanstva, a svoj život nisu ljubili sve do smrti.</verse>
				<verse number="12">Zato neka se raduje Nebo i svi nebeski stanovnici! Jao Zemljo i more, jer vam je Đavo sišao sa velikom srdžbom, znajući da mu je vrijeme kratko!”</verse>
				<verse number="13">Kad je Zmaj vidio da je zbačen na Zemlju, počne progoniti Ženu koja je rodila muško Dijete.</verse>
				<verse number="14">No, Ženi su data dva krila velikog orla da odleti u svoj zaklon u pustinji, gdje će se – daleko od Zmije – hraniti jedno vrijeme i dva vremena i pola vremena.</verse>
				<verse number="15">I Zmija iz svojih usta ispusti za Ženom vodu poput rijeke, da je rijeka odnese.</verse>
				<verse number="16">Zemlja pomogne Ženi: otvori se i proguta rijeku koju je Zmija ispustila iz svojih usta.</verse>
				<verse number="17">Zmaj se rasrdi na Ženu, pa ode da zarati sa ostalima od njenog potomstva – sa onima što drže Božije zapovijedi i imaju Isusovo svjedočanstvo.</verse>
				<verse number="18">I zaustavi se na morskoj obali.</verse>
			</chapter>
			<chapter number="13">
				<verse number="1">Tad sam vidio kako iz mora izlazi Zvijer sa deset rogova i sedam glava. Na svojim rogovima imala je deset kruna, a na glavama pogrdna imena.</verse>
				<verse number="2">Zvijer koju sam vidio bila je slična leopardu, noge su joj bile poput medvjeđih, a usta kao lavlja. Zmaj joj je dao svoju moć, svoje prijestolje i veliku vlast.</verse>
				<verse number="3">Jedna od njenih glava bijaše nasmrt ranjena, ali joj je smrtna rana bila zacijeljena. Sva Zemlja bila je zadivljena i ponijela se za Zvijeri,</verse>
				<verse number="4">i ljudi se poklone Zmaju, jer je dao vlast Zvijeri. Poklone se i Zvijeri, govoreći: „Ko je kao Zvijer i ko može s njom ratovati?”</verse>
				<verse number="5">Data su joj usta da iskazuje oholost i huljenje, a data joj je i vlast da to radi četrdeset i dva mjeseca.</verse>
				<verse number="6">Ona tad otvori svoja usta da huli protiv Boga, da huli na Njegovo Ime, na Njegov Šator i nebeske stanovnike.</verse>
				<verse number="7">Dato joj je da zarati sa svetima i da ih pobijedi. Data joj je i vlast nad svakim plemenom, narodom, jezikom i pukom:</verse>
				<verse number="8">da joj se poklone svi stanovnici Zemlje, čija imena nisu zapisana od postanka svijeta u Knjizi života Janjeta, Koje je zaklano.</verse>
				<verse number="9">Ko ima uho, neka čuje!</verse>
				<verse number="10">Ko je za ropstvo, u ropstvo će ići! Ko je za mač, da bude ubijen, od mača će biti ubijen! U tome je ustrajnost i vjera svetih.</verse>
				<verse number="11">Tad sam vidio kako jedna druga Zvijer izlazi iz zemlje. Imala je dva roga poput janjeta, a govorila je kao Zmaj.</verse>
				<verse number="12">Ova vrši svu vlast prve Zvijeri u njenom prisutstvu, te čini da se Zemlja sa svim svojim stanovnicima pokloni prvoj Zvijeri, čija je smrtna rana zacijelila.</verse>
				<verse number="13">Pravi velike znakove, tako da pred ljudima i vatru spušta s neba na zemlju.</verse>
				<verse number="14">Zavodi stanovnike zemlje znacima koji su joj dati da ih izvodi u prisutstvu Zvijeri, te nagovara stanovnike zemlje da naprave kip Zvijeri koja je bila ubijena mačem pa oživjela.</verse>
				<verse number="15">Dato joj je da udahne život kipu Zvijeri, tako da kip Zvijeri progovori i prouzrokuje da se pobiju svi koji neće da se poklone kipu.</verse>
				<verse number="16">Ona čini da se svima – malima i velikima, siromašnima i bogatima, slobodnima i robovima – udari žig na desnicu ili na čelo,</verse>
				<verse number="17">da niko ne može kupiti ili prodati ukoliko nema žig: ime Zvijeri ili broj njenog imena.</verse>
				<verse number="18">U ovome je mudrost: ko ima razumijevanje, neka otkrije broj Zvijeri. Doista, to je broj čovjeka, a njegov broj je šeststo šezdeset i šest.</verse>
			</chapter>
			<chapter number="14">
				<verse number="1">Tad sam vidio: gle, Janje stoji na gori Sion, a s njim sto četrdeset i četiri hiljade ljudi sa Njegovim imenom i imenom Njegovog Oca na svojim čelima.</verse>
				<verse number="2">I začujem glas sa Neba, sličan huku velikih voda i buci jake grmljavine. Glas što sam ga čuo bio je kao kad harfisti sviraju na svojim harfama.</verse>
				<verse number="3">Pjevali su novu pjesmu pred prijestoljem i pred četiri Bića i starješinama. Niko nije mogao naučiti tu pjesmu, osim onih sto četrdeset i četiri hiljade što su otkupljeni sa Zemlje.</verse>
				<verse number="4">Oni se nisu onečistili ženama, već su djevci. Oni prate Janje kud god Ono pođe. Otkupljeni su od ljudi kao prvine Bogu i Janjetu.</verse>
				<verse number="5">U njihovim se ustima nije našla laž. Besprijekorni su.</verse>
				<verse number="6">Tad sam vidio jednog drugog anđela kako leti posred neba noseći vječnu Radosnu vijest da je objavi svima što borave na Zemlji, svakom narodu, plemenu, jeziku i puku.</verse>
				<verse number="7">Vikao je jakim glasom: „Bojte se Boga i Njemu dajte slavu, jer je došao čas Njegovog suda! Poklonite se Stvoritelju Neba, Zemlje, mora i izvora vodâ!”</verse>
				<verse number="8">Za njim je išao drugi anđeo vičući: „Pade, pade veliki Babilon, koji je vinom svoje srdžbe i bludnosti opio sve narode!”</verse>
				<verse number="9">Za njima je išao i treći anđeo vičući jakim glasom: „Ko se pokloni Zvijeri i njenom kipu, te primi žig na svoje čelo ili na svoju ruku,</verse>
				<verse number="10">i taj će piti natočeno i nerazblaženo vino Božije srdžbe iz čaše Njegovog gnjeva! Bit će mučen vatrom i sumporom pred svetim anđelima i pred Janjetom.</verse>
				<verse number="11">Dim njihove muke se uzdiže uvijek i vječno. Nemaju počinka ni danju ni noću oni što se klanjaju Zvijeri i njenom kipu, i ko god primi žig njenog imena.”</verse>
				<verse number="12">U tome je ustrajnost svetih, koji drže Božije zapovijedi i Isusovu vjeru.</verse>
				<verse number="13">Tad začujem kako mi glas sa Neba govori: „Piši: Odsada blago onima koji umiru u Gospodu. Da – veli Duh – neka otpočinu od svojih djela, jer njihova djela idu za njima!”</verse>
				<verse number="14">Tad sam vidio: gle, bijel oblak, a na oblaku sjedi neko sličan Sinu Čovječijem. Na glavi je imao zlatan vijenac, a u Svojoj ruci oštar srp.</verse>
				<verse number="15">I drugi anđeo izađe iz Svetišta, vičući jakim glasom Onome što sjedi na oblaku: „Pošalji svoj srp i žanji, jer je došlo vrijeme žetve i zrelo je žito na zemlji!”</verse>
				<verse number="16">Onaj Koji je sjedio na oblaku pošalje Svoj srp na zemlju i žito je bilo požnjeveno.</verse>
				<verse number="17">Zatim još jedan anđeo izađe iz nebeskog Svetišta. I on je držao oštar srp.</verse>
				<verse number="18">Od žrtvenika pristupi drugi anđeo, koji ima vlast nad vatrom, i jakim glasom progovori onome sa oštrim srpom: „Pošalji svoj oštri srp i posijeci grozdove u zemaljskom vinogradu, jer mu je grožđe sazrelo.”</verse>
				<verse number="19">Anđeo pošalje svoj srp na zemlju i obere zemaljski vinograd, a grožđe ubaci u veliki tijesak Božije srdžbe.</verse>
				<verse number="20">Grožđe u tijesku se pritiskalo izvan grada, gdje je iz tijeska potekla krv konjima do uzda, hiljadu šeststo stadija u širinu.</verse>
			</chapter>
			<chapter number="15">
				<verse number="1">Tad sam vidio jedan drugi znak na nebu, velik i čudesan: sedam anđela sa sedam posljednjih zala, jer se s njima dovršava Božija srdžba.</verse>
				<verse number="2">Tad ugledah nešto poput staklenog mora pomiješanog s vatrom. A pobjednici nad Zvijeri, nad njenim kipom i nad brojem njenog imena stajali su na staklenom moru sa Božijim harfama.</verse>
				<verse number="3">Pjevaju pjesmu Mojsija, Božijeg sluge, i pjesmu Janjeta: „Velika i čudesna su Tvoja djela, Gospode Bože Svemogući! Pravedni i istiniti su Tvoji putevi, Care narodâ!</verse>
				<verse number="4">Gospode, ko da Te se ne boji i ko da ne slavi Tvoje Ime? Samo Ti si Svet! Zato će doći svi narodi i poklonit će se pred Tobom, jer su se očitovala Tvoja pravedna djela!”</verse>
				<verse number="5">Poslije toga sam vidio kako se otvara Svetište, to jest Šator svjedočanstva na Nebu.</verse>
				<verse number="6">Tad iz Svetišta izađe sedam anđela sa sedam zala. Bili su obučeni u čist i bijel lan, a preko grudi opasani zlatnim pojasom.</verse>
				<verse number="7">Jedno od četiri Bića dadne sedmerici anđela sedam zlatnih čaša ispunjenih srdžbom Boga, Koji živi uvijek i vječno.</verse>
				<verse number="8">I Svetište se ispuni dimom od slave Božije i od Njegove snage, i niko nije mogao ući u Svetište, sve dok se ne dovrši sedam zala sedmerice anđela.</verse>
			</chapter>
			<chapter number="16">
				<verse number="1">Tad začujem kako iz Svetišta jak glas govori sedmerici anđela: „Idite i izlijte na zemlju sedam čaša Božije srdžbe!”</verse>
				<verse number="2">Prvi ode i izlije svoju čašu na zemlju, te izbije opasan i bolan čir na ljudima koji imaju žig Zvijeri i koji se klanjaju njenom kipu.</verse>
				<verse number="3">Drugi svoju čašu izlije na more, a ono postane poput krvi mrtvaca i ugine svako živo biće u moru.</verse>
				<verse number="4">Treći izlije svoju čašu na rijeke i izvore vodâ, te oni postadoše krv.</verse>
				<verse number="5">I začujem anđela vodâ kako govori: „Pravedan si, Ti Koji jesi i Koji bijaše, Sveti, jer si ovo dosudio!</verse>
				<verse number="6">Oni su prolili krv svetih i vjerovjesnika, a Ti si im dao da piju svoju krv, što su i zaslužili!”</verse>
				<verse number="7">Tad začujem kako žrtvenik govori: „Da, Gospode Bože Svemogući, istiniti su i pravedni Tvoji sudovi!”</verse>
				<verse number="8">Četvrti izlije svoju čašu na sunce. Suncu je dato da vatrom pali ljude.</verse>
				<verse number="9">Ljude je palila jaka žega, pa su hulili na ime Boga Koji ima vlast nad ovim zlima, i nisu se obratili da Njemu daju slavu.</verse>
				<verse number="10">Peti izlije svoju čašu na prijestolje Zvijeri, i njeno se carstvo zamrači. Ljudi su grizli svoje jezike od muke</verse>
				<verse number="11">i hulili na Boga nebeskog zbog svojih muka i čireva, ali se nisu odvratili od svojih djela.</verse>
				<verse number="12">Šesti izlije svoju čašu na veliku rijeku Eufrat, te njena voda presuši, tako da se napravi prolaz carevima sa sunčevog istoka.</verse>
				<verse number="13">Tad sam vidio kako iz usta Zmaja, iz usta Zvijeri i iz usta lažnog vjerovjesnika izlaze tri nečista duha, nalik žabama.</verse>
				<verse number="14">Doista, to su Đavolski duhovi što izvode znakove, a otišli su da sakupe careve cijelog svijeta za bitku na Veliki dan Svemogućeg Boga.</verse>
				<verse number="15">„Evo, dolazim poput lopova. Blago onome ko bdije i čuva svoje haljine, da ne hoda go i da se ne vidi njegova golotinja!”</verse>
				<verse number="16">I sakupe ih na mjesto koje se na jevrejskom zove Harmagedon.</verse>
				<verse number="17">Sedmi izlije svoju čašu u zrak. Tad iz Svetišta, od prijestolja, progovori jak glas: „Gotovo je!”</verse>
				<verse number="18">I udare munje, gromovi i grmljavina, i nastane jak zemljotres. Tako silnog i velikog zemljotresa nije bilo otkako je čovjeka na zemlji!</verse>
				<verse number="19">Veliki grad se raspade na tri dijela, a gradovi narodâ se porušiše. Bog se sjetio velikog Babilona, da mu dadne čašu da pije vino Njegove srdžbe i gnjeva.</verse>
				<verse number="20">Sva ostrva iščeznu, a gore nestanu.</verse>
				<verse number="21">Tad se na ljude sa neba spusti kao talenat velika tuča, a ljudi su hulili na Boga zbog zla tuče, jer je strašno veliko njeno zlo.</verse>
			</chapter>
			<chapter number="17">
				<verse number="1">Dođe jedan od sedam anđela što nose sedam čaša, i reče mi: „Dođi! Pokazat ću ti sud nad velikom bludnicom koja sjedi na mnogim vodama,</verse>
				<verse number="2">i s kojom su zemaljski carevi bludničili, a stanovnici zemlje se opili vinom njene bludnosti.”</verse>
				<verse number="3">I u duhu me prenese u pustinju. Tu sam vidio Ženu kako sjedi na skrletnoj Zvijeri, punoj pogrdnih imena, koja ima sedam glava i deset rogova.</verse>
				<verse number="4">Žena bijaše obučena u grimiz i skrlet, a okićena zlatom, dragim kamenjem i biserima. U ruci je držala zlatnu čašu punu gadosti i prljavštine svoje bludnosti.</verse>
				<verse number="5">Na čelu joj je napisano ime – tajna: „Veliki Babilon, majka bludnicâ i gadosti na Zemlji.”</verse>
				<verse number="6">Vidio sam da je Žena pijana od krvi svetih i od krvi Isusovih svjedoka. Kad sam je vidio, začudio sam se velikim čudom.</verse>
				<verse number="7">A anđeo mi veli: „Zašto se čudiš? Kazat ću ti tajnu Žene i Zvijeri sa sedam glava i deset rogova koja je nosi.</verse>
				<verse number="8">Zvijer koju si vidio bijaše i nije, izaći će iz Bezdana i otići u propast. Začudit će se stanovnici zemlje, čija imena nisu od postanka svijeta upisana u Knjigu života, kad vide Zvijer koja bijaše i nije i opet je tu.</verse>
				<verse number="9">Ovdje treba mudar um! Sedam glava su sedam brda na kojim Žena sjedi. To su i sedam careva.</verse>
				<verse number="10">Peterica su pala, jedan je tu, a jedan još nije došao. Kada dođe, treba da ostane samo kratko.</verse>
				<verse number="11">A Zvijer koja bijaše i nije, ona je osmi car, ali i jedan od sedmerice. Ona odlazi u propast.</verse>
				<verse number="12">Deset rogova što si ih vidio su deset careva koji još nisu primili carstvo, ali će primiti carsku vlast na jedan sat sa Zvijeri.</verse>
				<verse number="13">Ovi imaju jednu misao: da moć i vlast predaju Zvijeri.</verse>
				<verse number="14">Oni će zaratiti sa Janjetom, i Janje skupa sa Svojim pozvanima, izabranima i vjernima će ih pobijediti, jer je On Gospodar nad gospodarima i Car nad carevima.”</verse>
				<verse number="15">Anđeo mi dalje reče: „Vode što si ih vidio, na kojim sjedi bludnica, narodi su i mnoštva ljudi, puci i jezici.</verse>
				<verse number="16">Deset rogova koje si vidio i Zvijer zamrzit će bludnicu, pa će je opustošiti i ogoliti, jest će njeno meso i spaliti je u vatri.</verse>
				<verse number="17">Bog im je, naime, stavio u srca da dovrše Njegovu odluku i da složno djeluju, te da svoje carstvo predaju Zvijeri, dok se ne ispune Božije riječi.</verse>
				<verse number="18">Žena koju si vidio veliki je grad što caruje nad zemaljskim carevima.”</verse>
			</chapter>
			<chapter number="18">
				<verse number="1">Poslije toga, vidio sam kako jedan drugi anđeo silazi s Neba sa velikom moći. Zemlja je bila osvijetljena njegovim sjajem.</verse>
				<verse number="2">Vikao je jakim glasom: „Pade, pade veliki Babilon (bludnica) i postade boravište zlih duhova, stanište za svakog nečistog duha, stanište za svaku nečistu pticu, stanište za svaku nečistu i odvratnu životinju,</verse>
				<verse number="3">jer su se svi narodi opili od vina srdžbe njene bludnosti; zemaljski carevi s njom su bludničili, a zemaljski trgovci su se obogatili od njene velike raskoši.”</verse>
				<verse number="4">Zatim sam sa Neba začuo i drugi glas kako govori: „Izađi iz nje, moj narode, da ne postaneš sudionikom njenih grijeha, i da ne primiš njena zla,</verse>
				<verse number="5">jer njeni su grijesi dosegli do Neba i Bog se sjetio njene nepravednosti.</verse>
				<verse number="6">Vratite joj istom mjerom, i još dvostruko prema njenim djelima! U čašu koju je ona napunila, napunite joj dvostruko!</verse>
				<verse number="7">Koliko se hvalila svojom raskoši, toliko joj zadajte muke i jada, jer u svom srcu govori: Sjedim kao carica i nisam udovica, a jada nikad neću osjetiti!</verse>
				<verse number="8">Zato će je u jednom danu snaći zla: smrt, jad i glad, i bit će spaljena vatrom, jer je silan Gospod Bog Koji joj presudi!”</verse>
				<verse number="9">Zemaljski vladari, koji su s njom bludničili i živjeli u raskoši, plakat će i naricati nad njom kad vide dim njene paljevine.</verse>
				<verse number="10">Stajat će podaleko, iz straha od njene muke, i jaukati: „Jao, jao, grade veliki, Babilone grade moćni! U jednom času dođe osuda tebi!”</verse>
				<verse number="11">Zemaljski trgovci plaču i žale nad njom, jer im više niko ne kupuje robu:</verse>
				<verse number="12">robu od zlata, od srebra, od dragog kamenja i biserja, od finog lana, od grimiza, od svile, od skrleta, od svakovrsnog mirisnog drveta; svakakvih predmeta od bjelokosti, svakakvih predmeta od skupocjenog drveta, od mjedi, od željeza, od mermera;</verse>
				<verse number="13">ni cimeta, ni balzama, ni miomirisa, ni pomasti, ni tamjana, ni vina, ni ulja, ni finog brašna, ni pšenice, ni goveda, ni ovaca, ni konja, ni kočija, ni robova, ni živih ljudi.</verse>
				<verse number="14">„Voće za kojim je čeznula tvoja duša, otišlo je od tebe, i sva raskoš i blještavilo ti propade, i više ga nikada neće biti!”</verse>
				<verse number="15">Trgovci svim tim stvarima, što su se na njoj obogatili, stajat će podaleko iz straha od njene muke, plačući i naričući:</verse>
				<verse number="16">„Jao, jao, grade veliki, obučen u fini lan, u grimiz i skrlet, okićen zlatom, dragim kamenjem i biserjem!</verse>
				<verse number="17">U jednom času propade tako veliko bogatstvo!” Svi kormilari, svi koji plove na razna mjesta, pomorci i svi koji rade na moru, stoje podaleko</verse>
				<verse number="18">i jauču, gledajući dim njene paljevine: „Ima li grada kao što je ovaj veliki grad?”</verse>
				<verse number="19">Posipali su svoje glave prašinom te u plaču i naricanju vikali: „Jao, jao, velikog li grada! U tebi se bogatstvom tvojim obogatiše svi što svojim lađama plove morima! U jednom času postade pust!”</verse>
				<verse number="20">Raduj se nad njom, Nebo, sveti, poslanici i vjerovjesnici, jer je Bog pokazao vama pravdu, kad je nju osudio!</verse>
				<verse number="21">Zatim jedan snažan anđeo podigne kamen, sličan velikom mlinskom kamenu, i baci ga u more govoreći: „Tako će iznenadnom propašću biti srušen veliki grad Babilon, i nikad ga više neće biti!”</verse>
				<verse number="22">„Glas harfista, pjevača, svirača i trubača više se u tebi neće čuti! U tebi se više nikad neće naći majstori bilo kojeg zanata! Zvuk mlina se u tebi više nikad neće čuti!</verse>
				<verse number="23">Svjetlost svjetiljke u tebi više nikad neće sijati! Glas mladoženje i mlade se u tebi više nikad neće čuti! Tvoji trgovci bili su veliki na zemlji i tvojim vračanjem zavedeni su svi narodi.</verse>
				<verse number="24">U tebi se našla krv vjerovjesnika i svetih i svih ubijenih na zemlji.”</verse>
			</chapter>
			<chapter number="19">
				<verse number="1">Poslije toga, začujem nešto poput jakog glasa velikog mnoštva na Nebu: „Haleluja! Spasenje, slava i moć našem Bogu!</verse>
				<verse number="2">Zaista, istiniti su i pravedni Njegovi sudovi, jer je osudio veliku bludnicu koja je kvarila zemlju svojom bludnošću, i na njoj osvetio krv Svojih sluga!”</verse>
				<verse number="3">I ponove: „Haleluja! Njen dim diže se uvijek i vječno.”</verse>
				<verse number="4">Zatim padnu dvadeset i četiri starješine i četiri Bića i poklone se Bogu Koji sjedi na prijestolju, govoreći: „Amin. Haleluja!”</verse>
				<verse number="5">I dođe glas sa prijestolja: „Dajte slavu našem Bogu, sve Njegove sluge i svi koji Ga se bojite, mali i veliki!”</verse>
				<verse number="6">Zatim sam čuo kao glas velikog mnoštva i kao žubor mnogih vodâ i kao grmljavinu moćnih gromova, kako govori: „Haleluja! Zavladao je naš Gospod Bog Svemogući!</verse>
				<verse number="7">Radujmo se i kličimo i odajmo Mu slavu, jer je došla Janjetova svadba i Njegova nevjesta je spremna!</verse>
				<verse number="8">Dato joj je da se obuče u fini lan, bijel i čist! Lan predstavlja pravedna djela svetih.”</verse>
				<verse number="9">I reče mi: „Piši: Blago onima što su pozvani na Janjetovu svadbenu gozbu!” I još mi reče: „Ovo su istinite Božije riječi!”</verse>
				<verse number="10">Ja mu padoh pred noge da mu se poklonim, ali on mi veli: „Nemoj to raditi! I ja sam sluga kao i ti i tvoja braća, koja imaju Isusovo svjedočanstvo. Bogu se pokloni!” Doista, Isusovo svjedočanstvo je vjerovjesnički duh.</verse>
				<verse number="11">Tad ugledah otvoreno nebo, i gle, konj bijelac, a na njemu sjedi Vjerni i Istiniti. On sudi i ratuje po pravdi;</verse>
				<verse number="12">oči su Mu poput vatrenog ognja, a na glavi Mu mnogo kruna. On nosi napisano ime koje niko ne zna, osim Njega.</verse>
				<verse number="13">Obučen je u ogrtač umočen u krv, a Njegovo ime je „Riječ Božija”.</verse>
				<verse number="14">Za Njim idu nebeske vojske na konjima bijelcima, obučene u fini lan, bijel i čist.</verse>
				<verse number="15">Iz Njegovih usta izbija oštar mač, da njime posiječe narode; On će vladati nad njima željeznom palicom. On gazi tijesak vina gnjevne srdžbe Boga Svemogućeg.</verse>
				<verse number="16">Na Svom ogrtaču, na boku, ima napisano ime „Car nad carevima” i „Gospodar nad gospodarima”.</verse>
				<verse number="17">Zatim sam vidio jednog anđela kako stoji na suncu i jakim glasom viče svim pticama što lete nebom: „Dođite! Skupite se na veliku Božiju gozbu,</verse>
				<verse number="18">da jedete mesa carevâ, mesa vojskovođâ, mesa moćnikâ, mesa konjâ i njihovih jahačâ i mesa svih ljudi, slobodnih i robova, malih i velikih!”</verse>
				<verse number="19">Tad ugledah Zvijer i careve zemlje sa njihovim vojskama, gdje su se skupili da zarate sa Onim što sjedi na konju i sa Njegovom vojskom.</verse>
				<verse number="20">I Zvijer bi zarobljena, a s njom i lažni vjerovjesnik što je pred njom izvodio znakove kojim je zavodio one što su primili žig Zvijeri i klanjali se njenom kipu. Oni su živi bačeni u vatreno jezero što gori sumporom.</verse>
				<verse number="21">Ostali su pogubljeni mačem što izbija iz usta Onoga Koji sjedi na konju i sve ptice se nasitiše njihovim mesom.</verse>
			</chapter>
			<chapter number="20">
				<verse number="1">Zatim sam vidio anđela kako silazi s Neba sa ključem od Bezdana i sa velikim okovima u ruci.</verse>
				<verse number="2">On uhvati Zmaja, staru zmiju, a to je Đavo, Satana, i sveže ga na hiljadu godina.</verse>
				<verse number="3">Baci ga u Bezdan, te ga nad njim zatvori i zapečati, da više ne zavodi narode dok se ne navrši hiljadu godina. Poslije toga će biti nakratko pušten.</verse>
				<verse number="4">Tad ugledah prijestolja, a onima što na njih sjedoše dato je da sude. Vidio sam i duše ubijenih zbog Isusovog svjedočanstva i zbog Božije riječi i one koji se nisu poklonili Zvijeri ni njenom kipu, i nisu primili žig na svoja čela i na ruke. Oni su oživjeli i zavladali sa Mesijom na hiljadu godina.</verse>
				<verse number="5">Ostali mrtvaci nisu oživjeli, dok se ne navrši hiljadu godina. To je prvo oživljenje.</verse>
				<verse number="6">Blagoslovljen i svet je onaj ko je sudionik u prvom oživljenju! Nad njima druga smrt nema vlast. Oni će biti svećenici Božiji i Mesijini, te će s Njim vladati hiljadu godina.</verse>
				<verse number="7">A kad se navrši hiljadu godina, Satana će biti pušten iz svog zatvora.</verse>
				<verse number="8">Otići će da zavodi narode na sva četiri kraja Zemlje, to jest Goga i Magoga, i da ih sakupi za rat. Bit će brojni poput morskog pijeska.</verse>
				<verse number="9">Oni odu na zemljino prostranstvo i opkole Tabor svetih i Voljeni grad, ali siđe na njih vatra s neba i proguta ih.</verse>
				<verse number="10">A Đavo, njihov zavodnik, bi bačen u vatreno i sumporno jezero, gdje se nalaze i Zvijer i lažni prorok. Tu će biti mučeni danonoćno, uvijek i vječno.</verse>
				<verse number="11">Tad ugledah veliko bijelo prijestolje i Onoga što na njemu sjedi. Pred Njegovim licem pobjegoše Zemlja i Nebo, i više im se ne nađe ni traga!</verse>
				<verse number="12">I vidio sam mrtvace, velike i male, kako stoje pred prijestoljem. Zatim se otvore knjige, i druga knjiga se otvori, a to je Knjiga života. Mrtvacima je suđeno po onome što je zapisano u knjigama, po njihovim djelima.</verse>
				<verse number="13">More predade svoje mrtvace, a Smrt i Podzemlje svoje. I svakom od njih je suđeno po njihovim djelima.</verse>
				<verse number="14">A Smrt i Podzemlje bačeni su u vatreno jezero. Vatreno jezero – to je druga smrt.</verse>
				<verse number="15">Ko god se ne nađe zapisan u Knjizi života, taj je bačen u vatreno jezero.</verse>
			</chapter>
			<chapter number="21">
				<verse number="1">Tad sam vidio novo Nebo i novu Zemlju, jer prvo Nebo i prva Zemlja prođoše. Mora više nema.</verse>
				<verse number="2">Zatim ugledah kako Sveti grad, novi Jerusalem silazi sa Neba, od Boga, spreman kao nevjesta okićena za svog muža.</verse>
				<verse number="3">I začujem kako jak glas govori sa prijestolja: „Evo, Šator Božiji među ljudima! On će boraviti sa njima, te će oni biti Njegov narod, a On njihov Bog.</verse>
				<verse number="4">On će obrisati svaku suzu iz njihovih očiju, te neće više biti smrti ni tuge, ni plača, neće više biti ni boli, jer sve prijašnje je prošlo.”</verse>
				<verse number="5">Onaj Koji sjedi na prijestolju rekne: „Evo, činim sve novo!” I nastavi: „Piši, jer ove riječi su istinite i vjerne.”</verse>
				<verse number="6">Pa mi još reče: „Gotovo je! Ja sam Alfa i Omega, Početak i Svršetak. Ja ću žednome dati da slobodno pije sa izvora Vode života.</verse>
				<verse number="7">Pobjednik će baštiniti sve ovo. Ja ću njemu biti Bog, a on Meni sin.</verse>
				<verse number="8">Kukavicama, nevjernicima, nečistima, ubicama, bludnicima, vračarima, idolopoklonicima i svim lažovima – njihov dio je u jezeru što gori vatrom i sumporom. To je druga smrt.”</verse>
				<verse number="9">Zatim dođe jedan od sedmerice anđela što imaju sedam čaša napunjenih sa sedam posljednjih zalâ i progovori mi: „Dođi! Pokazat ću ti nevjestu, ženu Janjetovu!”</verse>
				<verse number="10">I on me u duhu odnese visoko na veliku goru i pokaže mi sveti grad Jerusalem kako silazi sa Neba, od Boga,</verse>
				<verse number="11">pun Božije slave. Sjajio se poput dragog kamena, nalik na kristalni jaspis.</verse>
				<verse number="12">Zidine su mu velike i visoke, sa dvanaest vrata, a na vratima dvanaest anđelâ i napisana imena dvanaest plemena Izraelovih sinova.</verse>
				<verse number="13">Od istoka troja vrata, od sjevera troja vrata, od juga troja vrata i od zapada troja vrata.</verse>
				<verse number="14">Gradske zidine imaju dvanaest temelja, a na njima dvanaest imena, dvanaest Janjetovih poslanikâ.</verse>
				<verse number="15">Onaj što je sa mnom govorio držao je mjeru – zlatnu trsku, kako bi njome izmjerio grad, njegova vrata i zidine.</verse>
				<verse number="16">Grad leži na četiri ugla, i njegova dužina jednaka je širini. On trskom izmjeri grad, a dužina, širina i visina su mu iste: dvanaest hiljada stadija.</verse>
				<verse number="17">Zatim izmjeri gradske zidine: sto četrdeset i četiri lakta po čovjekovoj mjeri, a to je i mjera anđela.</verse>
				<verse number="18">Zidine su bile izgrađene od jaspisa, a grad je od čistog zlata, sličnog čistom staklu.</verse>
				<verse number="19">Temelji gradskog zida su bili ukrašeni svakojakim dragim kamenjem: prvi je temelj od jaspisa, drugi od safira, treći od kalcedona, četvrti od smaragda,</verse>
				<verse number="20">peti od sardoniksa, šesti od sarda, sedmi od hrizolita, osmi od berila, deveti od topaza, deseti od hrizopraza, jedanaesti od hijacinta, a dvanaesti od ametista.</verse>
				<verse number="21">Dvanaest vrata bila su dvanaest bisera – svaka vrata od jednog bisera. Gradski trg je od čistog zlata, sličnog prozirnom staklu.</verse>
				<verse number="22">Svetišta u gradu nisam vidio, jer je njegovo svetište sâm Gospod Bog, Svemogući, i Janje.</verse>
				<verse number="23">Grad nema potrebe za suncem ili mjesecom da mu svijetle, jer ga obasjava Božija slava, a njegova svjetiljka je Janje!</verse>
				<verse number="24">Narodi će hodati u Janjetovom svjetlu, a zemaljski vladari će u grad donositi svoju slavu.</verse>
				<verse number="25">Vrata se danju nikada neće zatvarati, a noći tamo i nema.</verse>
				<verse number="26">U njega će se donijeti slava i čast narodâ.</verse>
				<verse number="27">U njega nikada neće ući ništa nečisto, i nijedan koji čini gadost i laž, nego samo oni koji su zapisani u Janjetovoj Knjizi života.</verse>
			</chapter>
			<chapter number="22">
				<verse number="1">I pokaže mi rijeku Vode života, čistu kao kristal, kako izvire od Božijeg i Janjetovog prijestolja.</verse>
				<verse number="2">Nasred gradskog trga, sa jedne i sa druge strane rijeke, raste Drvo života što donosi rod dvanaest puta, svaki mjesec donosi svoj rod. Lišće sa drveta služi za iscjeljenje narodâ.</verse>
				<verse number="3">Neće više biti nikakvog prokletstva. U gradu će se nalaziti Božije i Janjetovo prijestolje, a sluge će Mu se klanjati</verse>
				<verse number="4">i gledat će Njegovo lice. Njegovo ime će biti na njihovim čelima.</verse>
				<verse number="5">Više neće biti noći i neće im trebati svjetlosti od svjetiljke ili od sunca, jer će im Gospod Bog svijetliti. Oni će vladati uvijek i vječno.</verse>
				<verse number="6">I reče mi: „Ove riječi su istinite i vjerne, i Gospod Bog, Koji nadahnjuje vjerovjesnike, poslao je Svog anđela da pokaže Njegovim slugama šta će se ubrzo dogoditi.</verse>
				<verse number="7">Evo, dolazim uskoro! Blago onome ko ispunjava riječi ove Knjige otkrovenja!”</verse>
				<verse number="8">Ja, Ivan, čuo sam i vidio sve to. Kad sam čuo i vidio, pao sam pred noge anđela koji mi je sve pokazivao, da se poklonim,</verse>
				<verse number="9">a on mi rekne: „Nemoj to činiti! Ja sam sluga kao i ti i tvoja braća vjerovjesnici i svi oni što drže riječi ove knjige. Bogu se pokloni!”</verse>
				<verse number="10">I reče mi: „Nemoj zapečatiti riječi otkrovenja ove knjige, jer je vrijeme blizu!</verse>
				<verse number="11">Ko je nepravedan, neka i dalje bude nepravedan! Ko je nečist, neka se i dalje onečišćuje! Pravednik nek i dalje čini pravdu, a ko je svet, neka i dalje bude svet!”</verse>
				<verse number="12">„Evo, dolazim uskoro i nosim plaću da svakome platim po njegovom djelu!</verse>
				<verse number="13">Ja sam Alfa i Omega, Prvi i Posljednji, Početak i Svršetak!</verse>
				<verse number="14">Blago onima koji peru svoje haljine: imat će pravo na Drvo života i moći će da uđu kroz vrata u grad!</verse>
				<verse number="15">Vani ostaju psi, vračari, bludnici, ubice, idolopoklonici i svi lažljivci.”</verse>
				<verse number="16">„Ja, Isus, poslao sam Svog anđela da vam posvjedoči sve ovo za Zajednice. Ja sam Korijen i Izdanak Davidov, Sjajna Zvijezda Danica.”</verse>
				<verse number="17">Duh i nevjesta govore: „Dođi!” Ko čuje, neka kaže: „Dođi!” Ko je žedan, neka dođe i ako želi neka slobodno pije Vode života!</verse>
				<verse number="18">Ja svjedočim svakome ko sluša riječi ove Knjige otkrovenja: Ko ovome nešto nadoda, Bog će mu nadodati zla opisana u ovoj knjizi,</verse>
				<verse number="19">a ukoliko neko oduzme od riječi ove Knjige otkrovenja, Bog će mu oduzeti njegov dio na Stablu života i u Svetom gradu – dio od svega zapisanog u ovoj knjizi.</verse>
				<verse number="20">Onaj Koji svjedoči za sve ovo govori: „Da, dolazim uskoro!” Amin! Dođi, Gospode Isuse!</verse>
				<verse number="21">Neka milost Gospoda Isusa bude sa svima!</verse>
			</chapter>
		</book>
	</testament>
</bible>