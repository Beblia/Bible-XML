<?xml version="1.0" encoding="UTF-8"?>
<bible translation="Luo (MUMA MALER 2015)" status="Dholuo DC Bible © Bible Society of Kenya and Bible Society of Tanzania, 1976" site="https://www.bible.com/bible/1810/GEN.7.DHO15">
	<testament name="New">
		<book number="40">
			<chapter number="1">
				<verse number="1">Anywola mar Yesu Kristo ma nyakwar Daudi, kendo nyawar Ibrahim e ma:</verse>
				<verse number="2">Ibrahim nonywolo Isaka, to Isaka nonywolo Jakobo. Jakobo nonywolo Juda gi owetene,</verse>
				<verse number="3">to Juda nonywolo Perez gi Zera, ma min-gi ne Tamar. Perez nonywolo Hezron, to Hezron nonywolo Ram.</verse>
				<verse number="4">Ram nonywolo Aminadab, to Aminadab nonywolo Nashon. Nashon nonywolo Salmon, Ram nonywolo Aminadab, to Aminadab nonywolo Nashon. Nashon nonywolo Salmon,</verse>
				<verse number="5">to Salmon nonywolo Boaz gi chiege ma Rahab. Boaz nonywolo Obed gi chiege ma Ruth, to Obed nonywolo Jesse.</verse>
				<verse number="6">Jesse to nonywolo Daudi ma ruoth. Daudi nonywolo Solomon gi chi Uria,</verse>
				<verse number="7">Solomon nonywolo Rehoboam, to Rehoboam nonywolo Abija. Abija nonywolo Asa,</verse>
				<verse number="8">to Asa nonywolo Jehoshafat. Jehoshafat nonywolo Joram, to Joram nonywolo Uzia.</verse>
				<verse number="9">Uzia nonywolo Jotham, to Jotham nonywolo Ahaz. To Ahaz nonywolo Hezekia,</verse>
				<verse number="10">To Hezekia nonywolo Manase. Manase nonywolo Amon, to Amon nonywolo Josia.</verse>
				<verse number="11">Josia nonywolo Jekonia gi owetene e ndalo mane odarie jo-Israel kitero Babulon.</verse>
				<verse number="12">To bang’ darogi, Jekonia nonywolo Shealtiel, to Shealtiel nonywolo Zerubabel.</verse>
				<verse number="13">Zerubabel nonywolo Abiud, to Abiud nonywolo Eliakim. Eliakim nonywolo Azor,</verse>
				<verse number="14">to Azor nonywolo Zadok. Zadok nonywolo Akim, to Akim nonywolo Eliud.</verse>
				<verse number="15">Eliud nonywolo Eliezar, to Eliezar nonywolo Mathan. Mathan nonywolo Jakobo,</verse>
				<verse number="16">to Jakobo nonywolo Josef chwor Maria. Maria to ema nonywolo Yesu miluongo ni Mesia.</verse>
				<verse number="17">Kamano gin tienge apar gang’wen, chakre Ibrahim nyaka Daudi, kendo tienge apar gang’wen bende, chakre Daudi nyaka chop kinde mane odarie jo-Israel kitero Babulon. Bang’e nitie tienge apar gang’wen, chakre kinde mane odargieno nyaka ndalo nywol Mesia.</verse>
				<verse number="18">Nywol mar Mesia ne chalo kama: Kane Josef osemako keny Maria min Yesu, to pok gikendore, Maria noyudo ni osemako ich kuom teko mar Roho Maler.</verse>
				<verse number="19">To Josef mane kende, ne ng’at ma kare, kendo kaka ne ok odwar kuodo wiye, nochano mondo oketh keny ling’ling’.</verse>
				<verse number="20">To kane oyudo pod oparo wach, malaika mar Nyasaye nofwenyorene e lek, mowachone niya, “Josef nyakwar Daudi, kik iluor kawo Maria obed chegi, nikech ich ma en gono oyudo kuom teko mar Roho Maler.</verse>
				<verse number="21">Obiro nywolo wuowi, mi ichak ni Yesu, tiende ni Jawar, nikech enowar joge kuom richogi.”</verse>
				<verse number="22">Mago duto notimre mondo ochop wach mane Ruoth Nyasaye osemiyo janabi owacho niya:</verse>
				<verse number="23">“Nyako nomak ich, mi nonywol wuowi, kendo nochake ni Emanuel, tiende ni, Nyasaye ni kodwa.”</verse>
				<verse number="24">Kuom mano, kane Josef ochiew oa e nindo, nokawo Maria obedo chiege, kaka malaika mar Ruoth nosewachone,</verse>
				<verse number="25">to ne ok oriwore kode nyaka onywolo wuode. Josef nochako wuowino ni Yesu.</verse>
			</chapter>
			<chapter number="2">
				<verse number="1">Kane onywol Yesu e dala mar Bethlehem e piny Judea, e ndalo loch ruoth Herode, ajuoke moko moa yo wuok chieng’ nobiro Jerusalem,</verse>
				<verse number="2">mopenjo niya, “Ere jalo monywol mondo obed ruodh jo-Yahudi? Ne waneno suluene kowuok yo wuokchieng’, omiyo wabiro mondo wamiye duong’.”</verse>
				<verse number="3">To kane ruoth Herode owinjo wachno, kibaji nogoye ahinya, kaachiel gi jo-Jerusalem duto.</verse>
				<verse number="4">Ne oluongo jodolo madongo duto mag jo-Yahudi, kod jopuonj Chik, mi openjogi kama onego nywolie Mesia.</verse>
				<verse number="5">Ne gidwoke ni, “Ibiro nywole Bethlehem e piny Juda, nikech kamano e kaka janabi nondiko, kawacho niya,</verse>
				<verse number="6">‘In Bethlehem manie piny Judea, ok itin ngang’ e wang’ jotend Juda. Kuomi ema jatelo ma norit joga Israel nowuogie.’ ”</verse>
				<verse number="7">Kuom mano, Herode noluongo ajuoke kande ling’ling’, mononogi kinde mane sulue onenoree, mi ginyise.</verse>
				<verse number="8">Eka ne oorogi Bethlehem, konyisogi niya, “Dhiuru umany nyathino matek, to ka usenwang’e, to duogna uru wach, mondo an bende adhi amiye duong’.”</verse>
				<verse number="9">Kane gisewinjo gima ruoth owachonigi ne gichako wuoth ka gidhi kendo sulue mane giseneno kowuok cha nochako othinyore nyimgi ka giwuotho, mi otelonigi nyaka odhi ochung’ kama opogore gi kama nyathi nitie.</verse>
				<verse number="10">Kane gineno sulueno, ne gibedo mamor ahinya.</verse>
				<verse number="11">Ne gidonjo e ot, mi gineno nyathino gi Maria min mare, eka ne gigoyo chonggi piny, mi gimiye duong’. Bang’e ne gigolo mwandu mane gibirogo, mi gimiye dhahabu gi ubani kod manemane, ma gin yien moko mang’ue ng’ar.</verse>
				<verse number="12">To Nyasaye ne osiemogi e lek ni kik gidog ir Herode, omiyo ne gidok thurgi gi yo machielo.</verse>
				<verse number="13">To kane ajuoke osewuok, malaika mar Ruoth nofwenyore ni Josef e lek, mowacho ne niya, “A malo, ikaw nyathi kod min mare mondo iring idhi Misri, kendo ibed kuno nyaka aduogni wach, nimar Herode biro dwaro nyathino mondo onegi.”</verse>
				<verse number="14">Kuom mano, Josef noa malo, mokawo nyathino kod min mare, owuokgo dier otieno, kadhi Misri,</verse>
				<verse number="15">mi odak kuno nyaka Herode otho. Mano notimore mondo ochop gima ne Ruoth Nyasaye omiyo janabi owacho, ni, “Naluongo wuoda mondo oa Misri.”</verse>
				<verse number="16">To kane Herode ofwenyo ni ajuokego osewuonde, mirima mager nomake, mi ogolo chik mondo oneg nyithindo duto ma yawuowi man Bethlehem kod manie gwenge mokiewo gi dalano, chakre johigni ariyo kaduogo chien. Noyiero nyithindo ma johignigo koluwore gi ndalo mane ajuoke osenyise ni onenoe sulue.</verse>
				<verse number="17">Kamano gima ne Jeremia janabi owacho, notimore.</verse>
				<verse number="18">Nowacho niya, “Dwol ne owinjore e dala mar Rama, ne en nduru gi ywak malit. Rahel ema ne ywago nyithinde, kendo ne ok onyal hore, nikech ne gisetho giduto.”</verse>
				<verse number="19">Bang’ tho Herode malaika mar Ruoth nofwenyore ni Josef e lek, ka en Misri,</verse>
				<verse number="20">mowachone niya, “A malo ikaw nyathi kod min mare, idog e piny Israel, nimar joma ne dwaro nego nyathi koro osetho.”</verse>
				<verse number="21">Kuom mano Josef noa malo, mi okawo nyathi gi min mare, odokgo Israel.</verse>
				<verse number="22">To kane owinjo ni Arkelao osebedo ruoth Judea kar Herode wuon mare, ne oluoro dok kuno. Ne onyise e lek gima onego otim, omiyo ne odhi e piny Galili,</verse>
				<verse number="23">mi odak e dala miluongo ni Nazareth. Mano notimore mondo ochop gima ne Janabi okoro, ka wacho niya, “Enoluonge ni ja-Nazareth.”</verse>
			</chapter>
			<chapter number="3">
				<verse number="1">E ndalogo, Johana Jabatiso nobiro kalando wach e thim Judea.</verse>
				<verse number="2">Ne owacho niya, “Lokuru chunyu, nikech Loch Polo chiegni.”</verse>
				<verse number="3">Johana e jal mane janabi Isaya owuoyo kuome, kowacho ni, “Ng’at moro kok e thim niya, ‘Losuru yo ni Ruoth! Losneuru yo moriere tir.’ ”</verse>
				<verse number="4">Johana ne rwako law yie ngamia, kendo ne otweyo okanda mar del e nungone. Chiembe ne mana bonyo kod mor kich mae thim.</verse>
				<verse number="5">Ji nodhi ire koa Jerusalem gi piny Judea duto kod gwenge molworo aora Jordan.</verse>
				<verse number="6">Ne gihulo richogi, kendo nobatisogi e aora Jordan.</verse>
				<verse number="7">To kane Johana oneno jo-Farisai gi jo-Sadukai mathoth kabiro ire, nowachonigi niya, “Un nyithind thuonde! En ng’a mane onyisou ni mondo uring utony e kum mabiro?</verse>
				<verse number="8">Timbeu ema mondo onyis ni uselokoru adier.</verse>
				<verse number="9">To bende kik chunyu wuondu ka uparo ni ubiro tony nikech un nyikwa Ibrahim, nikech awachonu adier ni Nyasaye nyalo kawo kitegi, mi lok nyikwa Ibrahim!</verse>
				<verse number="10">Kata mana kawuono, le oseketi e tiend yien, omiyo yien duto ma ok nyag olemo mabeyo ibiro tong’ oko, mi wit e mach!</verse>
				<verse number="11">An abatisou gi pi, mondo obed ranyisi ni useloko chunyu, to ng’at ma biro bang’a nigi teko moloya, ma kata mana wuochene ok awinjora ting’o. En obiro batisou gi Roho Maler kendo gi mach.</verse>
				<verse number="12">En gi rapiedhi e lwete, ma obiro piedhogo cham duto maler. Enochok chambe e dero, to mihudhi nowang’ gi mach mak tho!”</verse>
				<verse number="13">E ndalogo Yesu noa e piny Galili, modhi e aora Jordan mondo Johana obatise.</verse>
				<verse number="14">To Johana notemo tame, kakwere ni, “An ema onego ibatisa, to kendo in ema ibiro ira mondo abatisi!”</verse>
				<verse number="15">To Yesu nodwoke niya, “We otimre kamano sani, nimar kamano e kaka watimo gik moko duto ma Nyasaye dwaro.” Mano omiyo Johana ne oyie mondo obatise.</verse>
				<verse number="16">To kane osebatise, nowuok oa e pi mana gikanyono, kendo polo ne oyaworene, mi oneno Roho mar Nyasaye ka lor ka akuru, kabiro kuome.</verse>
				<verse number="17">Eka duol nowuoyo gie polo niya, “Ma e Wuoda ma ahero. Chunya mor kode.”</verse>
			</chapter>
			<chapter number="4">
				<verse number="1">Bang’ mano, Roho notero Yesu nyaka e thim, mondo Satan oteme.</verse>
				<verse number="2">Notueyo chiemo kuom ndalo piero ang’wen, odiechieng’ kotieno mi nodenyo.</verse>
				<verse number="3">Eka Satan nobiro ire, mowachone niya, “Ka in Wuod Nyasaye adier, to nyis kitegi mondo olokre kuon.”</verse>
				<verse number="4">To Yesu nodwoke niya, “Muma wacho ni, ‘Dhano ok nyal bedo mangima nikech chiemo kende, to obedo mangima gi weche duto mawuok e dho Nyasaye.’ ”</verse>
				<verse number="5">Bang’e Satan notero Yesu Jerusalem, Dala Maler, mi okete e osuch Hekalu.</verse>
				<verse number="6">Nowachone niya, “Ka in Wuod Nyasaye adier, to chikri piny, nikech Muma wacho ni, ‘Nyasaye noket malaikane mondo oriti Ginitayi gi lwetgi, mondo kik ichwany tiendi e kidi.’ ”</verse>
				<verse number="7">Yesu nodwoke niya, “To Muma wacho bende ni, ‘Kik item Ruoth Nyasachi.’ ”</verse>
				<verse number="8">Eka Satan ne ochako okawe, motere ewi got marabora, monyise pinje duto manie piny, kowuorore kaka gidongo.</verse>
				<verse number="9">Nowachone niya, “Magi duto abiro miyi, ka igoyo chongi piny, milama.”</verse>
				<verse number="10">To Yesu nodwoke ni, “Dhi kucha, Satan! Muma wacho ni, ‘Ng’ato nyaka lam mana Nyasache, kendo en kende ema nyaka otine.’ ”</verse>
				<verse number="11">Bang’ mano, Satan noweyo Yesu mi malaika nobiro motiyone.</verse>
				<verse number="12">Kane Yesu owinjo ni Johana osetue, nowuok modok Galili.</verse>
				<verse number="13">To ne oa Nazareth, mi odhi odak Kapernaum, dala manie dho nam Galili, e piny Zebulun gi Naftali.</verse>
				<verse number="14">Mano notimore mondo gima janabi Isaya okoro otimre.</verse>
				<verse number="15">Isaya nosewuoyo kuom piny Zebulun gi piny Naftali man yo podho chieng’ mar aora Jordan, e yo madhi nam Mediterania, tiende ni Galili piny Ogendini. Nowacho niya,</verse>
				<verse number="16">“Oganda mane odak e mudho oseneno ler maduong’. Adier, ler oserieny kuom joma ne obet e piny motimo tipo mar tho.”</verse>
				<verse number="17">Chakre kindeno, yesu nochako lando wach, ka nyiso ji niya, “Lokuru chunyu, nikech Loch Polo chiegni.”</verse>
				<verse number="18">Kane oyudo Yesu wuotho e dho nam Galili, noneno owete ariyo ma jolupo, ka chiko rech e nam gi tol. Ne gin Simon miluongo ni Petro, gi Andrea owadgi.</verse>
				<verse number="19">Yesu nowachonigi niya, “Luwauru, mondo kar yuayo rech to atimu joywa ji.”</verse>
				<verse number="20">Gikanyono ne giweyo tondegi, mi giluwe.</verse>
				<verse number="21">Kane oa kanyo modhi nyime, ne oneno owete mamoko ariyo, ma Jakobo gi Johana, yawuot Zebedi. Ne ginie yie gi wuon-gi, ka giloso tondegi. Yesu noluongogi,</verse>
				<verse number="22">kendo gi kanyono ne giweyo yie gi wuon-gi, mi giluwo Yesu.</verse>
				<verse number="23">Yesu nowuotho e piny Galili duto, ka puonjo ji e utgi mag lemo. Nolando Wach Maber mar Loch Nyasaye, kendo nochango ji duto man gi tuoche mopogore opogore.</verse>
				<verse number="24">Humbe nolak e piny Siria duto, omiyo ji nokelone joma nigi tuoche mopogore opogore, gi joma rem ohingo, kaka joma nigi jochiende gi jondulme kod joathany, mi nochangogi duto.</verse>
				<verse number="25">Ji mang’eny noluwe. Ne gia Galili gi Dekapoli gi Jerusalem gi Judea kod piny man loka Jordan.</verse>
			</chapter>
			<chapter number="5">
				<verse number="1">Kane Yesu oneno ji ka ng’eny kamano, ne odhi ewi got, mobet piny kuno. Jopuonjrene ne odhi ire,</verse>
				<verse number="2">mi ochako puonjogi. Nowacho niya:</verse>
				<verse number="3">“Joma ong’eyo ni ok long’o e nyim Nyasaye gin johawi, nikech gueth mar Loch Polo en margi.</verse>
				<verse number="4">“Joma okuyo gin johawi, nikech nohogi.</verse>
				<verse number="5">“Joma muol gin johawi, nikech piny nobed margi.</verse>
				<verse number="6">“Joma kech gi riyo mar dwaro tim makare oloyo gin johawi, nikech giniyud gima gidwaro.</verse>
				<verse number="7">“Joma ng’won gin johawi, nikech nong’wonnigi.</verse>
				<verse number="8">“Joma onge gi richo e chunygi gin johawi, nikech ginine Nyasaye.</verse>
				<verse number="9">“Jothek gin johawi, nikech noluonggi ni nyithind Nyasaye.</verse>
				<verse number="10">“Joma isando nikech tim ma kare gin johawi, nikech gueth mar loch polo en margi.</verse>
				<verse number="11">“Un johawi ka ji yanyou kendo sandou, kawacho weche maricho duto mag miriambo kuomu, nikech an.</verse>
				<verse number="12">Ka gik makamago otimorenu, to beduru mamor ahinya, nikech pok maduong’ okannu e polo, nimar kamano bende e kaka ne gisando jonabi mane okwongonu.</verse>
				<verse number="13">“Un e kat piny, to ka ndhath kado orumo, dochak oyud ndhadhu nadi? Ooyo! Koro oonge gi tich, omiyo ipuke mana oko, kendo ji nyone anyona.</verse>
				<verse number="14">“Bende un e ler mar piny. Dala moger ewi got ok nyal geng’ore.</verse>
				<verse number="15">Onge ng’ama nyalo moko taya, to umo gi atonga. To okete mana ewi rachungi taya, mondo orieny ni ji duto manie ot.</verse>
				<verse number="16">Kamano un bende, ler maru nyaka rieny e nyim ji, mondo gine timbeu mabeyo, mi gimi Wuonu mae polo duong’.</verse>
				<verse number="17">“Kik upar ni asebiro ni mondo aketh Chik Musa kata ni mondo aketh weche jonabi, to asebiro mana ni mondo achopgi.</verse>
				<verse number="18">Adier awachonu ni, kapok polo gi piny orumo, to kata mana nukta achiel mar Chik kata dire achiel matin, ok nolal, nyaka chop gik moko duto timre.</verse>
				<verse number="19">Emomiyo, ng’at moketho kata mana chik achiel matinie moloyo kuom chikegi, kendo opuonjo ji mondo otim kamano, to nokwan ka ng’ama tinie moloyo e Loch Polo. To ng’at morito chikego, kendo opuonjo ji mamoko bende mondo otim kamano, ema nobed maduong’ e Loch Polo.</verse>
				<verse number="20">Awachonu ni, ka ok timbeu beyo moloyo timbe jo-Farisai gi timbe jopuonj Chik, to ok unyal donjo e Piny Ruodh Polo kata matin!</verse>
				<verse number="21">“Usewinjo ni ne owachi ni kwerewa ni, ‘Kik ineki, to ng’at moneko nyaka ter e bura.’</verse>
				<verse number="22">An to awachonu ni ng’at ma okecho gi wadgi noter e bura, kendo ng’at monyanyo wadgi, to noyal e Bura Maduong’, to ng’ato mowacho ni wadgi ni ofuwo, nong’adne buch mach mak tho!</verse>
				<verse number="23">Omiyo ka idhi chiwo ni Nyasaye mich e kendo-mar-misango, to iparo gi kuno ni wadu moro ni kodi gi wach,</verse>
				<verse number="24">to nyaka iwe michno e nyim kendo-mar-misango kanyo, mi idhi ir waduno piyopiyo mondo ikwong ilos kindi kode. Eka idwogi, ichiw michno.</verse>
				<verse number="25">“Ka ng’ato odonjoni, to winjri kode piyo ka pod un e yo udhi e bura, nikech ka ok itimo kamano, to onyalo keti e lwet jang’ad bura, mi jang’ad bura chiwi ni askari, mi teri e jela.</verse>
				<verse number="26">Adier awachoni ni koserwaki kanyo, to ok diwuogi ngang’ ka pok ichulo faini duto te!</verse>
				<verse number="27">“Usewinjo ni ne owachi e ndalo machon ni, ‘Kik iterri.’</verse>
				<verse number="28">An to awachonu ni, ka ng’ato orango dhako, mi ogombo, to oseterore kode e chunye.</verse>
				<verse number="29">Kuom mano, ka wang’i ma korachwich ema teri e richo, to gole oko iwite kucha, nikech ber wito fuoni achiel, moloyo wito dendi duto e mach mak tho.</verse>
				<verse number="30">To ka lueti ma korachwich ema miyo itimo richo, to ng’ade oko iwite kucha, nikech ber wito fuoni achiel, moloyo wito dendi duto e mach mak tho.</verse>
				<verse number="31">“Bende ne owachi niya, ‘Ng’at moriembo chiege, to nyaka mi chiegeno barup weruok.’</verse>
				<verse number="32">An to awachonu ni, ng’at moriembo chiege nikech wach moro amora ma ok mana wach terruok, miyo chiegeno bedo jaterruok. To bende ng’at mokendo dhako ma chwore oriembo, en bende oterore.</verse>
				<verse number="33">“Usewinjo bende ni ne owachi ni kwerewa niya, ‘Kik uketh kuong’ruok musetimo, to nyaka utim gima usekuong’oru ni Ruoth ni unutim.’</verse>
				<verse number="34">Anto awachonu ni, kusingoru, to kik ukuong’ru ngang’, kata gi nying polo, ni kech polo en kom duong’ mar Nyasaye,</verse>
				<verse number="35">kata kik ukuong’ru gi nying piny, nikech piny en raten tiende, kata kik ukuong’ru gi nying Jerusalem, nikech en e dala mar Ruoth maduong’.</verse>
				<verse number="36">Kata kik ukuong’ru gi nying wiu, nimar ok unyal loko kata mana yier achiel bed marachar kata marateng’.</verse>
				<verse number="37">To ka udwaro wacho ni ‘Ee’, to wachuru mana ni ‘Ee’, to ka en ‘Ooyo’, to obed mana ‘Ooyo’, nikech gima okadho kanyo to oa mana kuom Satan.</verse>
				<verse number="38">“Usewinjo ni ne owachi niya, ‘Wang’ kar wang’, kendo lak kar lak’.</verse>
				<verse number="39">An to awachonu ni kik uchul kuor ni joma otimonu marach. Ka ng’ato othalo lembi ma korachwich, to lokne komachielo bende mondo othal.</verse>
				<verse number="40">Kata ka ng’ato dwaro donjoni mondo okaw sadi, to miye koda ka kotini bende.</verse>
				<verse number="41">Kata ka askari moro ochuni ni mondo iting’ne misike mael achiel, to ting’nego moromo mael ariyo.</verse>
				<verse number="42">Bende ka ng’ato okwayi gimoro, to miye; kata ka ng’ato dwaro holo gimoro kuomi, to kik itamri.</verse>
				<verse number="43">“Usewinjo ni ne owachi ni, nyaka uher joweteu, to ubed mamon gi wasiku.</verse>
				<verse number="44">An to awachonu ni nyaka uher wasiku, kendo ulam Nyasaye ni joma sandou,</verse>
				<verse number="45">mondo ubed nyithind Wuonu mae polo, mamiyo chieng’e wuok ni joma richo kod joma beyo. Kodhe bende omiyo chue ni joma timbegi kare, kendo ni joma timbegi richo.</verse>
				<verse number="46">Ka uhero mana joma oherou kende, to ere pok ma uparo ni duyudi? Donge kata josol osuru bende timo mana kamano?</verse>
				<verse number="47">Bende ka oweteu kende ema umoso, to koro ere gima ber muloyogo ji ma maoko? Donge joma kia Nyasaye bende timo mana kamano?</verse>
				<verse number="48">Emomiyo nyaka ubed malong’o chuth, mana kaka Wuonu mae polo long’o.</verse>
			</chapter>
			<chapter number="6">
				<verse number="1">“Beduru motang’ mondo kik utim timbe mabeyo e nyim ji mana ni mondo gineu, nikech kutimo kamano, to onge pok ma unuyud kuom Wuonu mae polo.</verse>
				<verse number="2">Omiyo kuchiwo gimoro, to kik ihul gima itimo, nikech mano e gima joma wuondore ni ohero Nyasaye timo e ut lemo, kendo oko e lela, ni mondo ji opakgi. Adier awachonu niya, gin giseyudo pokgi.</verse>
				<verse number="3">To in, ka ichiwo gimoro, to kik iwe kata mana lueti ma koracham ng’e gima lueti ma korachwich chiwo,</verse>
				<verse number="4">mondo tim maber mitimono kik ng’ere, to obed maling’ling’. Eka Wuonu maneno gik motim ling’ling’ nomiyi pokni.</verse>
				<verse number="5">“Ka ulemo, to kik ubed ka joma wuondore ni ohero Nyasaye, nikech gin gihero lemo ka gichung’ e ut lemo, kendo e akek yore, mondo ji onegi. Adier awachonu ni giseyudo pokgi.</verse>
				<verse number="6">To in, kilemo, to donj e odi kar kendi, ilor dhoot. Eka ilam Wuonu ma ok ne mi Wuonu nogo, maneno gik motim ling’ling’, nomiyi pokni.</verse>
				<verse number="7">“To bende ka ulemo, to kik uthor weche manono, kaka joma kia Nyasaye timo. Giparo ni Nyasachgi biro winjogi nikech wechegi mang’enygo.</verse>
				<verse number="8">Ooyo, kik ubed machal gi jogo, nikech Wuonu ong’eyo gik muchando kapok ukwaye.</verse>
				<verse number="9">“To un onego ulem kama: Wuonwa manie polo, nyingi mondo omi luor.</verse>
				<verse number="10">Lochni mondo obi, kendo dwaroni mondo otimre e piny kaka timore e polo.</verse>
				<verse number="11">Miwa chiemo moromowa kawuono,</verse>
				<verse number="12">bende wenwae richowa, kaka waweyo ni joma timonwa marach.</verse>
				<verse number="13">Kik iwe wadonj e tem, to reswa e richo, [ nimar loch gi teko kod duong’ gin magi nyaka chieng’. Amin.]</verse>
				<verse number="14">“Ka uweyo ni ji richogi, to un bende Wuonu mae polo nowenu richou.</verse>
				<verse number="15">To ka ok uwe ni ji richogi, to Wuonu mae polo ok nowenu richo musetimo.</verse>
				<verse number="16">“Ka utueyo chiemo, to kik ujuond wang’u kaka joma wuondore ni ohero Nyasaye timo, nikech gin gijuondo wang’gi mondo ji one maonge kiawa ni gitueyo chiemo. Adier awachonu ni gin giseyudo pokgi.</verse>
				<verse number="17">To in, kitueyo chiemo, to los alosa wiyi kendo ilwok wang’i kaka pile,</verse>
				<verse number="18">mondo ji kik ng’e ni itueyo chiemo, to mak mana Wuonu ma ok ne ema mondo ong’e, eka Wuonu nogo maneno gik motim ling’ling’ nomiyi pokni.</verse>
				<verse number="19">“Kik ukan mwandu e piny, kama olwenda kata nyal kethoe gik moko, kendo jokuo bende turo, mi kwelie.</verse>
				<verse number="20">To kanuru mwandu e polo, kama olwenda kata nyal ok kethie gik moko, kendo jokuo bende ok nyal turo, mi kwelie,</verse>
				<verse number="21">nikech kama mwanduni nitie e kama chunyi bende nitie.</verse>
				<verse number="22">“Wang’ ng’ato e taya mar ringre, kendo ka wang’e ngima, to dende duto nigi ler.</verse>
				<verse number="23">To ka wang’e ok ngima, to dende duto otimo mudho. Omiyo ka ler ma in go en mana mudho, to koro mano en mudho molil manadi!</verse>
				<verse number="24">“Onge ng’ama nyalo tiyo ni ruodhi ariyo, nikech dosin gi moro, to ohero machielo, kata domi achiel luor, to ochayo machiel. Omiyo, ok unyal tiyo ni Nyasaye, mi kendo uchak uti ni mwandu.</verse>
				<verse number="25">“Mano emomiyo awachonu ni kik uparru kuom gima ducham kata ma dumadhi mondo ubed mangima, kata kuom lewni ma durwaki mondo uumgo dendu. Donge ngima duong’ moloyo chiemo? Koso ringruok donge oloyo law?</verse>
				<verse number="26">Ok uneye winy ma huyo e kor polo? Ok gichwo kodhi, bende ok gika cham, kendo dere bende giongego, to Wuonu manie polo pod pidhogi apidha. To un donge uberne moloyo winy ndalo mang’eny?</verse>
				<verse number="27">Ere ng’ato kuomu ma parruok dimi ndalone medre?</verse>
				<verse number="28">Ere gima omiyo uparoru kuom lewni? Parieuru kaka ondanyo mae thim dongo. Ok giti gimoro, bende ok gitwang’ lewni ma girwako,</verse>
				<verse number="29">to awachonu ni kata mana Solomon gi mwandune duto mathothgo ne ok nyal rwakore maber ka ondanyo.</verse>
				<verse number="30">To ka lum aluma mae thim, ma kawuono nitie, to kiny ipudho kendo ibolo e mach, ema Nyasaye rwako maber kamano, to koro donge doket chunye moloyo kuom rwakou? Yaye, un joma nigi yie matin-gi!</verse>
				<verse number="31">Emomiyo, kik uparru, kupenjoru ni, ‘Wabiro chamo ang’o?’ Kata ni, ‘Wabiro madho ang’o?’ Kata ni, ‘Wabiro rwako ang’o?’</verse>
				<verse number="32">Mago e gik ma joma kia Nyasaye chandore kadwaro. Un to Wuonu manie polo ong’eyo ni onego uyudgi duto.</verse>
				<verse number="33">To mokwongo dwaruru mondo Loch Nyasaye obedie, kendo utim gik ma Nyasaye dwaro, eka gigo duto nomednu.</verse>
				<verse number="34">Kuom mano, kik uparru kuom gik ma kiny notimre kiny, nikech kiny nobed gi mage owuon. Odiechieng’ kodiechieng’ nigi chandruokne morome.</verse>
			</chapter>
			<chapter number="7">
				<verse number="1">“Kik ung’ad ni ji bura, mondo un bbende kik ng’adnu bura,</verse>
				<verse number="2">nikech yo ma ung’adoe ni ji bura, e yo ma un bende nong’adnue bura, kendo rapim ma upimoe ema un bende nopimnue.</verse>
				<verse number="3">Marang’o ineno mana pilni yath manie wang wadu, to yath maduong’ manie wang’i iwuon to otami neno?</verse>
				<verse number="4">Ere kaka diwach ni wadu ni, ‘We agolni pilni yath manie wang’i,’ ka into yath maduong’ ngolni e wang’i?</verse>
				<verse number="5">In miwuondori awuondani! Kwong igol yath maduong’ manie wang’i iwuon, eka ininen maler mondo igol pilni yath manie wang’ wadu!</verse>
				<verse number="6">“Kik umi guogi gik maler, nimar dipo ka gilokore, gikayou. Bende kik ubol kiteu ma nengogi tek ni nguruwe, nono to ginyonogi gi tiendgi.</verse>
				<verse number="7">“Kwauru, eka nomiu, kendo dwaruru, eka unuyudi, bende dwong’uru eka noyawnu;</verse>
				<verse number="8">nikech ng’at mokwayo ema yudo, kendo ng’at modwaro ema nwang’o, bende ng’at modwong’o ema iyawone.</verse>
				<verse number="9">“Bende nitie ng’ato kwomu, ma, ka nyathine okwaye kuon, to omiye kidi?</verse>
				<verse number="10">Kata kokwaye rech, to omiye thuol?</verse>
				<verse number="11">Koro, ka un joma richo kama ema ung’eyo miyo nyithindu gik mabeyo, to Wuonu mae polo donge dibed mamor kuom chiwo gik moko mabeyo ni joma okwaye?</verse>
				<verse number="12">“Pile timuru ni jowadu mana kaka duher mondo gin bende gitimnu. Mano e tiend Chik Musa gi tiend puonj Jonabi.</verse>
				<verse number="13">“Donjuru e rangach madiny, nikech yo madhi e tho lach, bende rangach midonjogo kuno duong’ kendo joma luwe ng’eny.</verse>
				<verse number="14">To yo madhi e ngima diny, bende rangach midonjogo tin, kendo joma nwang’e nok.</verse>
				<verse number="15">“Beduru motang’ ni jonabi mag miriambo, mabiro iru korwakore gi lep rombe, to chutho gin mana ondiegi mangemo!</verse>
				<verse number="16">Unung’e joma kamago mana gi olemo ma ginyago. Bende ji nyalo pono olemb mzabibu kuom kudho? Koso digipon ng’owo kuom oriang’, ka ok mana kuom yiend olemo?</verse>
				<verse number="17">Yien mabeyo nyago olemo mabeyo, to yien maricho nyago olemo maricho.</verse>
				<verse number="18">Yath maber ok nyal nyago olemo maricho, kendo yath marach ok nyal nyago olemo mabeyo.</verse>
				<verse number="19">To yath ka yath ma ok nyag olemo mabeyo iting’o mi wit e mach.</verse>
				<verse number="20">Mano emomiyo awacho ni, unung’e joma kamago mana gi olemo ma ginyago.</verse>
				<verse number="21">“Kik upar ni ji duto ma luonga ni,’ Ruoth, Ruoth,’ ema nodonji e Piny Ruodh Polo. Ooyo, joma timo gik ma Wuora manie polo dwaro kende ema nodonji.</verse>
				<verse number="22">Ka chieng’ giko ochopo, to ji mathoth nowachna niya, ‘Ruoth! Ruoth! Donge ne wakoro wach e nyingi, kendo wagolo jochiende e nyingi? Koso donge e nyingi ema ne watimoe honni?’</verse>
				<verse number="23">Eka anawachnigi niya, ‘Ne ok ang’eyou ngang’! Ayeuru kuoma un jorichogi!’</verse>
				<verse number="24">“Mano emomiyo ng’at mowinjo wechenagi, mi orito, chalo gi ng’at mariek mane ogero ode ewi lwanda.</verse>
				<verse number="25">Koth ne ochwe maduong’, mi ohula omol, kendo yamo bende nokudho mogoyo odno, to ne ok opodho, nikech mise mare ne oketi e wi lwanda.</verse>
				<verse number="26">To ng’at ma winjo wechegi, to ok omako, chalo gi ng’at mofuwo mane ogero ode ewi kuoyo.</verse>
				<verse number="27">Koth ne ochue maduong’, mi ohula omol, kendo yamo bende nokudho mogoyo odno, mi oruombore piny matek!”</verse>
				<verse number="28">Kane Yesu osetieko wacho wechego duto, ji ne owuoro puonjne,</verse>
				<verse number="29">nimar ne ok opuonj kaka jopuonjgi mag Chik puonjo, to ne opuonjo ka ng’at man gi teko.</verse>
			</chapter>
			<chapter number="8">
				<verse number="1">Kane Yesu oselor oa e got, oganda maduong’ noluwe.</verse>
				<verse number="2">Jadhoho moro nodhi ire mogoyo chonge piny, kawachone niya, “Jaduong’, ang’eyo ni inyalo changa, ka ihero timo kamano.”</verse>
				<verse number="3">Yesu norieyo lwete, momule, kawachone ni, “Ee, ayie! Changi, ibed mangima.” Gikanyono dhohone ne ochango.</verse>
				<verse number="4">Eka Yesu nowachone niya, “Kik ihul ni ng’ato wachni, to dhiyo ir jadolo mondo orang dendi. Bang’e itim misango mane Musa ogolo chikne mondo otim. Mano biro nyiso ji duto ni koro ichango.”</verse>
				<verse number="5">Yesu nodonjo Kapernaum, mi jaduong’ lweny moro ma ja-Rumi nobiro ire mohombe mondo okonye, kawacho niya,</verse>
				<verse number="6">“Jaduong’, jatichna nindo e oda kucha, to en gi tuo athany, kendo rem rame malich.”</verse>
				<verse number="7">Yesu nodwoke ni, “Ayie. Abiro dhi mondo achange.”</verse>
				<verse number="8">To jaduong’ lweny nowachone niya, “Ooyo, jaduong, an ok owinjore idonj e bwo tat oda, to wach mana wach kende, to jatichna biro kwo.</verse>
				<verse number="9">Ang’eyo kamano nikech an bende an ng’at michiko, to an awuon bende an gi askeche ma achiko. Ka awacho ni moro ni, ‘Dhiyo!’ to odhi, kendo ka awacho ni machielo ni, ‘Bi!’ to obiro. Jatichna bende ka awachone ni, ‘Tim kama’ to otimo.”</verse>
				<verse number="10">Kane Yesu owinjo kamano, ne owuoro, mi owacho ni joma ne luwe niya, “Adiera awachonu ni pok anenoe yie machal gi mar ng’atni, kata mana kuom jo-Israel.</verse>
				<verse number="11">Bende awachonu ni ji mang’eny nobi koa yo wuokchieng’ gi yo podho chieng’, kendo ginibed e Piny Ruodh Polo, ka gichiemo gi Ibrahim gi Isaka kod Jakobo.</verse>
				<verse number="12">To joma ne onego bed kuno nowit oko e mudho mandiwa, kama ywagruok gi muodo lak nitie.”</verse>
				<verse number="13">Eka Yesu nowacho ni jaduong’ lweny niya, “Koro dhi adhiya dala! Kaka iseyieno e kaka gino mondo otimreni.” Kamano jatichne nochango mana gikanyono.</verse>
				<verse number="14">Yesu nodhi e od Petro, mi oyudo ka min chi Petro nindo, ka nigi midhusu.</verse>
				<verse number="15">Yesu nomako lwet dhakono, mi midhusu mane en-go orumo, kendo noa malo, motiyonigi.</verse>
				<verse number="16">Kane piny ochopo odhiambo, ji nokelo joma thoth man gi jochiende ir Yesu, mi Yesu nogolo jochiendego mana gi wach kende, kendo nochango joma tuo duto.</verse>
				<verse number="17">Mano notimore mondo ochop gima janabi Isaya nosewacho niya, “En owuon ne okawo midekrewa, kendo noting’o tuochewa.”</verse>
				<verse number="18">Kane Yesu oneno oganda maduong’ kolwore, nowacho ni jopuonjrene mondo ging’ad nam, gidhi loka machielo.</verse>
				<verse number="19">To japuonj Chik moro nobiro ire, mowachone niya, “Japuonj, ayie luwi kamoro amora midhiye.”</verse>
				<verse number="20">To Yesu nodwoke niya, “Bwe nigi buchegi, kendo winy bende nigi utgi. Wuod Dhano to onge kata gi kama ketie wiye.”</verse>
				<verse number="21">Eka ng’at moro, mane achiel kuom jopuonjre Yesu, nowacho ni Yesu niya, “Jaduong’, yiena mondo akwong adog ayik wuora, eka anabi aluwi.”</verse>
				<verse number="22">Yesu to ne odwoke ni, “We joma otho oyik jogi motho. In to luwa!”</verse>
				<verse number="23">Yesu nodonjo e yie, mi jopuonjrene nodhi kode.</verse>
				<verse number="24">To ahiti malich notugore e nam, mi apaka oimo yie. Yesu to noyudo nindo otero.</verse>
				<verse number="25">Jopuonjrene nosudo ire, mochiewe, kawachone niya, “Ruoth! Reswa, watho!”</verse>
				<verse number="26">Yesu nodwokogi kapenjogi ni, “Ere gima omiyo uluor, un joma nigi yie matin-gi?” Eka noa malo, mokwero ahiti kod apaka, mi nam okue thi!</verse>
				<verse number="27">Ne giwuoro giduto, ka gipenjore niya, “Ng’atni en ng’at manadi, ma kata mana yamo gi apaka winje awinjani?”</verse>
				<verse number="28">Kane Yesu osechopo loka machielo, e piny jo-Gadara, ji ariyo mowuok kar yiko jomotho nobiro ire. Jogo ne nigi jochiende, kendo ne giger, ma onge ng’ama ne nyalo kadho kanyo.</verse>
				<verse number="29">Ne gigoyo koko ka giwacho niya, “Yaye, Wuod Nyasaye, ilaro ang’o kodwa? Koso isebiro mondo isandwa kapok ndalo moketi ochopo?”</verse>
				<verse number="30">To kueth maduong’ mag ngurue noyudo kwayo mochwalore gi kanyo.</verse>
				<verse number="31">Jochiendego nokwayo Yesu niya, “Ka iriembowa, to terwa ir ngurue kande mondo wadonj kuomgi.”</verse>
				<verse number="32">Yesu nowachonigi ni, “Ara, dhiuru!” Omiyo ne gidhi, mi gidonjo kuom nguruego kendo kuethno duto noringo matek, karidore nyaka ei nam, mi pi onegogi pep.</verse>
				<verse number="33">Jokwadh nguruego noringo matek, modok dala, mi ohulo wachno duto, to moloyo ne gihulo gima notimore ni joma ne nigi jochiende.</verse>
				<verse number="34">Kuom mano jogweng’no duto nowuok mondo one Yesu, to kane ginene, ne gikwaye mondo oa e gweng’gi.</verse>
			</chapter>
			<chapter number="9">
				<verse number="1">Yesu noidho yie, modok loka machielo, mi odhi dalagi.</verse>
				<verse number="2">Ji moko nokelo ng’at man gi tuo athany ire, koting’o e ng’angu. Kane Yesu oneno yie ma jogo nigo, nowacho ni ng’atno niya, “Bed gi kue! Richoni oweni.”</verse>
				<verse number="3">To jopuonj Chik moko noparo e chunygi giwegi ni, “Jali yanyo Nyasaye!”</verse>
				<verse number="4">To Yesu nong’eyo gima giparo, omiyo nowachonigi niya, “Mar ang’o uparo gik maricho kamago e chunyu?</verse>
				<verse number="5">Ere gima yot kuom weche ariyogo? Wacho ni ‘Richoni oweni’? Koso wacho ni, ‘Chung mondo iwuothi idhi’?</verse>
				<verse number="6">To koro abiro nyisou adier ni Wuod Dhano nigi teko mar weyo ni ji richo e piny ka.” Eka nowacho ni ng’at matuono niya, “Chung’ ikaw ng’anguni, mondo idog dala.”</verse>
				<verse number="7">Ng’atno nochung’, modhi dala.</verse>
				<verse number="8">Kane ji oneno gima otimore, ne giluor, mi gipako Nyasaye kuom miyo dhano teko ma kamano.</verse>
				<verse number="9">Yesu noa kanyo, kendo kane oyudo owuotho, noneno jasol osuru moro miluongo ni Mathayo, kobet kar solo osuru. Yesu nowachone ni, “Luwa!” mi Mathayo noa malo, moluwe.</verse>
				<verse number="10">Bang’e, kane Yesu chiemo e od Mathayo, josol osuru mang’eny kod joricho nobiro, mochiemo kode, kaachiel gi jopuonjrene.</verse>
				<verse number="11">Jo-Farisai moko noneno kamano, mi openjo jopuonjrene ni, “Ere gimomiyo japuonju chiemo gi josol osuru kod joricho?”</verse>
				<verse number="12">To Yesu nowinjo ka gipenjo kamano, omiyo nowachonigi niya, “Joma ngima ok dwar jathieth, to mak mana joma tuo ema dwaro.</verse>
				<verse number="13">Dhiuru mondo upuonjru tiend gima muma wacho ni, ‘Ok adwar mondo ji otimna misango, to adwaro mana ni mondo gibed mang’won.’ Ne ok abiro mondo aluong joma kare, to abiro mana ni mondo aluong joricho.”</verse>
				<verse number="14">Bang’e jopuonjre mag Johana Jabatiso nobiro ir Yesu, mopenje niya, “Ere gima omiyo wan gi jo-Farisai watueyo chiemo pile, to jopuonjreni to ok tim kamano?”</verse>
				<verse number="15">Yesu nodwokogi niya, “Uparo ni wend kisera nyalo bedo mokuyo, ka wuon kisera pod ni kodgi? Ngang’! Mano ok nyalre! To ndalo biro ma nogolie wuon kisera kuomgi, eka ginitue chiemo.</verse>
				<verse number="16">“Onge ng’ama nyalo bawo law moti gi rabaw manyien, nikech rabawno dijow lawno, mi med yieche moloyo.</verse>
				<verse number="17">Bende divai manyien mapok ochiek ok nyal ol e ndede moti, nikech ka otim kamano, to ndede diyiechi, mi kethre, kendo divai pukre. Kuom mano, divai manyien iolo mana e ndede manyien, eka divai gi ndede ok kethre.”</verse>
				<verse number="18">Kane pod Yesu wachonigi wechego, jaduong’ od lemo moro nobiro ire, mogoyo chonge piny, kawachone niya, “Nyara oa tho sani, to yie ibi iket lweti kuome, mondo obed mangima.”</verse>
				<verse number="19">Omiyo Yesu noa malo, moluwe. Jopuonjrene bende nodhi kode.</verse>
				<verse number="20">To dhako moro mane iye osechuer kuom higni apar gariyo nosudo gi yoka ng’e Yesu, momulo riak lawe,</verse>
				<verse number="21">kawacho e chunye niya, “Ka amulo kata mana riak lawe kende, to abiro chango.”</verse>
				<verse number="22">Yesu nolokore, moneno dhakono, mi owachone niya, “Nyara bed gi kue. Yieni ema omiyo ichango.” Kamano dhakono nochango mana gikanyono.</verse>
				<verse number="23">Kane Yesu ochopo e od jaduong’no noyudo ji ka goyo asili, kendo ywak malit.</verse>
				<verse number="24">Nowachonigi niya, “Wuoguru uduto! Nyako ok otho, to onindo aninda.” To giduto ne ginyiere anyiera.</verse>
				<verse number="25">Eka kane osegol ji oko, Yesu nodonjo e ot, kuma nyako nitiere. Ne omako bade, mi ochung’.</verse>
				<verse number="26">Bang’e humb wachno nolandore e gweng’no duto.</verse>
				<verse number="27">Yesu noa kanyo, to kane oyudo owuotho odhi, muofni ariyo nochako luwe, ka kok niya, “Wuod Daudi, yie ikechwa!”</verse>
				<verse number="28">Bang’e kane Yesu odonjo e ot, muofnigo nobiro ire, mi openjogi niya, “Uyie ni an gi teko mar timo gima ukwayono?” Ne gidwoke ni, “Ee, jaduong’, wayie.”</verse>
				<verse number="29">Eka Yesu nomulo wengegi kawacho niya, “Kaka yieu obet, e kaka mondo otimrenu!”</verse>
				<verse number="30">Gikanyono wengegi noyawore, to Yesu nokwerogi matek ni kik ginyis ng’ato wachno.</verse>
				<verse number="31">To kata kamano, kane gia kanyo, ne gidhi gilando humb Yesu e gweng’no duto.</verse>
				<verse number="32">E kinde mane jogo dhi, jomoko nokelo ng’ato ma jachien oloko momo ir Yesu.</verse>
				<verse number="33">To ka ne oseriemb jachiendno, ng’atno nochako wuoyo. Ji duto nowuoro, kawacho ni, “Nyaka nene, pok wanenoe gima kama e Israel!”</verse>
				<verse number="34">Jo-Farisai to nowacho niya, “Ruodh jochiende ema miye teko mogologo jochiende.”</verse>
				<verse number="35">Bang’ mano, Yesu nowuotho e mier madongo gi matindo duto, kapuonjo ji e utgi mag lemo. Nolando Wach Maber mar Loch Nyasaye, kendo nochango tuoche duto mopogore opogore.</verse>
				<verse number="36">Kane oneno ji kaka ng’eny, nokechogi, nikech ne gichandore, kendo gidiwo mana ka rombe ma onge jakwath.</verse>
				<verse number="37">Omiyo nowacho ni jopuonjrene niya, “Cham ochiek mathoth, to jokeyo ema nok.</verse>
				<verse number="38">Emomiyo kwauru wuon puodho mondo oor jotich odhi okane cham.”</verse>
			</chapter>
			<chapter number="10">
				<verse number="1">Yesu noluongo jopuonjrene apar gariyo, mi omiyo teko mar golo jochiende, kendo mar chango tuoche duto mopogore opogore.</verse>
				<verse number="2">Jopuonjre apar gariyogo e magi: Mokwongo en Simon, ma bende iluongo ni Petro, gi Andrea owadgi, kod Jakobo gi Johana, ma yawuot Zebedi,</verse>
				<verse number="3">gi Filipo, gi Bartholomayo, gi Thoma, kod Mathayo ma jasol osuru, gi Jakobo wuod Alfayo, gi Thadayo,</verse>
				<verse number="4">gi Simon ma jakedo ne piny, kod Judas Iskariot, mane ondhogo Yesu.</verse>
				<verse number="5">Yesu nooro joote apar gariyogo, kowachonigi niya, “Kik udhi e piny joma ok jo-Yahudi, bende kik udonj e dala jo-Samaria moro amora,</verse>
				<verse number="6">to dhiuru mana kuom jo-Israel molal ka rombe.</verse>
				<verse number="7">Kamoro amora mudhiye, to landieuru wach niya, ‘Loch Polo chiegni!’</verse>
				<verse number="8">To bende changuru joma tuo, kendo chieruru joma otho, bende puodhuru jodhoho, kendo goluru jochiende. To kaka useyudo nono bende chiwuru nono.</verse>
				<verse number="9">Kik uting’ pesa matin e mifukeu.</verse>
				<verse number="10">Bende kik uting’ mifuke mag wuoth kata sede ariyo, kata wuoche, kata luth, nikech jatich owinjore gi chiembe.</verse>
				<verse number="11">“To kudonjo e dala moro, bed ni oduong’ kata otin, to ranguru ng’at moyie rwakou, mondo ubed e ode nyaka ua.</verse>
				<verse number="12">Ka udonjo e odno, to mosuru joodno ni, ‘Okueuru!’</verse>
				<verse number="13">Ka weg odno orwakou, to kue mugwedhogigo mondo osik kanyo. To ka ok girwakou to kue mondo oduognu.</verse>
				<verse number="14">To ka ng’ato ok orwakou kata otamore winjo wecheu, to teng’uru buch tiendu ka uwuok e ode kata e dalane.</verse>
				<verse number="15">Awachonu adier ni, Chieng’ Bura, to Nyasaye nokum jodalano malit moloyo kaka nokum jo-Sodom gi jo-Gomora.</verse>
				<verse number="16">“Winjuru! Aorou mana ka rombe madhi e dier ondiegi. Emomiyo beduru mariek ka thuol, kendo beduru mamuol ka akuru.</verse>
				<verse number="17">To beduru motang’ ni ji, nimar ginimaku mi yalu e bura, kendo ginichwadu e utgi mag lemo.</verse>
				<verse number="18">Noteru e nyim jotelo, kendo e nyim ruodhi nikech an, mi unuland Wach Maber ni jogo, kendo ni joma ok jo-Yahudi.</verse>
				<verse number="19">To ka gimakou to kik uparru gi weche ma duwachi, nikech ka kinde ma kamano ochopo, to nomiu gima onego uwachi,</verse>
				<verse number="20">Nimar weche mubiro wacho ok nobed mau, to ginibed mag Roho mar Wuonu.</verse>
				<verse number="21">“Ng’ato nondhog owadgi mondo onegi, kendo wuone nondhog nyithindgi. Nyithindo bende nolokre gi jonywolgi mi chiwgi mondo oneggi.</verse>
				<verse number="22">Ji duto nobed mamon kodu nikech an, to ng’ama otimo kinda nyaka giko ema nokwo.</verse>
				<verse number="23">Ka gisandou e dala moro, ro ringuru udhi e dala machielo, nikech awachonu adier ni ok unutiek tiju e piny Israel duto, kapok Wuod Dhano obiro.</verse>
				<verse number="24">“Japuonjre ok duong’ moloyo japuonjne. Misumba bende ok duong’ moloyo ruodhe.</verse>
				<verse number="25">Ber mondo japuonjre obed marom gi japuonjne, kendo misumba bende obed marom gi ruodhe. Ka ji luongo wuon dala ni ruodh jochiende, jo dalane to koro digiyany marom nade!</verse>
				<verse number="26">“To kik uluor ji, nimar onge gimoro amora mopandi ma ok nong’ere achien kendo onge wach moro maling’ling’ ma ok nofwenyre.</verse>
				<verse number="27">Gima awachonu e mudho, wachuru e lela, kendo gima okuodhnu e itu, to huluru ratiro.</verse>
				<verse number="28">Kik uluor joma nego mana ringruok kende, to ok nyal nego chuny. To luoruru Jal ma nyalo tieko chuny kaachiel gi ringruok e mach mak rum.</verse>
				<verse number="29">Oyundi ariyo donge ing’iewo otonglo achiel kende? To kata kamano, onge kata achiel kuomgi manyalo lwar piny mak Wuonu ong’eyo.</verse>
				<verse number="30">To un kata mana yie wiu duto bende osekwan!</verse>
				<verse number="31">Kuom mano, kik ubed maluor, nikech un uloyo oyundi ndalo mang’eny.</verse>
				<verse number="32">“Ng’ato ang’ata mohulo ni en ng’ata e nyim ji, an bende nahul ni en ng’ata e nyim Wuora mae polo.</verse>
				<verse number="33">To ng’at ma okweda e nyim ji an bende anakwede e nyim Wuora mae polo.</verse>
				<verse number="34">“Kik ugal ni asebiro mondo akel kue e piny. Ooyo, asebiro mana ni mondo akel lweny.</verse>
				<verse number="35">Asebiro mondo athuw ng’ato gi wuon mare, kendo athuw nyako gi min mare, bende mondo athuw chi wuowi gi wuon odgi.</verse>
				<verse number="36">Kamano wasik ng’ato nobed mana joodgi.</verse>
				<verse number="37">Ka ng’ato ohero wuon kata min gi hera matut moloyo hera moherago, to ok oromo bedo ng’ata. Kata ka ng’ato ohero wuode kata nyare moloyo kaka ohera to en bende ok oromo bedo ng’ata.</verse>
				<verse number="38">Ng’at ma ok okawo msalape, kendo oluwa, to ok oromo bedo ng’ata.</verse>
				<verse number="39">Ng’at mohero ngimane, to ngimane nolalne. To ngat mowito ngimane nikech an, to noyud ngimane.</verse>
				<verse number="40">“Ng’at morwakou, to orwako mana an, kendo ng’at morwaka to orwako mana Jal mane oora.</verse>
				<verse number="41">Ka ng’ato orwako janabi nikech janabino en jaote Nyasaye, to noyud pok ma janabi yudo, kendo ng’at morwako ng’at makare nikech en ng’at makare, noyud pok ma ng’at makare yudo.</verse>
				<verse number="42">Adier awachonu ni, ng’at momiyo japuonjrena moro matinie moloyo kata mana pi mang’ich omodho nikech ng’atno en japuonjrena, noyud pokne maonge kiawa.”</verse>
			</chapter>
			<chapter number="11">
				<verse number="1">Kane Yesu osetieko puonjo jopuonjrene apar gariyo, noa kanyo modhi mondo oland Wach Maber kendo opuonji e mier machiegni gi kanyo.</verse>
				<verse number="2">Johana Jabatiso nowinjo gie jela gik mane Kristo timo, omiyo nooro jopuonjrene moko ire,</verse>
				<verse number="3">mondo odhi openje ni, “In e jal monego bi, koso pod warit ng’at machielo?”</verse>
				<verse number="4">Yesu nodwokogi niya, “Doguru mondo unyis Johana gik musewinjo, kendo uneno.</verse>
				<verse number="5">Nyiseuru ni muofni neno, pudhe wuotho, jodhoho ichango, joma itgi odino winjo wach, joma otho ichiero, kendo joma odhier ilandonigi Wach Maber.</verse>
				<verse number="6">To ng’at ma wachna ok chwany chunye en jahawi!”</verse>
				<verse number="7">Kane oyudo jopuonjre Johana koro dok, Yesu nowuoyo ni ji kuom Johana, kopenjogi niya, “E kinde mane udhi ir Johana e thim, ang’o mane udhi neno? Odundu ma yamo yiengo koso?</verse>
				<verse number="8">To ka ok kamano, to ang’o mane udhi neno? Koso ne udhi neno ng’at morwakore gi lewni mabeyo? Ooyo! Joma rwakore kamano iyudo mana e ut ruodhi!</verse>
				<verse number="9">To kara, ang’o mane udhi neno kuno? Neno janabi koso? Adier awachonu ni ne udhi neno ng’at moloyo janabi,</verse>
				<verse number="10">nikech Johana e jaote ma Muma wuoyo kuome ni, ‘Eri aoro jaotena otel nyimi, mondo olosni yo.’</verse>
				<verse number="11">Awachonu adier ni, kuom yawuot mon duto, onge moro maduong’ie moloyo Johana Jabatiso. Kata kamano, ng’at matinie mogik e Loch Polo to oloye gi duong’.</verse>
				<verse number="12">Chakre ndalo Johana Jabatiso nyaka chil kawuono, ji osebedo kadwaro donjo e Piny Ruodh Polo gi teko, kendo joma rateke eme donjoe,</verse>
				<verse number="13">nikech nyaka chop ndalo mane Johana obiroe, jonabi duto kod kitap Chik Musa nosebedo kanyiso gik mabiro timore,</verse>
				<verse number="14">kendo ka unyalo yie wachna to ubiro neno ni Johana e Elija mane okor wachne ni nobi.</verse>
				<verse number="15">Ng’at man gi it mar winjo, to mondo owinji!</verse>
				<verse number="16">“Ere gima dapimgo tieng’ ma kawuononi? Gichalo gi nyithindo mobet e pap, makok ni jowetegi ni,</verse>
				<verse number="17">‘Nende wagoyonu thum, to ne utamoru miel. Bende ka nende wagoyonu nduru, to ne udagi ywak.’</verse>
				<verse number="18">Awachonu kamano nikech Johana nobiro modak katueyo chiemo kendo ka ok madh divai, omiyo ji duto wacho ni jachien ni kode.</verse>
				<verse number="19">Wuod dhano to nobiro ka chiemo kendo metho, omiyo ji duto wacho niya, ‘Neyeuru jali! En jawuoro, kendo jamer, bende en osiep josol osuru kod joricho!’ To kata kamano, awachonu ni, olemo ma rieko mar Nyasaye nyago ema nyiso ni riekone ni kare.”</verse>
				<verse number="20">Yesu nochako wuoyo kuom mier mane otimoe honni mang’eny, korogo ni joma odakie nikech ne gitamore loko chunygi.</verse>
				<verse number="21">Nowachonigi niya, “Yaye, un jo-Korazin! Mano kaka unune malit! Yaye, un jo-Bethsaida! Mano kaka un bende unune malit! Dine bed ni honni mane otimnu ne otim mana ne jo-Turo gi jo-Sidon, to dikoro ne giseloko chunygi, mi girwako piende gugru, kendo gibukore gi buru!</verse>
				<verse number="22">Awachonu ni, Chieng’ Bura to Nyasaye nokumu malit moloyo kaka nokum Turo gi Sidon.</verse>
				<verse number="23">“To in dala, mar Kapernaum, iparo ni initing’ri malo nyaka e polo koso? Ooyo, ibiro boli piny, mana e Piny Joma Otho! Dine bed ni honni mane otim kuomi ne otim Sodom, to dikoro Sodom pod nitie nyaka chil kawuono!</verse>
				<verse number="24">Awacho ni, Chieng’ Bura to Nyasaye nokumi malit moloyo kaka nokum Sodom!”</verse>
				<verse number="25">E kindeno Yesu nowacho niya, “A Wuora, ma Ruodh polo gi piny, agoyoni erokamano nikech isepando wechegi ni joma riek kod joma osomo, to isenyiso mana ji ajia.</verse>
				<verse number="26">Adier Wuora, osetimore kamano nikech mano e kaka ne long’oni.</verse>
				<verse number="27">“Wuora oseketo gik moko duto e lweta. To onge ng’ama ong’eyo Wuoro to mak mana Wuowi, kod joma Wuowi omiyo ong’eye.</verse>
				<verse number="28">“Biuru ira, un duto mujony kendo mugangoru mapek, mondo amiu yueyo.</verse>
				<verse number="29">Rwakuru lodi ma amiyou e ng’utu, kendo puonjreuru kuoma, nikech chunya muol kendo dembore.</verse>
				<verse number="30">Kamano unuyud yueyo e chunyu, nnimar lodi ma amiyou yom, kendo misika yot.”</verse>
			</chapter>
			<chapter number="12">
				<verse number="1">Chieng’ Sabato moro e kindego, kane Yesu wuotho e puothe mag ngano, jopuonjrene nodenyo, omiyo ne gichako jako wi ngano mondo gicham.</verse>
				<verse number="2">To kane jo-Farisai oneno kamano, ne giwacho ni Yesu niya, “Neye kaka jopuonjreni timo gima Chik okwero ni kik tim chieng’ Sabato!”</verse>
				<verse number="3">To Yesu nodwokogi kapenjogi niya, “Pok usomo gima ne Daudi otimo chieng’ mane kech kaye, kaachiel gi joge?</verse>
				<verse number="4">Donge ne odhi e Od Nyasaye mi ochamo makati miketo e nyim Nyasaye, ma Chikwa okwero ni en kata joge kik cham, to mak mana jodolo kende?</verse>
				<verse number="5">Koso pok usomo e Chik Musa ni chieng’ Sabato jodolo tiyo e Hekalu, ka ketho chik Sabato, to kata kamano gionge bura?</verse>
				<verse number="6">Koro anyisou ni nitie gimoro kaeri man gi duong’ moloyo Hekalu.</verse>
				<verse number="7">Muma wacho ni, ‘Ok adwar mondo ji otimna misango, to adwaro mana ni mondo gibed mang’won.’ Dine bed ni uwinjo tiend wachno, to da ok ung’ado bura ni joma ok oketho,</verse>
				<verse number="8">nikech Wuod Dhano en ruodh Sabato bende.”</verse>
				<verse number="9">Kane Yesu oa kanyo, nodhi e od lemo moro,</verse>
				<verse number="10">moyudoe ng’at ma lwete otal. To jomoko ne ni kanyo mane dwaro donjo ni Yesu kuom ketho Chik, omiyo ne gipenje niya, “Bende Chikwa oyie mondo ochang ng’ato chieng’ Sabato?”</verse>
				<verse number="11">Yesu to nodwokogi kapenjogi niya, “Ka ng’ato kuomu ni gi rombo achiel, mi onyumore e bur chieng’ Sabato, donge doywaye mogole oko?</verse>
				<verse number="12">Koro dhano to oloyo rombo nyadidi! Mano nyiso ni Chikwa oyienwa timo gima ber chieng’ Sabato.”</verse>
				<verse number="13">Eka nowacho ni ng’at ma lwete otalno niya, “Rie lweti!” Ng’atno norieyo lwete, mi lwete odoko mangima mana kaka komachielo.</verse>
				<verse number="14">To jo-Farisai nowuok, modhi ochano kaka digineg Yesu.</verse>
				<verse number="15">Yesu nong’eyo gima ne gidwaro timo, omiyo noa e gweng’no. Ji ma thoth noluwe, kendo nochangogi duto,</verse>
				<verse number="16">to nokwerogi matek ni kik ginyis ng’ato wachne.</verse>
				<verse number="17">Nokwerogi kamano mondo gima ne Isaya janabi okoro otimre. Nyasaye nosemiyo Isaya owacho niya,</verse>
				<verse number="18">“Neuru, ma e jatichna ma aseyiero. En ng’at ma ahero, kendo ma chunya morgo. Anaket Roho mara kuome, kendo enonyis ogendini duto adierana.</verse>
				<verse number="19">Ok nokogi, kata nduru ok nogo, dwonde bende ok nowinji e wang’yore.</verse>
				<verse number="20">Kata mana odundu motore ok enotur, mi owit ka gima nono, kendo ok nosim kata mana taya maliel marachrach, nyaka chop okel bura makare kuonde duto.</verse>
				<verse number="21">Kuom mano, ogendini duto noket geno margi kuome.”</verse>
				<verse number="22">Ji moko nokelo ni Yesu ng’ato ma jachien oloko muofu kendo momo. Yesu nochange mi koro ne onyalo wuoyo kendo neno.</verse>
				<verse number="23">Ji duto nowuoro, kapenjore niya, “Bende ng’atni dibed wuod Daudi adier?”</verse>
				<verse number="24">To jo-Farisai ka ne owinjo kamano, ne giwacho ni, “Jali golo jochiende mana nikech Beelzebul ruodh jochiende ema omiye teko mar timo kamano.”</verse>
				<verse number="25">Yesu nong’eyo gima giparo, omiyo nowachonigi niya, “Piny moro amora ma joge opogore e kindgi giwegi ok nyal betie. Bende dala kata ot ma joge opogore ok nyal chung’.</verse>
				<verse number="26">Kuom mano, ka Satan ema golo Satan wadgi, to mano nyiso ni opogore kende owuon. Koro ere kaka lochne dichung’?</verse>
				<verse number="27">To bende, ka uwacho ni agolo jochiende gi teko mar Beelzebul, kara jou to yudo teko mar gologi kanye? Omiyo, ka mano e gima uwacho, to jougo ema biro ng’eng’ou!</verse>
				<verse number="28">To ka agolo jochiende gi teko mar Roho mar Nyasaye, to kara ng’euru ni Loch Nyasaye osechopo kuomu.</verse>
				<verse number="29">“To bende, onge ng’ama nyalo turo od ng’at maratego, mi kaw mwandune, mak mana ka okwongo otueyo ng’at marategono, eka doyak ode.</verse>
				<verse number="30">“Ng’at ma ok odokna, to mon koda, kendo ng’at mo ok konya choko romba, to keyo romba akeya.</verse>
				<verse number="31">Mano emomiyo awachonu ni, richo duto mag ji nowenigi kaachiel gi ayany duto magiyanyogo Nyasaye, to ayany ma ng’ato oyanyogo Roho to ok nowene.</verse>
				<verse number="32">Ng’at mowacho wach moro marach kuom Wuod Dhano, to owene, to ng’at mowuoyo marach kuom Roho Maler ok nowene e pinyni kata e piny mabiro.</verse>
				<verse number="33">“Ka ng’ato dwaro olemo mabeyo, to nyaka obed gi yath maber. To ka en gi yath marach to oyudo mana olemo maricho, nikech yath ing’eyo mana gi olemo monyago.</verse>
				<verse number="34">Un nyithi thuondegi! Ere kaka weche muwacho dibed mabeyo, to un uwegi un joricho? Chutho gik mopong’o chuny dhano ema wuok e dhoge.</verse>
				<verse number="35">Ng’at maber golo gik mabeyo kuom mwandu mabeyo mokano e chunye. To ng’at marach to golo mana gik maricho kuom mwandune maricho.</verse>
				<verse number="36">“Awachonu ni, Chieng’ Bura, ng’ato ka ng’ato nodwok wach kuom weche manono duto mosewacho.</verse>
				<verse number="37">Weche mawuok e dhogi ema nomi ilo bura, kata ema nomi bura loyi.”</verse>
				<verse number="38">Jopuonj Chik moko kod jo-Farisai moko nowacho ni Yesu niya, “Japuonj, wadwaro mondo itimnwa hono manyiso ni in gi teko moa kuom Nyasaye.”</verse>
				<verse number="39">Yesu nodwokogi ni, “Tieng’ marach kendo maweyo Nyasayeni kwayo mondo otimnigi ranyisi, to onge ranyisi ma notimnigi mak mana ranyisi mar janabi Jona.</verse>
				<verse number="40">Kaka Jona nobet ei rech mang’ongo kuom ndalo adek, odiechieng’ gotieno, e kaka Wuod Dhano bende nobed ei lowo kuom ndalo adek, odiechieng’ gotieno.</verse>
				<verse number="41">To chieng’ Bura, jo-Nineve nochung’ mi donjnu, nikech kane Jona olandonigi Wach Nyasaye, to ne gilokore mi giweyo richogi, to awachonu ni koro nitie gimoro kaeri man gi duong’ moloyo Jona.</verse>
				<verse number="42">Chieng’ Bura, Ruoth madhako mar piny milambo nochung’, kendo nodonjnu nikech ne oa kuma bor ahinya mondo obi owinj rieko Solomon. To awachonu ni koro nitie gimoro kaeri man gi duong’ moloyo Solomon.</verse>
				<verse number="43">“Ka jachien marach osewuok kuom ng’ato, to owuotho kuonde motwo ma pi ongee, kodwaro kar yueyo, to ok oyudi.</verse>
				<verse number="44">Bang’e owacho niya, ‘We adog e oda, kuma ne aaye.’ Kuom mano odok, to oyudo ka ot ni nono, kendo oywe, mi olos maber.</verse>
				<verse number="45">Eka owuok odhi oomo jochiende mamoko abiriyo maricho moloye, kendo gidonjo mi gidag e odno. Kamano achien ngima ng’atno doko marach moloyo kaka ne en chon. Mano bende e kaka notimre ni tieng’ marachni.</verse>
				<verse number="46">Kane Yesu pod wuoyo gi ji, min mare gi owetene nobiro, mochung’ gi oko, kadwaro wuoyo kode.</verse>
				<verse number="47">Eka ng’at moro nowacho ni Yesu niya, “Meru dwaro loso kodi.”</verse>
				<verse number="48">To Yesu nodwoke ni, “Mama en ng’a? Koso owetena to ng’a gini?”</verse>
				<verse number="49">Bang’ mano nosiemo jopuonjrene gi lwete, kowacho niya, “Neuru, magi e mama kod owetena,</verse>
				<verse number="50">nimar ng’ato ang’ata matimo gima Wuora mae polo dwaro e owadwa, gi nyamera, kod mama.”</verse>
			</chapter>
			<chapter number="13">
				<verse number="1">Chieng’ onogo, Yesu nowuok e ot, mi odhi obet piny e dhonam, kapuonjo ji.</verse>
				<verse number="2">Oganda mane ochokore molwore ne duong’ ahinya, omiyo nodonjo e yie, mobetie, ka ji to ochung’ gi oko e dhowath.</verse>
				<verse number="3">Noloso kodgi gi ngeche kuom weche mang’eny. Nowachonigi niya, “Ng’at moro ne odhi chuoyo,</verse>
				<verse number="4">kendo kane oyudo ochuoyo, kodhi moko nolwar e wang’yo, mi winy obiro mochamo.</verse>
				<verse number="5">To kodhi moko nolwar kama otimo lwanda, ma lowo operoree, mi ne gitwi piyo, nikech lowo ne ok tut.</verse>
				<verse number="6">Bang’e chieng’ nowuok, mowang’o cham mapod tindogo, kendo kaka tiendgi ne ok nyal donjo matut, ne gitwo piyopiyo.</verse>
				<verse number="7">Kodhi moko to ne olwar e kind kudho, kendo kudhogo nodongo, mothung’ogi.</verse>
				<verse number="8">To kodhi moko nolwar e lowo maber, omiyo ne ginyak. Moko nonyago kodhi mia achiel, to moko piero auchiel, to moko piero adek.”</verse>
				<verse number="9">Eka Yesu notieko kawacho niya, “Ng’at man gi it mar winjo, to mondo owinji.”</verse>
				<verse number="10">Jopuonjre Yesu nodhi ire, mopenje ni, “Ere gima omiyo iwuoyo ni ji gi ngeche?”</verse>
				<verse number="11">Yesu nodwokogi niya, “Un osemiu ng’eyo weche mopondo mag Loch Polo; ji mamoko to ok omi,</verse>
				<verse number="12">nimar ng’at man-go ema nomedi, bi bed gi gik mang’eny moloyo. To ng’at maongego noma kata mana matin ma en-go.</verse>
				<verse number="13">Awuoyonigi gi ngeche nikech girango gik moko, to ok gine, bende giwinjo wach, to ok donjnigi, kata ng’eyo tiende bende ok ging’e.</verse>
				<verse number="14">Kamano gima ne Isaya okoro koro timore kuomgi. Nokoro niya, ‘Winjo to unuwinji, to wach ok nodonjnu ngang’ kendo neno to ununen, to ok unung’e tiend wach,</verse>
				<verse number="15">nimar chuny ogandani osedoko mapek, kendo gisedino itgi, bende giseumo wang’gi. To ka da ni ok kamano, to dikoro gineno, kendo dikoro itgi winjo wach, bende dikoro wach donjonigi, mi gilokre, giduog ira, kendo achanggi.’</verse>
				<verse number="16">“To un, un johawi, nikech wengeu neno, kendo itu winjo wach.</verse>
				<verse number="17">Adier awachonu ni jonabi mang’eny nogombo neno gik ma koro unenogi, to ne ok ginyal neno, bende ne gigombo winjo gik ma uwinjogi, to ne ok ginyal winjo.”</verse>
				<verse number="18">“To un, chikuru itu mondo uwinj tiend ngech jachuoyo.</verse>
				<verse number="19">Ng’at mawinjo wach Loch Nyasaye, to ok donjne, chalo gi kodhi mane olwar e wang’yo. Ng’ama Rach biro, kendo maye gima ochwo e chunye.</verse>
				<verse number="20">To kodhi mane olwar e lwanda, kama lowo operoree, e jalo ma winjo wach, to yiego piyopiyo gi mor.</verse>
				<verse number="21">To wachno ok moki e chunye, omiyo ok odag aming’a kendo ka chandruok kata sand moro obiro nikech wachno, to opodho piyopiyo nono.</verse>
				<verse number="22">Kodhi mane olwar e kind kudho, to e ng’at mawinjo wach to paro mag piny gi ber mar mwandu thung’o wachno, mi ok nyag gimoro.</verse>
				<verse number="23">To kodhi mane ochwo e lowo maber e ng’at ma winjo wach, kendo donjone. Onyak maber, mana ka kodhi ma moko nyak mia achiel, to moko piero auchiel, kendo moko piero adek.”</verse>
				<verse number="24">Yesu nogoyonigi ngero machielo niya, “Loch Polo chalo gi ng’at mane ochwoyo kodhi mabeyo e puothe.</verse>
				<verse number="25">To otieno, kane ji nindo, jasike nobiro mochwoyo ogolo e kind cham.</verse>
				<verse number="26">Kuom mano, kane cham odongo kendo omoyo, to ogolo bende ne nie kindgi.</verse>
				<verse number="27">Jotich wuon puodho nodhi ire, mopenje niya, ‘Jaduong’, donge kodhi mabeyo lilo ema nichwoyo e puothi? Ka kamano, to ogologi oa kure?’</verse>
				<verse number="28">En to nodwokogi niya, ‘Jasigu moro ema otimo kamano!’ Eka jotichne nochako openje ni, ‘Idwaro ni mondo wadhi wapudhgi oko koso?’</verse>
				<verse number="29">To nodwokogi ni, ‘Ooyo, kik utim kamano, dipo ka upudho cham kaachiel gi ogolo.</verse>
				<verse number="30">Wegiuru aweya gidongi giduto, nyaka ndalo keyo chopi, eka ananyis jokeyo ni mondo gikwong gipudh ogolo, gitue wiye wiye mondo giwang’ e mach. Bang’e gika cham, giol e decha.’ ”</verse>
				<verse number="31">Yesu nochako ogoyonigi ngero moro niya, “Loch Polo chalo gi koth karadali mane ng’ato okawo mopidho e puothe.</verse>
				<verse number="32">En kodhi matinie moloyo kodhi mamoko duto, to ka osedongo to odoko yath maduong’ie moloyo yien duto, kendo winy biro mi gedi e bedene.”</verse>
				<verse number="33">Yesu nochako ogoyonigi ngero machielo niya, “Loch Polo chalo gi thowi mane dhako moro okawo mobagogo mogo atonge adek, mi bang’e ochiek maber.”</verse>
				<verse number="34">Kane Yesu puonjo ji wechego duto, to nowuoyonigi mana gi ngeche. Adier, ne ok owachnigi gimoro mak mana e yor ngero.</verse>
				<verse number="35">Mano notimore mondo gima ne janabi owacho otimre. Janabino nowacho ni, “Anawuo kodgi mana gi ngeche, ka anyisogi gik mosebet kopondo nyaka ne piny chakre.”</verse>
				<verse number="36">Eka Yesu noweyo ji, modonjo e ot. Jopuonjrene ne odhi ire, mokwaye ni mondo oloknigi tiend ngech ogolo mochwo e puodho.</verse>
				<verse number="37">Yesu nodwokogi niya, “Ng’at mane ochwoyo kodhi mabeyo ne en Wuod Dhano,</verse>
				<verse number="38">to puodho e piny. Kodhi mabeyo to en joma oyie Loch Polo, to ogolo e joma luwo Satan,</verse>
				<verse number="39">kendo jasigu mane ochwoyo ogolo e Satan. Keyo to e giko piny, kendo jokeyo e malaika.</verse>
				<verse number="40">Kaka ichoko ogolo, kendo iwang’o e mach, e kaka nochok ji, mi wang’ chieng’ giko piny.</verse>
				<verse number="41">Wuod Dhano noor malaikane mondo ochok gik moko duto mamiyo ji ketho, kaachiel gi joma richo, mi ogol oko e pinye,</verse>
				<verse number="42">kenddo owit e mach mager. Kanyo ywagruok gi muodo lak nobedie!</verse>
				<verse number="43">Bang’ mano, joma kare norieny ka wang’chieng’ e piny Wuon-gi. Ng’at man gi it mar winjo, to mondo owinji!</verse>
				<verse number="44">“Loch Polo chalo gi mwandu mane opandi e puodho, mi ng’ato oyudo, mi ochako oyiko kendo. Ng’atno nodoko mamor ahinya, omiyo nodhi oloko gige duto pesa, mi oduogo ong’iewo puodhono.</verse>
				<verse number="45">“Bende Loch Polo chalo gi jaohala madwaro kite ma nengogi tek,</verse>
				<verse number="46">to ka osenwang’o moro maberie moloyo moko duto, to odhi oloko gige duto pesa, mondo ong’iewego.</verse>
				<verse number="47">“To bende Loch Polo chalo gi tol mobol e nam, mamako kit rech duto.</verse>
				<verse number="48">Ka osepong’, to jolupo ywaye oko e dhowath, kendo gibet piny mondo gipog rech. Rech mabeyo giketo e oserni, to maricho giwito oko.</verse>
				<verse number="49">Mano bende e kaka notim ni ji, chieng’ giko piny. Malaika nowuogi kendo nopog joma richo kuom joma beyo,</verse>
				<verse number="50">mi witi e mach mager. Kanyo ywagruok gi muodo lak nobedie.”</verse>
				<verse number="51">Bang’ mago duto, Yesu nopenjo jopuonjrene ni, “Bende wechego duto osedonjonu?” Ne gidwoke ni, “Ee, gisedonjonwa.”</verse>
				<verse number="52">Eka nomedo wachonigi niya, “Ka kamano, to japuonj Chik mapuonjore wach Loch Polo chalo gi wuon dala magolo mwandun manyien gi machon kar kenone.”</verse>
				<verse number="53">Kane Yesu osetieko goyo ngechego, noa kanyo,</verse>
				<verse number="54">mi odok dalagi. Ne opuonjo e od lemo, mi joma ne owinjo kaka opuonjo nowuoro, mopenjore niya, “Rieko ma kama, kod teko mar timo honnigi jali oyudo kure?</verse>
				<verse number="55">Donge en e wuod japecho cha? Min mare donge iluongo ni Maria? Koso Jakobo gi Josef gi Simon kod Juda donge gin owetene?</verse>
				<verse number="56">Donge en e ma nyiminene duto odak kodwa kagi? Koro gigi duto to oyudo kure?”</verse>
				<verse number="57">Kamano ne gisin kode. Yesu to nowachonigi niya, “Janabi imiyo duong’ kuonde duto, to mak mana jogweng’gi gi joodgi ema ochaye.”</verse>
				<verse number="58">Ne ok otimo honni mang’eny kuno, nikech jogo ne onge gi yie.</verse>
			</chapter>
			<chapter number="14">
				<verse number="1">Ndalono ema ne ruoth Herode owinjoe wach Yesu,</verse>
				<verse number="2">mi owacho niya, “Nyaka bed ni ng’atni en Johana Jabatiso! Osechier oa kuom joma otho. Mano ema omiyo en gi tekogi duto.”</verse>
				<verse number="3">Noyudo ka Herode osemako Johana, motueyo e jela, nikech wach Herodia, chi Filipo owadgi Herode,</verse>
				<verse number="4">nimar Johana nosiko kakwero Herode ni, “Ok en gima kare, kawo dhakono.”</verse>
				<verse number="5">Herode ne dwaro nego Johana, to kata kamano, ne oluoro jo-Yahudi, nikech ne gikawo Johana ka janabi.</verse>
				<verse number="6">To kane sawo mar paro chieng’ nywol Herode ochopo, nyar Herodia nomiel mamit e nyim welo, mi olombo Herode ahinya.</verse>
				<verse number="7">Mano nomiyo Herode okuong’ore ni nyakono ni nomiye gimoro amora mokwaye.</verse>
				<verse number="8">To min nyako nosunde mondo okwa mana wi Johana Jabatiso okelne kanyo e tawo.</verse>
				<verse number="9">Kane ruoth owinje gimaodwaro, chunye nodoko malit. To kata kamano nogolo chik mondo omi nyakono gima okwayo, nikech kuong’ruok mane osekuong’orego e nyim wende.</verse>
				<verse number="10">Ne ooro ng’ato modhi ong’ado wi Johana e jela,</verse>
				<verse number="11">okelo koketo e tawo, mi omiyonyakono otero ni min mare.</verse>
				<verse number="12">Bang’e jopuonjre Johana nobiro, mi okawo ringre, odhi oyiko. Eka ne gidhi, mi ginyiso Yesu gima osetimore.</verse>
				<verse number="13">Kane Yesu owinjo wachno, noidho yie, modhi kaamoro e bath nam kar kende. To ji nowinjo kamano, mi owuok e miechgi, molworo oko gi tiendgi, kadhi ire.</verse>
				<verse number="14">Omiyo kane Yesu owuok e yie, noneno ji mathoth, kendo nokechogi, mochango joma tuo kuomgi.</verse>
				<verse number="15">Kane piny ochopo odhiambo, jopuonjrene nodhi ire, mowachone ni, “Piny koro yuso, kendo kaeri en thim, omiyo we ni ji thuolo mondo odhi e mier, ong’iew chiemo ma gibiro chamo.”</verse>
				<verse number="16">To Yesu nodwokogi ni, “Ok onego gia. Un ema mondo umigi chiemo.”</verse>
				<verse number="17">Ne gidwoke ni, “To waonge gi gimoro ka, mak mana makati abich gi rech ariyo kende.”</verse>
				<verse number="18">Yesu nowachonigi ni, “Kelnagiuru ka.”</verse>
				<verse number="19">Bang’ mano, nonyiso ji mondo obed piny e lum. Eka nokawo makati abich gi rech ariyogo, mong’iyo malo, kendo ogwedhogi. Ne ong’ingo makatigo, momiyo jopuonjrene, eka jopuonjrene nomiyo ji,</verse>
				<verse number="20">mi ji duto nochiemo moyieng’. Bang’e nokwany ng’injo modong’, mopong’o aditni apar gariyo.</verse>
				<verse number="21">Kar romb chwo mane ochiemo ne alufu abich, ka ok okwan mon gi nyithindo.</verse>
				<verse number="22">Bang’e Yesu nowacho ni jopuonjrene mondo odonj e yie, otel nyime loka machielo, ka en to pod ogonyo ji mondo odog miechgi.</verse>
				<verse number="23">Kane osegonyo ji, nodhi e got kar kende mondo olem, kendo piny ne oyuso kapod en mana kanyo kende.</verse>
				<verse number="24">To yie koro ne ni e chuny nam, ka apaka thage malich, nikech yamo ne ogeng’one.</verse>
				<verse number="25">Yesu nodhi irgi kar koguen ka wuotho ewi pi.</verse>
				<verse number="26">To kane jopuonjre onene kowuotho kamano, ne gibwok ahinya, mi gikok ka giwacho niya, “Macha jachien!”</verse>
				<verse number="27">To gikanyono Yesu nowuoyo kodgi, ka wacho niya, “Beduru gi kue! Kik ubed maluor, en mana an!”</verse>
				<verse number="28">To Petro nodwoke ni, “Ruoth, ka en in adier, to wachna mondo awuothi ewi pi, abi iri.”</verse>
				<verse number="29">Yesu noyiene ni, “Bi.” Omiyo Petro nowuok e yie, mowuotho ewi pi, kadhi ir Yesu.</verse>
				<verse number="30">To kane oneno yamo, nobedo maluor, mi ochako nyumore e pi. Ne oywak niya, “Ruoth! Resa!”</verse>
				<verse number="31">Yesu norieyo lwete piyopiyo, momake, ka wachone ni, “Yaye! Mano kaka in gi yie matin! Marang’o niriwo gi kiawa?”</verse>
				<verse number="32">Eka ne gidonjo e yie, mi yamo okue.</verse>
				<verse number="33">Jopuonjre mane nie yie nomiyo Yesu duong’, kawacho niya, “Adier in Wuod Nyasaye!”</verse>
				<verse number="34">Kane gisetieko ng’ado nam, ne gigowo Genesaret,</verse>
				<verse number="35">to ji nong’eyo Yesu, omiyo ne gioro wach e gweng’no duto, mi okel joma tuo ire.</verse>
				<verse number="36">Ne gihombe mondo oyie joma tuo omulie kata mana riak lawe kende. Kamano ji duto mane omulo riak lawe nochango.</verse>
			</chapter>
			<chapter number="15">
				<verse number="1">Bang’e jo-Farisai moko kod jopuonj Chik moko nobiro ir Yesu, koa Jerusalem, mi openje ni,</verse>
				<verse number="2">“Ere gima omiyo jopuonjreni oketho tim kwerewa? Ok gilogi e yo ma Chikwa dwaro ka gidwaro chiemo!”</verse>
				<verse number="3">Yesu nodwokogi ni, “Un to, ere gima omiyo uketho chik Nyasaye mana ni mondo urit chikeu uwegi?</verse>
				<verse number="4">Nyasaye nowacho ni, ‘Luor meru gi wuoru’, kendo ni, ‘Ng’at moyanyo wuon kata min nyaka negi’.</verse>
				<verse number="5">Un to upuonjo ni, ‘Gik moko duto ma dakonyigo, asewalo ni tich Nyasaye’,</verse>
				<verse number="6">to koro ok onego okony wuon gi gimoro. Mano e kaka umiyo chike Nyasaye bedo kayiem nono, kuluwo chikeu uwegi.</verse>
				<verse number="7">Un joma wuondore ni ohero Nyasayegi! Isaya ne ni kare kane okoro wach kuomu ni,</verse>
				<verse number="8">‘Jogi paka mana gi dhogi, to chunygi bor koda.</verse>
				<verse number="9">Gilama kayiem nono, nimar gipuonjo chike mag dhano, mana ka gima gin chike Nyasaye!’ ”</verse>
				<verse number="10">Yesu noluongo ji ire, mi owachonigi niya, “Winjuru gima awachonu mondo ung’e tiende.</verse>
				<verse number="11">Gik ma donjo e dho dhano ok ema mi dhano dok jaketho, to mana gik mawuok e dhoge ema miyo odoko jaketho”</verse>
				<verse number="12">Eka jopuonjrene nobiro ire, mopenje niya, “Bende ing’eyo ni jo-Farisai nende osin kodi, kane giwinjo gima iwacho?”</verse>
				<verse number="13">Yesu nodwokogi ni, “Gimoro amora mane Wuora mae polo ok opidho, ibiro pudho.</verse>
				<verse number="14">Omiyo wegiuru aweya! Gin jotelo mamuofni. Ka muofu otelo ni muofu wadgi, to donge giduto ginyumore e bur?”</verse>
				<verse number="15">To Petro nokwaye mondo onyisgi tiend ngerono.</verse>
				<verse number="16">Yesu nodwokogi ni, “Kara un bende weche pok odonjonu?</verse>
				<verse number="17">Donge uneno ka gik moko duto madonjo e dho dhano kadho e iye, kendo wuok oko?</verse>
				<verse number="18">To gik mawuok e dho dhano a mana e chunye, kendo mago ema miyo odoko jaketho,</verse>
				<verse number="19">nikech chuny dhano ema paro maricho nitie, mamiyo otimo gik maricho, kaka nek gi terruok gi wuowo gi kuo gi miriambo, kod kuoth.</verse>
				<verse number="20">Mago e gik mamiyo dhano doko jaketho. To ka ng’ato ochiemo ka ok ologo e yo ma chik dwaro, to mano ok mi odok jaketho.”</verse>
				<verse number="21">Yesu nowuok, modhi e gweng’ machiegni gi mier mag Turo kod Sidon.</verse>
				<verse number="22">Dhako moro ma nyar Kanaan mane odak e gweng’no nobiro ire, mi okok kaywakne niya, “Ruoth! Wuod Daudi! Yie ikecha. Jachien marach osemako nyara, kendo thage malit.”</verse>
				<verse number="23">To Yesu ne ok odwoke kata wach achiel. Bang’e jopuonjrene nobiro ire, mokwaye ni, “Riemb dhakoni odhi, nikech oluwo bang’wa kogoyo koko.”</verse>
				<verse number="24">Yesu nodwoko ni, “Ne oora mana ir jo-Israel molal ka rombe.”</verse>
				<verse number="25">Kane dhakono owinjo kamano, nobiro mopodho e tiend Yesu, koywak niya, “Ruoth, Konya!”</verse>
				<verse number="26">Yesu nodwoke ni, “Ok en gima ber, wito chiemb nyithindo ni guogi.”</verse>
				<verse number="27">To dhakono nowachone ni, “Mano en adier, Ruoth, to kata mana guogi bende chamo ng’injo molwar e bwo mesa wegegi.”</verse>
				<verse number="28">Mano omiyo Yesu nodwoke niya, “In dhako man gi yie maduong’! Gima idwaro mondo otimreni.” Kamano nyare nochango gie sano.</verse>
				<verse number="29">Yesu noa kanyo mowuotho koluwo dho nam Galili. Eka nodhi ewi got moro, mobet piny kuno.</verse>
				<verse number="30">Ji mathoth nokelone rang’onde gi muofni gi pudhe gi momni kod jomoko duto matuo. Ne giketogi e nyime, mi ochangogi.</verse>
				<verse number="31">Ji nowuoro kane gineno momni ka wuoyo, kendo rang’onde kochango, gi pudhe kawuotho, kod muofni kaneno, mine gipako Nyasach Israel.</verse>
				<verse number="32">Yesu noluongo jopuonjrene, mowachonigi niya, “Akecho jogi, nikech gisebet koda kuom ndalo adek, to koro gionge chiemo. To ok adwar weyogi gidog ka gidenyo kamano, nimar dipo ka nong’no oterogi e yo.”</verse>
				<verse number="33">To jopuonjrene nopenje ni, “Ere kama dwayudie chiemo e thim ka, ma dirom oganda maduong’ni?”</verse>
				<verse number="34">Yesu nopenjogi ni, “Un gi makati adi?” Ne gidwoke ni, “Wan gi makati abiriyo, kod rech moko manok matindo tindo.”</verse>
				<verse number="35">Yesu nowacho ni ji duto mondo obed piny.</verse>
				<verse number="36">Eka nokawo makati abiriyo kod rechgo, mogoyo ni Nyasaye erokamano. Nong’ingogi, momiyogi jopuonjrene, eka jopuonjrene nopogo ni ji.</verse>
				<verse number="37">Kamano ji duto nochiemo moyieng’. Bang’e ne okwany ng’injo modong’, mi oromo atonge abiriyo.</verse>
				<verse number="38">Kar romb joma chwo mane ochiemo ne alufu ang’wen, ka ok okwan mon gi nyithindo.</verse>
				<verse number="39">Eka Yesu nogonyo ji, moa. En to nodonjo e yie, modhi e gweng’ Magadan.</verse>
			</chapter>
			<chapter number="16">
				<verse number="1">Jo-Farisai gi Jo-Sadukai nobiro ir Yesu mondo oteme. Omiyo ne giwachone mondo otimnigi hono moro moa e polo manyiso ni Nyasaye ni kode.</verse>
				<verse number="2">To Yesu nodwokogi niya, “Godhiambo ka polo marmar, to uwacho ni piny biro lendo.</verse>
				<verse number="3">To gokinyi ka polo marmar kendo dudo, to uwacho ni koth biro chue. Ka ulony kuom rango polo kamano, mi ung’e gima biro timore, to ang’o momonou fwenyo tiend ranyisi matimore ndalogi?</verse>
				<verse number="4">Tieng’ marach kendo moweyo Nyasayeni kwayo mondo otimnigi ranyisi, to onge ranyisi ma notimnigi, mak mana ranyisi mar Jona.” Eka noweyogi, modhi.</verse>
				<verse number="5">Kane jopuonjrene ong’ado nam, modok loka machielo, ne oyudo ni wigi owil gi makati.</verse>
				<verse number="6">Yesu nowachonigi niya, “Yawuru wang’u mondo ubed motang’ ni thop jo-Farisai gi thop jo-Sadukai.”</verse>
				<verse number="7">To ne gichako wacho e kindgi giwegi ni, “Owacho kamano nikech ne ok wabiro gi makati.”</verse>
				<verse number="8">Yesu nong’eyo gima giwacho, omiyo nopenjogi niya, “Ere gima omiyo uwacho ni ne ok ubiro gi makati? Mano kaka yie ma un go tin!</verse>
				<verse number="9">Wach pok odonjonu koso? Ok unyal paro makati abich mane ang’ingo ni ji alufu abich, kod romb aditni mane ukwanyoe ng’injo modong’?</verse>
				<verse number="10">Koso ok unyal paro makati abiriyo mane ang’ingo ni ji alufu ang’wen kod kar romb atonge mane upong’o?</verse>
				<verse number="11">Koro ere gima omiyo ok unyal winjo ni nende ok awuo kodu kuom wach makati?” Eka ne ochako owachonigi ni, “Beduru motang’ ni thop jo-Farisai kod thop jo-Sadukai.”</verse>
				<verse number="12">Bang’ mano, ne gifwenyo ni ok owachnigi ni mondo giritre kuom thowi, to mana ni mondo giritre kuom puonj mar jo-Farisai kod mar jo-Sadukai.</verse>
				<verse number="13">Kane Yesu ochopo e gweng’ Kaisaria Filipo, nopenjo jopuonjrene niya, “Uwinjo ka ji wacho Wuod Dhano en ng’a?”</verse>
				<verse number="14">Ne gidwoke ni, “Jomoko wacho ni en Johana Jabatiso, to moko wacho ni en Elija. Moko bende wacho ni en Jeremia, kata achiel kuom jonabi mamoko.”</verse>
				<verse number="15">Eka Yesu nochako openjogi ni, “Un to uparo ni an ng’a?”</verse>
				<verse number="16">Simon Petro nodwoke ni, “Ine Mesia, Wuod Nyasaye Mangima.”</verse>
				<verse number="17">Yesu nowachone niya, “Simon wuod Jona, in jahawi ahinya! Dhano ok ema osefwenyni wachni, to mana Wuora mae polo ema osefwenyonigo.</verse>
				<verse number="18">To bende awachoni niya, In Petro, tiende ni lwanda. Ewi lwandani ema anagerie kanisana ma en kanyakla mar joma oyie kuoma, kendo kata mana tho ok noloye.</verse>
				<verse number="19">Anamiyi rayepe mag Loch Polo. Gima ikwero e piny ka, nokwer e polo bende, to gima iyiego e piny ka ema noyiego e polo.”</verse>
				<verse number="20">Bang’ mano, Yesu nokwero jopuonjreene matek ni kik nyis ng’ato ni en Mesia.</verse>
				<verse number="21">Chakre kindeno, Yesu nochako nyiso jopuonjrene malong’o niya, “Nyaka adhi Jerusalem mondo jodongo gi jodolo madongo kod jopunj Chik osanda, kendo onega, to chieng’ mar adek anachier.”</verse>
				<verse number="22">To Petro nogole tenge, mokwere niya, “Ooyo Ruoth! Gima kamano ok nyal timoreni ngang’!”</verse>
				<verse number="23">To Yesu nolokore, mowacho ni Petro niya, “Aye nyima Satandni! Idwaro geng’a, nikech paro mari ok mar Nyasaye, to mana mar dhano.”</verse>
				<verse number="24">Bang’ mano, Yesu nowacho ni jopuonjrene niya, “Ka ng’ato dwaro luwa, to nyaka okwerre owuon, mi okaw msalape, kendo oluwa,</verse>
				<verse number="25">nikech ng’at madwaro reso ngimane, to ngimane nolalne, to ng’at mawito ngimane nikech an, to noyud ngimane.</verse>
				<verse number="26">Ere ohala ma ng’ato nyalo yudo, konwang’o piny duto, to owito ngimane? Koso ang’o ma ng’ato nyalo chiwo kar ngimane?</verse>
				<verse number="27">Wuod Dhano nobin gi malaikane e duong’ maler mar Wuon mare, eka nomi ng’ato ka ng’ato pok moromo gi timne.</verse>
				<verse number="28">Awachonu adier ni nitie jomoko kuomu ka, ma ok notho kapok oneno Wuod Dhano kabiro gi lochne.”</verse>
			</chapter>
			<chapter number="17">
				<verse number="1">Bang’ ndalo auchiel, Yesu nokawo Petro kaachiel gi Jakobo kod Johana owadgi Jakobo, moterogi malo ewi got mabor kar kendgi.</verse>
				<verse number="2">Eka kite nolokore mana e nyimgi ka gineno, mi wang’e orieny ka wang’chieng’, kendo lepe odoko matar ka pe.</verse>
				<verse number="3">Bang’ mano ne gipo ka gineno Musa kod Elija ka jowuoyo gi Yesu.</verse>
				<verse number="4">Eka Petro nowacho niya, “Ruoth, bedowa kaeri en gima ber. Ka ihero, to abiro gero kiche adek ka, ma achiel mari, to machielo mar Musa, kendo moro mar Elija.”</verse>
				<verse number="5">To kane pod owuoyo, bor polo marieny nobiro moumogi gi tipone, kendo ne giwinjo dwol moro ka wacho gie bor polo niya, “Ma e Wuoda mahero. Chunya mor kode. Winjeuru.”</verse>
				<verse number="6">Kane jopuonjre owinjo dwolno, luoro nomakogi malich, mi gipodho piny auma.</verse>
				<verse number="7">To Yesu nosudo irgi, momulogi, kawachonigi niya, “Auru malo! Kik ubed maluor!”</verse>
				<verse number="8">Kamano ne giting’o wang’gi, mi ok gineno ng’ato machielo, to mak mana Yesu kende.</verse>
				<verse number="9">To kane oyudo gilor gia e got, Yesu nokwerogi ni kik ginyis ng’ato hono ma giseneno, nyaka chop chieng’ ma ochierie Wuod Dhano, koa kuom joma otho.</verse>
				<verse number="10">Bang’e jopuonjre nopenjo Yesu niya, “Ere gima omiyo jopuonj Chik wacho ni Elija nyaka bi mokwongo?”</verse>
				<verse number="11">Yesu nodwokogi ni, “Adier, Elija nyaka bi mokwongo, kendo en ema obiro loso gik moko duto obed kare.</verse>
				<verse number="12">To awachonu ni Elija osebiro, kendo ji ne ok ong’eye, to ne gitimore atima kaka gidwaro. Kamano bende e kaka gibiro sando Wuod Dhano.”</verse>
				<verse number="13">Bang’ mano jopuonjre nong’eyo ni kara owuoyonigi mana kuom Johana Jabatiso.</verse>
				<verse number="14">Kane gichopo ir oganda, ng’at moro nobiro ir Yesu, mogoyo chonge piny e nyime, kawacho niya,</verse>
				<verse number="15">“Jaduong’, yie ikech wuoda, nikech en gi tuo ndulme, kendo chande marach. Pile pile ogore e mach, kendo e pi.</verse>
				<verse number="16">Nende akele ni jopuonjreni, to ne ok ginyal change.”</verse>
				<verse number="17">Yesu nowacho niya, “Yaye! Ma tieng’ maonge gi yie, kendo mobam manade! Nyaka karang’o ma onego abedie kodu? Koso anachandra kodu nyaka karang’o?”</verse>
				<verse number="18">Eka Yesu nokwero jachiendno matek, mi owuok oko kuom rawerano, mi rawerano ochango mana gikanyo.</verse>
				<verse number="19">Bang’e jopuonjre nodhi ir Yesu kar kende, mopenje ni, “Ang’o momiyo wan ne ok wanyal golo jachiendno?”</verse>
				<verse number="20">Yesu nodwokogi ni, “Nende ok unyal gole nikech un gi yie matin. Awachonu adier niya, Da bed ni un gi yie kata matin marom mana gi koth karadali, to duwachi ni godni ni, ‘Aye ka, dhi kucha’, mi dodhi. Bende onge gima ditamu timo. [</verse>
				<verse number="21">To jachien ma kamano igolo mana gi lemo kod tueyo chiemo kende.]”</verse>
				<verse number="22">To kane oyudo Yesu wuotho gi jopuonjrene e piny Galili, nowachonigi niya, “Wuod Dhano ibiro keto e lwet ji,</verse>
				<verse number="23">mi gininege, to chieng’ mar adek nochiere.” To kane jopuonjre owinjo kamano, ne gibedo gi chuny mokuyo.</verse>
				<verse number="24">Kane Yesu gi jopuonjrene ochopo Kapernaum, josol osuch Hekalu nobiro ir Petro, mopenje ni, “Bende japuonju golo osuch Hekalu?” (Osuch Hekalu ne en nus-shekel.)</verse>
				<verse number="25">Petro nodwokogi ni, “Ee, ogolo.” To kane Petro odonjo e ot, Yesu ema nokwongo wuoyo kode, kapenje niya, “Simon, in iparo ang’o kuom wach golo osuruni? Joma nadi magolo osuru ni ruodhi mag pinyni? Gin jopinje ruodhigo, koso gin jopinje mamoko?”</verse>
				<verse number="26">Petro nodwoke ni, “Jopinje mamoko eme golo.” Eka Yesu nowachone ni, “Ka kamano, to kara jopinjegi ok onego chul gimoro.</verse>
				<verse number="27">To kata kamano, ok onego wachwany chuny josol osurugi, omiyo dhiyo, ibol olowu e nam, iywa rech mokwongo. Eka iyaw dhoge, inwang’ie shekel achiel. Kawe, imi josol osurugo, obed osuchwa, wan ji ariyo.”</verse>
			</chapter>
			<chapter number="18">
				<verse number="1">E sano jopuonjre nobiro ir Yesu, mopenje ni, “Ere ng’at maduong’ moloyo e Loch Polo?”</verse>
				<verse number="2">Yesu noluongo nyathi matin, mi ochungo e diergi.</verse>
				<verse number="3">Eka nowachonigi ni, “Adier, akonu ni, ka ok ulokoru, mi udoko machal gi nyithindo matindo, to ok udonj e Piny Ruodh Polo ngang’.</verse>
				<verse number="4">Ng’at modoko mamuol ka nyathi matinni, ema duong’ie moloyo e Loch Polo.</verse>
				<verse number="5">Kuom mano, ng’at morwako nyathi achiel makama e nyinga, to orwako mana an.</verse>
				<verse number="6">“Ka ng’ato omiyo achiel kuom joma tindo moyie kuomagi odonjo e richo, to diber moloyo ka otuene pong’ mang’ongo e ng’ute, kendo nyumego e chuny nam!</verse>
				<verse number="7">Gik mamiyo ji donjo e richo nomi ji modak e piny ne malit. Gik ma kamago ok nyal bare mak obetie, to mano kaka nobed malit ni ng’at makelogi!</verse>
				<verse number="8">“Ka lueti kata tiendi ema teri e richo, to ng’ade oko, iwite kucha, nikech ber donjo e ngima king’ol kata ka in puth, moloyo witi e mach mak rum, ka in gi lwedo ariyo kata tielo ariyo.</verse>
				<verse number="9">Kata ka wang’i ema miyo itimo richo, to gole oko, iwite kucha, nikech ber donjo e ngima ka in gi wang’ achiel, moloyo witi e mach mak rum ka in gi wengeni duto!”</verse>
				<verse number="10">“Neuru ni ok uchayo achiel kuom joma tindogi. Awachonu ni malaika manie polo moritogi neno wang’ Wuora e polo ndalo duto. [</verse>
				<verse number="11">Wuod Dhano nobiro mondo ores joma olal.]</verse>
				<verse number="12">“Nyisauru ane gima uparo: ka ng’ato nigi rombe mia achiel, to achiel kuomgi olal, donge dowe rombe mamoko piero ochiko gochiko ka kwayo e kor got, to odhi manyo rombo molalno?</verse>
				<verse number="13">To awachonu adier ni, ka oyude to obedo mamor gi rombono moloyo rombe pier ochiko gochiko mane ok olal.</verse>
				<verse number="14">Kamano e kaka Wuonu mae polo bende ok dwar mondo achiel kuom joma tindogi olal.</verse>
				<verse number="15">“Ka wadu moro otimoni marach, to dhi ire mondo inyise wachno ka un kode ji ariyo. Ka owinjo wachni to iloso kindi gi wadu.</verse>
				<verse number="16">To ka otamore winji, to dog ire gi ji ariyo kata ng’at achiel, ‘mondo weche duto ong’ere malongo’ e nyim joneno adek kata ariyo’, kaka muma wacho.</verse>
				<verse number="17">To ka otamore winjo jogo, to koro ter wachno ni kanyakla mar jolemo bende. Ka otamore winjo kata mana kanyakla mar jolemo bende, to koro kawe ka ng’at makia Nyasaye, kata ka jasol osuru mamedo gi malang’.</verse>
				<verse number="18">“Adier awachonu ni, gima ukwero e piny ka, nokwer e polo bende. To gima uyiego e piny ka ema noyiego e polo bende.</verse>
				<verse number="19">“Bende awachonu ni, ka ji ariyo kuomu owinjore e piny ni kuom gima gikwayo, to Wuora mae polo nomigi gino,</verse>
				<verse number="20">nimar kama ji adek kata ji ariyo ochokoree e nyinga, to kanyo an bende antie kodgi.</verse>
				<verse number="21">Bang’e Petro nobiro ir Yessu, mopenje ni, “Ruoth, owadwa dikethna nyadidi, kapod aweyone aweya? Dawene nyaka ndalo abiriyo koso?”</verse>
				<verse number="22">To Yesu nodwoke ni, “Ooyo, ok awachonu ni mondo iwene kuom ndalo abiriyo, to nyaka iwene kuom ndalo piero abiriyo nyadibiriyo!</verse>
				<verse number="23">Mano emomiyo inyalo pimo Loch Polo gi ruoth moromane dwaro mondo onon kaka jotichne tiyo gi pesane.</verse>
				<verse number="24">To kane ochako kueno, nokelne jotichne moro mane nigi gope moromo siling’ tara gi tara.</verse>
				<verse number="25">To jatichno ne onge gi yo ma dichulgo gopeno, omiyo ruodhe nowacho ni mondo ong’iewe ka misumba, kaachiel gi chiege gi nyithinde kod gige duto, mondo ochulgo gowino.</verse>
				<verse number="26">To jatichno nopodho piny e tiend ruodhe kosaye niya, ‘Yie, itera mos, to abiro chuli gopi ma an-go duto.’</verse>
				<verse number="27">Kane ruodhe owinjo kamano, nokeche, mogonye, kendo oweyone gowino.</verse>
				<verse number="28">“To ng’atno nowuok, moromo gi jatich wadgi mane nigi gope moromo siling moko manok kende. Ne omako Ng’atno gi ng’ute, modeyo, kowachone ni, ‘Chula gopa ma in-go.’</verse>
				<verse number="29">To jatich wadgino nopodho piny e tiende, kahombe niya, ‘Yie itera mos, to abiro chuli gopi ma an-go duto.’</verse>
				<verse number="30">To jalo notamore weye, modhi otere e jela nyaka chop ochule gope.</verse>
				<verse number="31">Kane jotich wetegi oneno gima otimore, chunygi nodoko malit ahinya, omiyo ne gidhi ir ruodhgi, mi ginyise weche duto.</verse>
				<verse number="32">Eka ruodhgino noluongo ng’atno ire, mowachone niya, ‘In jatich marachni! Nende aweyoni gopa duto ma in-go nikech ne ikwaya.</verse>
				<verse number="33">To koro donge owinjore ikech jatich wadu mana kaka an bende nende akechi?’</verse>
				<verse number="34">Mirima nomako ruodhno ahinya, mi otero jatichneno e jela, mondo okume kuno nyaka chop ochul gowino duto.”</verse>
				<verse number="35">Yesu notieko, kawacho niya, “Mano e kaka Wuora mae polo bende notim ni ng’ato ka ng’ato kuomu ma ok oweyo ni wadgi gi chunye duto!”</verse>
			</chapter>
			<chapter number="19">
				<verse number="1">Kane Yesu otieko wacho wechego, noa e piny Galili, modhi e piny Judea man loka aora Jordan.</verse>
				<verse number="2">Ji mang’eny noluwe kuno, mochangogi.</verse>
				<verse number="3">Jo-Farisai moko nobiro ire mondo oteme. Ne gipenje ni, “Bende Chikwa oyie mondo ng’ato oriemb chiege nikech wach moro amora koso?”</verse>
				<verse number="4">To Yesu nodwoko, kapenjogi niya, “Pok usomo e Muma ni, ‘Nyaka a chakruok,</verse>
				<verse number="5">Jachuech nochueyo dichwo gi dhako?’ kendo ni, ‘Mano emomiyo ng’ato weyo wuon gi min, to padore kuom chiege, kendo ji ariyogo doko ringruok achiel’?</verse>
				<verse number="6">Kamano koro ok gin ji ariyo, to gin mana ringruok achiel. Kuom mano, gima Nyasaye oseriwo, kik dhano pogi.”</verse>
				<verse number="7">To jo-Farisaigo nomedo penje niya, “Ka kamano, to marang’o Musa noketo chik ni ng’ato nyalo riembo chiege, kosemiye barup weruok?”</verse>
				<verse number="8">Yesu nodwokogi niya, “Musa noyienu mondo uriemb mondeu kamano mana nikech wichtekou, to ne ok en kamano nyaka a chakruok.</verse>
				<verse number="9">Awachonu ni ng’at moriembo chiege nikech wach moro amora ma ok mana terruok, to eka bang’e okendo dhako machielo, to mano oterore.”</verse>
				<verse number="10">Kane jopuonjrene owinjo kamano ne giwachone niya, “Ka wach dichwo gi dhako chalo mana kamano, to kara ber mondo ji kik kendre!”</verse>
				<verse number="11">Yesu to nodwokogi niya, “Ji duto ok nyal rwako wachni, to mak mana jogo ma Nyasaye owalonigi.</verse>
				<verse number="12">Nitie jomoko mabwoch mane onywol kamano nyaka a ei minegi, kendo nitie bwoch moko ma ji ema oseroyo, to bende nitie jomoko ma ok kendi nikech Loch Polo. Ng’at manyalo rwako wachni to mondo orwaki.”</verse>
				<verse number="13">Jomoko nokelo ni Yesu nyithindo mondo oket lwete kuomgi, kendo olemnigi, to jopuonjre nokwerogi.</verse>
				<verse number="14">Yesu to nowachonigi ni, “Weuru nyithindo obi ira! Kik utamgi, nikech joma kamagi ema yudo gweth mar Loch Polo.”</verse>
				<verse number="15">Eka noketo lwete kuomgi, mi bang’e owuok odhi.</verse>
				<verse number="16">Wuowi moro nobiro ir Yesu, mopenje niya, “Japuonj, ere gima ber monego atim mondo ayud ngima mochwere?”</verse>
				<verse number="17">To Yesu nodwoke ni, “Ere gima omiyo ipenja gima ber? Ng’at achiel kende ema ber. To ka idwaro donjo e ngima, to nyaka irit chike.”</verse>
				<verse number="18">To wuowino nomedo penje ni, “Gin chike mage monego ariti?” Yesu nodwoke niya, “Kik ineki, kik iterri, kik ikwal, kik ihang wach,</verse>
				<verse number="19">luor wuoru gi meru, kendo her wadu kaka iherori iwuon.”</verse>
				<verse number="20">Wuowino to nodwoke ni, “Mago duto aserito, to koro ang’o mapod orema?”</verse>
				<verse number="21">Yesu nowachone niya, “Ka idwaro doko malong’o chutho, to dhiyo mondo ilok mwanduni pesa, mondo ipog ni joma odhier, eka inibed gi mwandu e polo, to kisetimo kamano, to bi iluwa.”</verse>
				<verse number="22">Kane wuowino owinjo kamano, noa modhi ka chunye lit, nikech ne en jamoko ahinya.</verse>
				<verse number="23">Bang’ mano, Yesu nowacho ni jopuonjrene niya, “Adier awachonu ni, donjo e Piny Ruodh Polo nobed matek ni jamoko!</verse>
				<verse number="24">To bende awachonu ni, yot ni ngamia kadho e wang’ sandan moloyo jamoko donjo e Piny Ruodh Nyasaye.”</verse>
				<verse number="25">To kane jopuonjre owinjo wachno, ne giwuoro ahinya, mi gipenjore ni, “Kara, ere ng’ama dikwo?”</verse>
				<verse number="26">Yesu nong’iyo wang’gi tir, mowachonigi niya, “Dhano ok nyal warore kende, to Nyasaye ema nyalo gik moko duto.”</verse>
				<verse number="27">Eka Petro nowacho ni, “To wan waseweyo gik moko duto mondo waluwi. Koro wabiro yudo ang’o?”</verse>
				<verse number="28">Yesu nokonigi niya, “Adier awachonu un museluwa ni, chieng’ chuech manyien, ka Wuod Dhano obet e kom duong’ne to un bende unubed e kombe apar gariyo, kung’ado bura ni dhoudi apar gariyo mag Israel.</verse>
				<verse number="29">Kendo ng’ato ka ng’ato moseweyo udi, kata owetene, kata nyiminene, kata wuon, kata min, kata nyithinde, kata lope, nikech an, noyud gigo nyadi mia achiel, kaachiel gi ngima mochwere bende.</verse>
				<verse number="30">To ji mang’eny ma koro otelo nodog chien, kendo joma koro odong’ chien notel.”</verse>
			</chapter>
			<chapter number="20">
				<verse number="1">Eka Yesu nomedo wacho niya, “Loch Polo chalo gi wuon puoth mzabibu mane owuok gokinyi mang’ich kadhi dwaro jotich mondo otine e puothe.</verse>
				<verse number="2">Ne owinjore gi jotich moko ni obiro chulogi siling’ achiel achiel, odieching’ kodiechieng’, mi noorogi e puodho.</verse>
				<verse number="3">Ne ochako owuok kar sa adek, mi odhi oyudo jomoko kochung’ achung’a e chiro, ka onge gima gitim.</verse>
				<verse number="4">Nowachonigi niya, ‘Un bende, dhiuru e puotha, to abiro miyou pok mowinjore.’</verse>
				<verse number="5">Kamano ne gidhi. Eka ng’atno nochako owuok kar sa auchiel, kendo kar sa ochiko, mi odhi oyudo jomoko, kendo owinjorego bende.</verse>
				<verse number="6">Nochako owuok kar sa apar gachiel, mi odhi oyudo jomoko ka pod ochung’ achung’a e chiro, omiyo nopenjogi niya, ‘Ere gimomiyo ubudho abudha ka onge gima utimo odiechieng’ duto?’</verse>
				<verse number="7">Ne gidwoke ni, ‘Wobudho ka nikech onge ng’at mosemiyowa tich’. Eka nowachonigi niya, ‘Kara, un bende dhiuru e puotha mar mzabibu’.</verse>
				<verse number="8">“Kane piny ochopo odhiambo, wuon puodho nowacho ni nyapara ni, ‘Luong jotich mondo obi ichulgi pokgi, kichako gi joma nende obiro achien, kendo itieko gi joma nende obiro mokwongo’.</verse>
				<verse number="9">Kuom mano, joma ne ochako tich sa apar gachiel mar odhiambo nobiro, moyudo siling’ achiel achiel.</verse>
				<verse number="10">To bang’e kane joma nokwongo ochako tich obiro, ne gigalo ni gibiro nwang’o pok mang’eny mokadho kanyo, to kata kamano, gin bende ne omigi mana siling’ achiel achiel.</verse>
				<verse number="11">To kane gikawo pok gi ne ging’ur ni wuon puodho ka giwacho niya,</verse>
				<verse number="12">‘Ji manende obiro achien-gi osetiyo mana kuom sa achiel kende, to ere gima omiyo isemiyogi pok mana marom kodwa? Wan donge ema wasechandore gi tich matek odiechieng’ ngima, to chieng’ makech chamowa?’</verse>
				<verse number="13">To ng’atno nodwoko achiel kuomgi niya, ‘Omera, onge gima rach ma asetimoni. Donge nende wawinjore kodi ni abiro chuli siling’ achiel?</verse>
				<verse number="14">Kara, kaw pokni mondo idhi! An ema ahero miyo joma nende ochako tich achien-gi pok marom gi mau!</verse>
				<verse number="15">Donge an gi ratiro mar timo gima adwaro gi pesana awuon? Koso in gi nyiego nikech ineno ni an ng’at mang’won?’ ”</verse>
				<verse number="16">Eka Yesu notieko, kawacho niya, “Kamano joma koro odong’ chien notel, to joma koro otelo nodong’ chien!”</verse>
				<verse number="17">Kane oyudo Yesu nie yo dhi Jerusalem, nokawo jopuonjrene apar gariyo, motero tenge kar kendgi, mowachonigi ka giwuotho niya,</verse>
				<verse number="18">“Winjuru! Koro wadhi Jerusalem, kuma ibiro chiwie Wuod Dhano e lwet jodolo madongo gi jopuonj Chik. Gining’adne buch tho,</verse>
				<verse number="19">mi gikete e lwet joma ok jo-Yahudi mondo ochare kendo ochwade mi gure e msalaba. To chieng’ mar adek nochiere.”</verse>
				<verse number="20">Bang’e min yawuot Zebedi nobiro ir Yesu gi yawuote. Ne ogoyo chonge piny mondo okwaye gimoro.</verse>
				<verse number="21">Yesu nopenje ni, “En ango’ midwaro?” Nodwoke ni, “Yie igol chik mondo wuoda achiel obed e badi korachwich, to machielo obedi e badi koracham, kisekawo lochni.”</verse>
				<verse number="22">To Yesu nodwokogi niya, “Ok ung’eyo gima ukwayo! Uparo ni unyalo madho kikombe mar masira ma abiro madho?” Ne gidwoke ni, “Ee, wanyalo.”</verse>
				<verse number="23">Eka nowachonigi niya, “Adier ubiro madho kikombena to yiero ng’ama onego bedi e bada korachwich kata e bada koracham, to ok nie tekona. Wuora ema nochiw kuondego ni joma oseiknigi.”</verse>
				<verse number="24">Kane jopuonjrene apar modong’ owinjo wachno ne gisin gi owete ariyogo.</verse>
				<verse number="25">To Yesu noluongogi giduto, mowacho nigi niya, “Ung’eyo ni ruodhi mag piny tiyo jogi gi thuon, kendo jogo man gi loch nigi teko kuom joma gitiyo.</verse>
				<verse number="26">Kuomu to, ok nobed kamano. To ka ng’ato kuomu dwaro bedo gi duong’, to nyaka obed jatichu,</verse>
				<verse number="27">kendo ka ng’ato dwaro bedo jatendu, to nyaka obed misumbau,</verse>
				<verse number="28">mana kaka Wuod Dhano bende ne ok obiro mondo ji otine, to mana ni mondo oti ni ji, kendo mondo ochiw ngimane owargo ji mang’eny.”</verse>
				<verse number="29">Kane giwuok Jeriko, oganda maduong’ noluwo Yesu.</verse>
				<verse number="30">Muofni ariyo mane obet piny e dir yo nowinjo ni Yesu kadho, omiyo ne gikok niya, “Wuod Daudi, kechwa”</verse>
				<verse number="31">Ji nokwerogi ni mondo giling’, to ne gimedo mana kok matek niya, “Ruoth, kechwa! Wuod Dhano, kechwa!”</verse>
				<verse number="32">Yesu nochung’, mi oluongogi, kendo openjogi niya, “Ere gima udwaro ni mondo atimnu?”</verse>
				<verse number="33">Ne gidwoke ni, “Ruoth, wadwaro mondo iyawnwa wengewa”</verse>
				<verse number="34">Yesu nokechogi, omiyo nomulo wengegi, mi wengegi oyepo mana gikanyono. Eka ne giluwe.</verse>
			</chapter>
			<chapter number="21">
				<verse number="1">Kane gichopo Bethfage e got Zeituni, man machiegni gi Jerusalem, Yesu nooro jopuonjrene ariyo nyime, kowachonigi niya,</verse>
				<verse number="2">“Dhiuru e dala man nyimu cha, to gikanyono mudonjoe ubiro nwang’o kanyna motue, kaachiel gi nyathine. Gonygiuru mondo ukelna gi.</verse>
				<verse number="3">To ka ng’ato openjou gimoro, to wachneuru ni, ‘Wuon-gi dwarogi.’ Kowinjo wachno, to obiro yie ukawgi mana gi sano.”</verse>
				<verse number="4">Mano notimore mondo wach mane janabi owacho ochopi. Nowacho niya,</verse>
				<verse number="5">‘Nyisuru jo-Sayun ni, Neuru! Ruoth biro iru, kamuol, kendo koidho kanyna. Chutho oidho kanyna matin. Adier, en mana nyathi kanyna.’</verse>
				<verse number="6">Jopuonjrego nodhi, motimo kaka Yesu nowachonigi.</verse>
				<verse number="7">Ne gikelo kanyna gi nyathine, mi gipedho lepgi e dieng’egi, mi Yesu obetie.</verse>
				<verse number="8">Ji mathoth nopedho lepgi e yo, to jomoko nong’ado bede yien ema opedho e yo.</verse>
				<verse number="9">Joma notelo nyim Yesu, kod joma ne luwo bang’e nokok niya, “Duong’ obed ni Wuod Daudi! Ogwedh ng’ama biro e nying Ruoth! Duong’ obed ni Nyasaye e polo malo!”</verse>
				<verse number="10">Kane Yesu odonjo Jerusalem, dala duto nosakni, ka ji penjore ni, “Jali en ng’a?”</verse>
				<verse number="11">To oganda mane kowo Yesu nodwokogi ni, “Ma e Yesu, janabi moa Nazareth e piny Galili.”</verse>
				<verse number="12">Yesu nodonjo e Hekalu, moriembo ji duto mane loko ohala kendo ng’iewo gik moko kanyo. Nokawo mesni mag jowil pesa, kod kombe mag jolok akuche, mogoyo piny.</verse>
				<verse number="13">Eka nowachonigi niya, “Ondiki e Muma ni, ‘Oda noluong ni od lemo.’ Un to uloke od jomecho!”</verse>
				<verse number="14">Muofni kod rang’onde nobiro ire e Hekalu, mochangogi.</verse>
				<verse number="15">To kane jodolo madongo kod jopuonj Chik oneno honni mane otimo, kendo kaka ne nyithindo kok ei Hekalu ni, “Duong’ obed ni Wuod Daudi,” mirima nomakogi,</verse>
				<verse number="16">mi giwachone niya, “Bende iwinjo gima jogi wacho?” To Yesu nodwokogi ni, “Ee, awinjo. To pok usomo Muma kama wacho ni, ‘Isemiyo nyithindo mayom, koda ka mago mapod dhoth, paki maber’?”</verse>
				<verse number="17">Bang’ mano noa Jerusalem oweyogi, modhi obworo Bethania.</verse>
				<verse number="18">Kinyne gokinyi, kane Yesu dok Jerusalem, kech nochako kaye.</verse>
				<verse number="19">Noneno ng’owo moro e bath yo, to kane osudo bute machiegni, ne ok oyudo olemo kuome, to mak mana pote kende. Omiyo nowacho ni yadhno niya, “Kik ichak inyag olemo kendo nyaka chieng!” Gikanyono ng’owono notwo.</verse>
				<verse number="20">Kane jopuonjrene oneno gima otimore ni yadhno, ne giwuoro, mi gipenjo niya, “Ere kaka ng’owoni otwo piyo kama?”</verse>
				<verse number="21">To Yesu nodwokogi ni, “Awachonu adier ni, ka un gi yie, ma ok uriwo gi kiawa to un bende unutim gima otim ni ng’owoni. To ok mano kende ema nubed gi teko mar timo, to kata mana godni, kuwachone ni, ‘Mukri, inyumri e nam,’ to notimre mana kamano.</verse>
				<verse number="22">Ka un gi yie, to unuyud gimoro amora mukwayo kulemo.”</verse>
				<verse number="23">Kane Yesu ochako odonjo e Hekalu, jodolo madongo kod jodong oganda nobiro ire kane oyudo opuonjo, mopenje niya, “Ere teko ma in-go, momiyo itimo gik makamagi? Koso ng’ama omiyi teko mar timogi?”</verse>
				<verse number="24">To Yesu nodwokogi niya, “An bende abiro penjou gimoro achiel kende, kendo ka udwoka to eka abiro nyisou kuma ayudoe e teko ma atimogo gigi.</verse>
				<verse number="25">Teko mane Johana batisogo ji noa kanye? Ne oa e polo koso noa kuom dhano?” Eka jogo nochako wuoyo e kindgi giwegi, ka gipenjore ni, “Ere kaka dwadwoke? Ka wawacho ni teko Johana noa kuom Nyasaye to obiro penjowa gimomiyo ne ok wayie kuom Johana.</verse>
				<verse number="26">To ka wawacho ni noa kuom dhano, to ji nyalo hinyowa, nikech ji duto oyie ni Johana en janabi.”</verse>
				<verse number="27">Kuom mano ne gidwoko Yesu ni, “Ok wang’eyo.” Eka yesu nowachonigi ni, “Ka kamano, to an bende ok anyal nyisou kuma ayudoe teko matimogo gigi.</verse>
				<verse number="28">“To koro uparo nadi kuom wachni? Ng’at moro ne nigi yawuowi ariyo. Nodhi ir wuode maduong’, mowachone niya, ‘Nyathina, kawuono dhiyo mondo iti e puoth mzabibu.’</verse>
				<verse number="29">Wuodeno nodwoke ni, ‘Ee, adhi.’ To kata kamano ne ok odhi.</verse>
				<verse number="30">Bang’ mano, ng’atno nodhi ir wuode machielo, mowachone mana kaka nowacho ni wuode maduong’. Wuowini to nodwoke ni, ‘Ok adhi.’ To achien noloko parone, modhi.</verse>
				<verse number="31">To koro apenjou ni, kuom yawuowi ariyogo, ere ng’ama notimo gima ne wuon mare dwaro?” Ne gidwoke ni, “Wuowi matin.” Eka Yesu nowachonigi niya, “Adier awachonu ni josol osuru gi jochode kwongonu donjo Piny Ruodh Nyasaye.</verse>
				<verse number="32">Awacho kamano nikech Johana nobiro iru, monyisou yo makare monego uluw, to ne utamoru yie wachne. Josol osuru gi jochode to noyie. To kata obedo ni ne uneno kamano, to ne ok ulokoru mondo uyie wachne.</verse>
				<verse number="33">“Koro winjuru ngero machielo. Ne nitie ng’at moro mane oloso puoth mzabibu. Nochielo puodhono, mokunyone bur mibiyoe mzabibu, kendo ogerone kar rito. Eka ne oweye e lwet jopur, mi owuok odhi e piny moro mabor.</verse>
				<verse number="34">To kane ndalo pono mzabibu ochopo, nooro jotichne ir jopurgo, mondo oomne olemo monego oyudi.</verse>
				<verse number="35">To jopur nomako jotichnego mi ogoyo achiel, to moro ginego, kendo machielo gigoyo gi kite.</verse>
				<verse number="36">Wuon puodho nochako ooro jotich mamoko, mang’eny moloyo mokwongo ka, to jogo notimonigi mana kaka ne gitimo ni jotich mokwongo kande.</verse>
				<verse number="37">To e gikone nooro wuode irgi, koparo ni, ‘Wuoda to ang’eyo i ngibiro miyo luor’</verse>
				<verse number="38">To kane jopurgo oneno wuode ne giwacho e kindgi giwegi ni, ‘Jali ema biro bedo wuon lowo, omiyo biuru wanege, mondo wakaw lope.’</verse>
				<verse number="39">Kuom mano ne gimake mi giwite oko e tok puoth mzabibu, kendo ginege.</verse>
				<verse number="40">“To koro apenjou ni, ka wuon puodho obiro, to ang’o ma notim ni jopurgo?”</verse>
				<verse number="41">Ne gidwoke ni, “Enoneg jomarichogo gi nek marach, mi okaw puotheno omi jopur moko nono manyalo miye olemo monego oyudi e kinde ka kinde ma olemo ochiekie.”</verse>
				<verse number="42">Eka Yesu nopenjogi ni, “Pok usomo e Muma niya, ‘Kidi mane jogedo odagi, ema koro osedoko kidi motegno moriwo kor ot. Mano en tich Ruoth Nyasaye, kendo en gima lichnwa miwuoro’?</verse>
				<verse number="43">“Emomiyo awachonu ni Loch Nyasaye ibiro golo kuomu, kendo nomiye oganda moro manyalo nyago olemo makare. [</verse>
				<verse number="44">Ng’ato ang’ata mopodho kuom kidino, notur matindotindo, to ka kidino ema opodho kuom ng’atno, to norege ka buru!]”</verse>
				<verse number="45">Kane jodolo madongo gi jo-Farisai owinjo ngechenego, ne ging’eyo ni owuoyo mana kuomgi.</verse>
				<verse number="46">Omiyo ne gidwaro make, to kata kamano ne giluoro ji, nikech ji ne oyie ni Yesu en janabi.</verse>
			</chapter>
			<chapter number="22">
				<verse number="1">Yesu nochako wuoyo kodgi gi ngeche, kawacho niya,</verse>
				<verse number="2">“Loch Polo chalo gi ruoth mane oloso nyasi mar kisech wuode.</verse>
				<verse number="3">Ne ooro jotichne mondo odhi onyis joma oluongi mondo obi, to joma oluonggo nodagi.</verse>
				<verse number="4">Omiyo nochako ooro jotich mamoko, kowachonigi ni mondo ginyis joma oluonggo niya, ‘Nyasi oseikore, kendo aseyang’o ruetha gi jamba moko machwe, kendo gik moko duto oselosi. Omiyo biuru e kisera.’</verse>
				<verse number="5">To joma noluonggo ne ok odewo wachno, mi ng’at achiel nodhi adhiya e puodho, to machielo odhi e ohande,</verse>
				<verse number="6">to joma moko nomako jotichnego, motimonigi malit, kendo onegogi.</verse>
				<verse number="7">Mirima nohewo ruodhno, omiyo nooro askechene, mi odhi otieko jonekgo, kendo owang’o dalagi.</verse>
				<verse number="8">Eka nowacho ni jotichne niya, ‘Kisera koro oseikore, to joma ne oluongi ok oromo betie e kiserani.</verse>
				<verse number="9">Kuom mano, dhiuru e akek yore mondo uluong ji duto munwang’o obi e kisera,’</verse>
				<verse number="10">Omiyo jotich nodhi e akek yore, mochoko ji duto mane ginwang’o, joma richo kod joma beyo machalre, mi welo nopong’o siwandha.</verse>
				<verse number="11">“To kane ruoth obiro neno welo, noyudo ng’at moro kanyo ma ok orwako law kisera,</verse>
				<verse number="12">mi owachone ni, ‘Omera, ere kaka idonjo ka, to ionge gi law kisera?’ To dho ng’atno nomoko.</verse>
				<verse number="13">Eka ruoth nowacho ni jotichne niya, ‘Tueuru luetene gi tiendene, mondo uwite oko e mudho mandiwa, kuma ywagruok kod muodo lak nitie.’ ”</verse>
				<verse number="14">Yesu notieko ka wacho ni, “Ji ma iluongo ng’eny, to joma iyiero nok.”</verse>
				<verse number="15">Bang’e jo-Farisai nodhi, mi jopimo wach kaka digindhog Yesu gi weche mowacho.</verse>
				<verse number="16">Eka ne gioro jopuonjre maggi kod jo-Herode ire, mi jogo nodhi openje niya, “Japuonj, wang’eyo ni in jaadiera, kendo ipuonjo yor Nyasaye gi adiera, ma ok iluoro wang’ ng’ato, bed ni en ng’ama nadi.</verse>
				<verse number="17">Koro nyiswae gima iparo kuom wach golo osuru. Chikwa oyie mondo wagol osuru ni Kaisar, koso ok oyie?”</verse>
				<verse number="18">To Yesu nong’eyo paro marach ma gin-go, omiyo nodwokogi niyya, “Ang’o momiyo utema, un andhokegi?</verse>
				<verse number="19">Nyisauru ane pesa migologo osuru.” Kuom mano ne gikelo ne siling’,</verse>
				<verse number="20">mi openjogi niya, “Kidoni gi nying’ni mag ng’a?”</verse>
				<verse number="21">Ne gidwoke ni, “Gin mag Kaisar.” Eka Yesu nowachonigi niya, “Emomiyo, chiwuru ni Kaisar gi Kaisar, to gi Nyasaye chiwuru ni Nyasaye.”</verse>
				<verse number="22">To kane giwinjo kamano, ne giwuoro, mi giweye gidhi.</verse>
				<verse number="23">Chieng’onogo jo-Sadukai nobiro ir Yesu. (Gin e joma wach ni chier onge)</verse>
				<verse number="24">Ne giwachone niya, “Japuonj! Musa nopuonjowa ni, ka ng’ato otho maonge nyathi, to owadgi nyaka kaw chiege mondo onywolnego nyithindo.</verse>
				<verse number="25">To ne nitie owete abiriyo mane odak kodwa ka. Wuowi maduong’ nokendo, to otho ka ok onywolo nyathi, omiyo chiege nodong’ ni owadgi maluwe.</verse>
				<verse number="26">Gima kamano bende ema notimore ni owadgi mar ariyo gi mar adek, nyaka mar abiriyo.</verse>
				<verse number="27">To bang’ tho jogo duto, dhakono bende notho.</verse>
				<verse number="28">Koro, chieng’ chier, to dhakono nobed chi ng’a kuom ji abiriyogo, nikech giduto ne gibet kode?”</verse>
				<verse number="29">To Yesu nodwokogi niya, “Uruenyo, nikech ok ung’eyo weche manie Muma kata teko mar Nyasaye bende ok ung’eyo.</verse>
				<verse number="30">Bang’ chier, ji ok nokendre, to ginichal gi malaika manie polo.</verse>
				<verse number="31">“To kuom wach chier mar joma otho, pok usomo gima ne Nyasaye owachonu ni,</verse>
				<verse number="32">An e Nyasach Ibrahim, gi Nyasach Isaka, kod Nyasach Jakobo’? To wang’eyo ni Nyasaye ok en Nyasach joma otho, to en Nyasach joma ngima.”</verse>
				<verse number="33">Kane ji owinjo wachno, ne giwuoro puonjne.</verse>
				<verse number="34">To kane jo-Farisai owinjo ni Yesu osemako dho jo-Sadukai gi wach, ne gichokore kanyakla,</verse>
				<verse number="35">mi ng’at achiel kuomgi, ma japuonj Chik, nopenje, kateme, niya,</verse>
				<verse number="36">“Japuonj, ere chik Musa maduong’ie moloyo chikene mamoko duto?”</verse>
				<verse number="37">Yesu nodwoke ni, “Her Ruoth Nyasachi gi chunyi duto, kendo gi paroni duto, kendo gi riekoni duto.</verse>
				<verse number="38">Mano e chik mokwongo kendo maduong’ie moloyo.</verse>
				<verse number="39">To chik mar ariyo ma bende chalo kode e ma: Her wadu kaka iherori iwuon.</verse>
				<verse number="40">Chike Musa duto, kod puonj mag jonabi otenore mana kuom chike ariyogo.”</verse>
				<verse number="41">Kane jo-Farisai osechokore molworo Yesu kamano, nopenjogi niya,</verse>
				<verse number="42">“Uparo ang’o kuom Mesia? En nyakwar ng’a?” Ne gidwoke ni, “En nyakwar Daudi.”</verse>
				<verse number="43">Eka nomedo penjogi ni, “Ere gima omiyo Roho Maler nomiyo Daudi owuon oluongo Mesia ni, Ruodhe? Apenjo kamano nikech Daudi nowacho niya,</verse>
				<verse number="44">‘Ruoth Nyasaye nowacho ni Ruodha ni, “Bed e bada korachwich ka, nyaka chop aket wasiki e bwo tiendi.” ’</verse>
				<verse number="45">Koro, ka Daudi ema luongo Mesia ni Ruoth kamano, to ere kaka Mesia dibed nyakwar Daudi?”</verse>
				<verse number="46">Onge ng’ama ne nyalo dwoke kata wach achiel, to bende, chakre chieng’no, onge ng’ama nohedhore penje wach moro kendo.</verse>
			</chapter>
			<chapter number="23">
				<verse number="1">Bang’e Yesu nowuoyo gi jopuonjrene kaachiel gi joma nosechokore, kowacho niya,</verse>
				<verse number="2">“Jopuonj Chik kod jo-Farisai omi tich nyiso ji tiend Chik Musa.</verse>
				<verse number="3">Emomiyo timuru gik ma giwachonu, kendo chikuru itu nikech gipuonjo ji, to ok gitim gik ma gipuonjo.</verse>
				<verse number="4">Gitueyo misike mapek, mohewo ji ting’o kendo giketo e gok ji, to gin giwegi ok gimul misikego kata mana gi lith luetgi.</verse>
				<verse number="5">Gik moko duto ma gitimo, gitimo mana ni mondo ji onegi. Gitueyo gik madongo moting’o weche Muma, e pat wag’gi kendo e bedegi, kendo girwako lewni momin usi maboyo e riakgi,</verse>
				<verse number="6">bende gihero bet kuonde moyiedhi e sewni, kendo gihero kombe manyime e ut lemo.</verse>
				<verse number="7">Bende gihero mondo ji omosgi ka miyogi duong’, kuonde ma ji ochokoree, kendo gihero mondo ji oluonggi ni jopuonj.</verse>
				<verse number="8">To un kik luongu ni jopuonj, nikech ng’at achiel kende e japuonj, to un duto un owete.</verse>
				<verse number="9">Bende ki uluong ng’ato ni wuonu e piny ka, nimar un gi Wuoro achiel kende, manie polo.</verse>
				<verse number="10">Kata kik luongu ni jotelo, nikech ng’at achiel kende, ma en Kristo, e jatendu.</verse>
				<verse number="11">“Ng’ama duong’ moloyo kuomu ema nyaka bed jatichu.</verse>
				<verse number="12">Ng’at ma ting’ore malo nodwok piny, to ng’at ma dwokore piny ema noting’ malo.</verse>
				<verse number="13">“Mano kaka unune malit, un jopuonj Chik gi jo-Farisai, ma wuondore ni ohero Nyasaye! Uchiego ni ji dhoranga Piny Ruodh Polo, to un uwegi ok udonjie, to eka joma dwaro donjoe be utamo. [</verse>
				<verse number="14">Mano kaka unune malit, ka uriasoru gi lemo moyware. Mano emomiyo unuyud kum marach moloyo]</verse>
				<verse number="15">“Mano kaka unune malit, un jopuonj Chik gi jo-Farisai, mawuondore ni ohero Nyasaye! Ulwororu e nembe gi pinje duto, mondo ulok kata mana ng’at achiel obed jadinu, to ka useloke to umiyo odoko ng’at mowinjore gi mach mak tho moloyo un uwegi nyading’eny!</verse>
				<verse number="16">“Mano kaka unune malit, un jotelo ma muofni! Uwacho ni ka ng’ato okuong’ore gi nying Hekalu, to mano onge wach, to ka okuong’ore gi nying dhahabu manie Hekalu, to wach omake.</verse>
				<verse number="17">Un muofni mofuwogi! Ere gima duong’ moloyo wadgi? Dhahabu, koso Hekalu mamiyo dhahabu bedo gima owal ni Nyasaye?</verse>
				<verse number="18">To bende uwacho ni ka ng’ato okuong’ore gi nying kendo-mar-misango, to mano onge wach, to ka okuong’ore gi nying chiwo man kuom kendo-mar-misango, to wach omake.</verse>
				<verse number="19">Mano kaka un muofni! Ere gima duong’? Chiwo koso kendo-mar-misango mamiyo chiwo bedo mowal ni Nyasaye?</verse>
				<verse number="20">Ng’at mokuong’ore gi nying kendo-mar-misango ok okuong’ore mana gi nying kendo-mar-misango kende, to okuong’ore gi nying gik moko duto man kuome bende.</verse>
				<verse number="21">Kendo ng’at mokuong’ore gi nying Hekalu ok okuong’ore gi nying Jal modakie bende,</verse>
				<verse number="22">kendo ng’at mokuong’ore gi nying polo to okuong’ore gi nying kom duong’ mar Nyasaye kod nying Jal mobetie bende.”</verse>
				<verse number="23">Yesu nomedo wacho niya, “Mano kaka unune malit, un jopuonj Chik gi jo-Farisai, mawuondore ni ohero Nyasaye! Uketo chunyu mana kuom chiwo ni Nyasaye mich mar achiel kuom apar mag alode maonge tich kaka apoth, gi onyulo, kod ododo, to uweyo gik madongo ma Chik dwaro, kaka ng’ado bura kare, gi bedo mang’won kod bedo jaadiera. Gik madongogo ema onego bed ni utimo, to mamokogo bende ok onego uwe mak utimo.</verse>
				<verse number="24">Un jotelo ma muofni, magolo gik matindo kaka ojur e gima umadho, to gik madongo ka ngamia, to umwonyo amwonya!</verse>
				<verse number="25">“Mano kaka unune malit, un jopuonj Chik gi jo-Farisai, mawuondore ni ohero Nyasaye! Ulwoko kang’e agwata gi kang’e tawo, to igi to uweyo kopong’ gi gik moyudi e yor mecho kod moyud e yor gombo mokadho ndaga.</verse>
				<verse number="26">Un jo-Farisai ma muofni, kwonguru ulwok kai agwata, eka ng’eye bende obed maler!</verse>
				<verse number="27">“Mano kaka unune malit, un jopuonj Chik gi jo-Farisai, mawuondore ni ohero Nyasaye! Uchalo gi liete mobuk matar, manenore maber gi oko, to igi opong’ gi choke joma otho, kod gik moko duto mochido.</verse>
				<verse number="28">Kamano e kaka un bende unenoru gi oko ni un joma kare, to chunyu opong’ gi gango wach kod timbe maricho.</verse>
				<verse number="29">“Mano kaka unune malit, un jopuonj Chik gi jo-Farisai, mawuondore ni ohero Nyasaye! Umwono liete jonabi, kendo ulicho liete joma kare,</verse>
				<verse number="30">kuwacho niya, ‘Dine wadag e ndalo kwerewa, to dine ok wariwore kodgi kuom chuero remb jonabi.’</verse>
				<verse number="31">To kuwacho kamano, to uyie ni un nyikwa joma nonego jonabi.</verse>
				<verse number="32">Kara, dhiuru adhiya nyime, mondo utiek tich mane kwereu ochako!</verse>
				<verse number="33">Un thuonde ma koth thuonde marichogi! Ere kaka uparo ni dutony e kum mar mach mak tho?</verse>
				<verse number="34">Mano emomiyo abiro oronu jonabi gi ji mariek kod jopuonj Chik. Moko kuomgi ubiro nego, kuguro e msalaba, to moko unuchwad e uteu mag lemo, kendo unulawgi e dala ka dala.</verse>
				<verse number="35">Kamano unuyud kum kuom remb joma kare duto mosechuer e piny, chakre remb Habil nyaka remb Zakaria wuod Barakia, mane unego e kind Kama Ler gi kendo-mar-misango.</verse>
				<verse number="36">Awachonu adier ni tieng’ ma kawuononi noyud kum gigo duto!</verse>
				<verse number="37">“Yaye, jo-Jerusalem! Yaye, jo-Jerusalem! Un munego jonabi, kendo ugoyo joma Nyasaye ooro iru gi kite. Mano kaka asedwaro mondo achoku kaka nyabuch gweno choko nyithinde e bwombe, to usetamoru.</verse>
				<verse number="38">Koro dalau biro dong’ gunda.</verse>
				<verse number="39">Awachonu ni, chakre kawuono ok unuchak unena kendo, nyaka kinde chopi ma unuwachie ni, ‘Oguedh ng’ama biro e nying Ruoth.’ ”</verse>
			</chapter>
			<chapter number="24">
				<verse number="1">Kane oyudo Yesu wuok e Hekalu, jopuonjrene nobiro ire mondo onyise Hekalu kaka oger.</verse>
				<verse number="2">To nodwokogi ni, “Donge uneno gigi duto? Awachonu adier ni onge kata kidi achiel mabiro dong’ kochung’ ewi wadgi, to giduto nowitgi piny.”</verse>
				<verse number="3">Kane Yesu obet piny e got Zeituni, jopuonjrene nobiro ire kar kende, mowachone niya, “Nyiswa ane kinde ma gigi duto notimree, kod gima notimre ma nyiso ni kinde mibiro duogoe, kod kinde mar giko piny, osechopo.”</verse>
				<verse number="4">Yesu nodwokogi ni, “Beduru motang’ mondo kik ng’ato wuondu,</verse>
				<verse number="5">nikech ji mang’eny nobi gi nyinga, kawacho ni, ‘An e Mesia,’ mi ginimi ji mathoth lal.</verse>
				<verse number="6">Unuwinj mahu mag lwenje man kuonde machiegni, kod wach lwenje man kuonde maboyo, to kik chunyu parre. Gik ma kamago nyaka timre, to mano ok onyiso ni giko mar piny osechopo,</verse>
				<verse number="7">nimar ogendini noked gi ogendini wetegi, kendo ruodhi nomonj ruodhi wetegi. Kech bende nowuogi, kendo piny noyiengini kuonde mopogore opogore.</verse>
				<verse number="8">To masichego duto gin mana chakruok mar ndalo manyien.</verse>
				<verse number="9">“E ndalogo, ginimaku ma giteru mondo okumu kendo onegu, bende ogendini duto nobed mamon kodu nikech un joga.</verse>
				<verse number="10">Ji mathoth nowe Nyasaye, mi ndhogre kendgi, kendo bed mamonre.</verse>
				<verse number="11">Bende jonabi mag miriambo nowuogi, mi nomi ji mang’eny lal.</verse>
				<verse number="12">Timbe maricho nomedre, omiyo hera mar ji mang’eny nodog chien.</verse>
				<verse number="13">To nga’ma otimo kinda nyaka giko ema nokwo.</verse>
				<verse number="14">Wach maber mar Loch Nyasaye noland e piny duto, mondo ogendini duto ong’e eka bang’e giko nobi.</verse>
				<verse number="15">“Ka uneno Gima Kuero Makelo Kethruok, mane janabi Daniel owuoyo kuome, kochung’ e Hekalu,</verse>
				<verse number="16">to joma nie piny Judea nyaka ring dhi pondi e gode! (Ng’ama somo wachni mondo ong’e tiende.)</verse>
				<verse number="17">Ka ng’ato nie wi tat ode, to kik olor mondo okaw gik manie ot odhigo.</verse>
				<verse number="18">Bende kata ka ng’ato ni oko e puodho, to kik odog dala oom lawe.</verse>
				<verse number="19">Mano kaka nobed malit e ndalogo ni mon mayach, kod mon man gi nyithindo mapod dhoth!</verse>
				<verse number="20">To kwauru Nyasaye mondo kik chunu ni nyaka uringi e ndalo koyo, kata chieng’ Sabato,</verse>
				<verse number="21">nimar masira maduong’ ma nomak ji e ndalono nobed malich mapok oneye nyaka a chakruok piny, nyaka chil kawuono. To bende, masira maduong’ ma kamano ok nochak otimre kendo.</verse>
				<verse number="22">Ka dine Nyasaye ok osechano mondo ong’ad kar romb ndalogo, to onge ng’ama dotony. To Nyasaye nong’ad ndalogo nikech joma oyiero.</verse>
				<verse number="23">“Ka ng’ato owachonu e ndalogo ni, ‘Neuru, ma en Mesia,’ kata ni, ‘Macha e en’, to kik uyie,</verse>
				<verse number="24">nikech Mesia mag miriambo kod jonabi ma ok madier notuchi. Ginitim ranyisi madongo kod honni, mondo kanyalore to giwuondgo kata mana joma Nyasaye oyiero.</verse>
				<verse number="25">Ero, koro asenyisou wachno chon.</verse>
				<verse number="26">Kuom mano, kowachnu ni, ‘Winjuru, en e thim’, to kik uwuog udhi kuno. Kata ka owachnu ni, ‘En gul ei ot’, to kik uyie,</verse>
				<verse number="27">nikech kaka mil polo piatore koa yo wuokchieng nyaka yo podho chieng’, e kaka biro mar Wuod dhano bende nochal.</verse>
				<verse number="28">Kama gimoro othoe, ema achudhe chokoree.</verse>
				<verse number="29">“To gikanyono, ma masiche mag ndalogo orumoe, ‘Wang’chieng’ noimre, kendo due ok norieny. Sulue bende nopudhre, mi lwar koa e polo nikech teko momakogi noyiengni.’</verse>
				<verse number="30">“Bang’ mano ranyisi ma nyiso ni Wuod Dhano chiegni duogo nonenre e kor polo, mi ogendini duto manie piny noywagre, kendo ginine Wuod Dhano kabiro e boche polo gi teko kod duong’ maler.</verse>
				<verse number="31">Enoor malaikane e tung’ piny gi tung’ piny, ka tung’ ywak matek, mondo ochok joge ma oseyiero, chakre e tung’ piny konchiel nyaka komachielo.</verse>
				<verse number="32">“Puonjreuru rieko kuom wach yadh ng’owo. Ka bedene loth, kendo ochako golo pote, to ung’eyo ni ndalo chwiri chiegni.</verse>
				<verse number="33">Kamano bende ka uneno ka gik moko duto ma asewachonugo timore, to ng’euru ni Wuod Dhano osekayo machiegni, kendo en mana e dhoot.</verse>
				<verse number="34">Awachonu adier ni gigo duto notimre kapok tieng’ ma kawuononi orumo.</verse>
				<verse number="35">Polo gi piny norum. Wechena to ok norum ngang’.</verse>
				<verse number="36">“To onge ng’ama ong’eyo chieng’ ma gigo notimre, kata sa ma ginitimree. Kata malaika mae polo, kata mana Wuowi ok ong’eyo to Wuoro kende ema ong’eyo.</verse>
				<verse number="37">Biro mar Wuod Dhano nobed mana kaka ndalo mag Nowa nobet,</verse>
				<verse number="38">nikech e ndalo mane ataro pok obiro, ji ne chiemo kendo metho, bende chuo ne kendo mon, nyiri bende ne dhi tedo, nyaka chieng’ mane Nowa odonjo e yie.</verse>
				<verse number="39">To ne ok ging’eyo gima timore nyaka ataro nobiro moimogi duto. Kamano e kaka biro mar Wuod Dhano bende nobedi.</verse>
				<verse number="40">E ndalogo, ji ariyo nobed katiyo e puodho: achiel nokaw, to machielo nowe.</verse>
				<verse number="41">Mon ariyo bende noyud ka rego: achiel nokaw, to machielo nowe.</verse>
				<verse number="42">Kuom mano, beduru motang’, nikech ok ung’eyo chieng’ ma Ruodhu biroe.</verse>
				<verse number="43">Ng’euru ni ka wuon ot ong’eyo sa ma jakuo biroe, to dobed korito ode, motam jakuo turo.</verse>
				<verse number="44">Mano omiyo un bende beduru kuikoru, nikech Wuod Dhano biro biro e sa ma ok ung’eyo ni onyalo biroe.</verse>
				<verse number="45">“Ere ng’ato kuomu ma chalo gi jatich mogen kendo mariek, ma ruodhe oketo mondo orit jotich wetene, kendo omigi chiemo e kinde mowinjore?</verse>
				<verse number="46">Jatich ma ka ruodhe oduogo, to yudo katiyo kamano, en jahawi.</verse>
				<verse number="47">Adier awachonu ni ruodhe nokete jarit mwandune duto.</verse>
				<verse number="48">To ka en jatich marach, to onyalo paro e chunye ni ruodhe biro deko kapok oduogo.</verse>
				<verse number="49">Omiyo onyalo chako goyo jotich wetene, kochiemo achima kendo ometho gi jomer.</verse>
				<verse number="50">To chieng’ moro nopo ka ruodhe oduogo dala e sa ma ok ong’eyo,</verse>
				<verse number="51">mi nong’ade sirunde sirunde. Kamano notere kama ywagruok gi muodo lak nitie, mondo okume kaachiel gi joma wuondore ni beyo!”</verse>
			</chapter>
			<chapter number="25">
				<verse number="1">Yesu nomedo wacho niya, “E ndalogo, Loch Polo nochal gi nyiri apar mane okawo techegi, mowuok mondo odhi orom gi wuon kisera.</verse>
				<verse number="2">Abich kuomgi nofuwo, to abich mamoko ne riek.</verse>
				<verse number="3">Nyiri abich mofuwogo nokawo techegi, to mo to ok gikawo.</verse>
				<verse number="4">Nyiri mariek to nokawo techegi kaachiel gi mo bende e chupe.</verse>
				<verse number="5">To wuon kisera noriwore, omiyo ne ginur giduto, mi nindo oterogi.</verse>
				<verse number="6">To odiewuor tir, koko noogore niya, ‘Wuon kisera echa biro! Wuoguru mondo udhi uromne.’</verse>
				<verse number="7">Eka nyigo duto noa malo, moloso techegi.</verse>
				<verse number="8">Nyiri mofuwo nowacho ni nyiri mariek niya, ‘Pognwaeuru moruno matin, nikech techewa dwaro tho.’</verse>
				<verse number="9">To nyiri mariek nodwokogi ni, ‘Ooyo, ok wanyal miyou, nikech mo ma wan-go ok nyal romowa kodu. Dhiuru e duka mondo ung’iew maru.’</verse>
				<verse number="10">To kane oyudo gidhi ng’iewo, wuon kisera nochopo, mi nyiri abich mane oikorego odonjo kode e siwandha mi olor dhoot.</verse>
				<verse number="11">Bang’e nyiri mokogo bende nobiro, moluongo niya, ‘Jaduong’! Jaduong’! Yawnwa.’</verse>
				<verse number="12">To nodwokogi ni, ‘Awachonu adier ni akiau.’ ”</verse>
				<verse number="13">Eka Yesu notieko ka wachonigi niya, “Mano emomiyo un bende beduru motang’, nikech ok ung’eyo odiechieng’ kata sa ma anabie.”</verse>
				<verse number="14">“Loch Polo nobed machal gi ng’at moro mane dwaro dhi wuoth kuma mabor, mi oluongo jotichne mondo owe gige e lwetgi.</verse>
				<verse number="15">Nopogogi pesa, kaka tekre ng’ato ka ng’ato obet. Jatich achiel nomiyo siling’ alufu abich, to moro alufu ariyo, kendo machielo alufu achiel. Eka nowuok odhi e wuodhe.</verse>
				<verse number="16">“Ng’at mane omi siling’ alufu abich nochako loko ohala, moyudo ohala alufu abich mamoko.</verse>
				<verse number="17">Kamano bende ng’at mane omi siling’ alufu ariyo noyudo ohala alufu ariyo mamoko e wigi.</verse>
				<verse number="18">To ng’at mane omi siling’ alufu achiel ne odhi okunyo bur, mokanoe pesa mane ruodhe omiyego.</verse>
				<verse number="19">“Bang’ ndalo mang’eny, ruodh jotichgo nodwogo, mokueno kodgi.</verse>
				<verse number="20">Ng’at mane omi siling’ alufu abich nokelo bende siling’ alufu abich mamoko mane oseyudo ohala, kowacho niya, ‘Ruoth, ne imiya siling’ alufu abich, to koro eri aseyudo ohala alufu abich mamoko.’</verse>
				<verse number="21">Ruodhe nowachone niya, ‘Isetimo maber ahinya! In jatich malong’o kendo modimbore! Iserito gik manok e yo maber, omiyo koro abiro keto gik mang’eny e lueti mondo iriti. Bi wabed mamor waduto’</verse>
				<verse number="22">Eka ng’at mane omi siling’ alufu ariyo bende nobiro, mowacho niya, ‘Ruoth, ne imiya siling’ alufu ariyo, to koro eri aseyudo ohala alufu ariyo mamoko’</verse>
				<verse number="23">Ruodhe nowachone niya, ‘Isetimo maber ahinya! In jatich malong’o kendo modimbore. Iserito gik manok e yo maber, omiyo koro abiro keto gik mang’eny e lueti mondo iriti. Bi wabed mamor waduto.’</verse>
				<verse number="24">“Bang’e ng’at mane omi siling’ alufu achiel bende nobiro, mowacho niya, ‘Ruoth, nangeyo ni in ng’at makoch, makeyo kama ok ochuoyoe, kendo choko cham kama ne ok oludoe.</verse>
				<verse number="25">Kuom mano naluor, mi adhi akunyo pesa mane imiya ei lowo. Eri! Kaw giri nogo!’</verse>
				<verse number="26">To ruodhe nowachone niya, ‘Yaye, in jatich marach, kendo ma jasamuoyo! Kara in ing’eyo kama ne ok achuoyoe, kendo achoko cham kama ne ok aludoe?</verse>
				<verse number="27">Ka kamano, to kara nonego iter pesana e bengi, mondo ka adwogo to akawe gi ohande.’</verse>
				<verse number="28">Eka nowacho ni jotichne ni, ‘Kawuru pesa kuom ng’atni, mondo umi jal man gi siling’ alufu apar,</verse>
				<verse number="29">nikech ng’ato ka ng’ato man-go ema nomedi, mi bed gi gik mang’eny moloyo. To ng’at maongego noma kata mana mano matin ma en-go!</verse>
				<verse number="30">Jatich manonono to wituru oko e mudho mandiwa, kama ywagruok gi muodo lak nitie,’ ”</verse>
				<verse number="31">Bang’ mano Yesu nowacho niya, “Ka Wuod Dhano obiro e duong’ne maler, kaachiel gi malaika duto, to nobedi e kom lochne man gi duong’,</verse>
				<verse number="32">kendo ogendini duto nochokre e nyime. Nopog ji e migepe ariyo, mana kaka jakwath pogo rombe kod diek,</verse>
				<verse number="33">koketo rombe e bade korachwich, to diek e bade koracham.</verse>
				<verse number="34">Eka nowachi ni joma ni e bade korachwich niya, ‘Biuru, un joma Wuora oseguedho, mondo ukaw piny moseiknu chakre chwech piny,</verse>
				<verse number="35">nikech ka ne kech kaya, to ne umiya chiemo, kendo kane riyo oloya, to ne umiya pi amodho, bende kane an wendo, to ne urwaka,</verse>
				<verse number="36">kendo ka ne an duk, to ne umiya lewni. Kamano bende kane atuo to ne ulima, kendo kane anie jela to ne ubiro unena.’</verse>
				<verse number="37">Eka joma karego nodwoke niya, ‘Ruoth, karang’o mane wanenie ka kech kayi, mi wamiyi chiemo, kata ka riyo oloyi, mwamiyi pi imodho?</verse>
				<verse number="38">Koso, karang’o mane wanenie ka in wendo, mi warwaki, kata ka in duk, mwamiyi lewni?</verse>
				<verse number="39">Bende karang’o mane wanenie kituo kata ka inie jela, mwabiro waneni?’</verse>
				<verse number="40">Eka Ruoth nodwokgi ni, ‘Awachonu adier ni gimoro amora mane utimo ni ng’at achiel matinie moloyo kuom owetenagi, to an ema nutimona.’</verse>
				<verse number="41">“Bang’ mano enowach ni joma nie bade koracham ni, ‘Un joma okuong’! Ayeuru kuoma, udhi e mach mak tho, moseiki ni Satan kod malaikane,</verse>
				<verse number="42">nikech kech ne kaya, to ne ok umiya chiemo, kendo riyo ne oloya, to ne ok umiya pi amodho,</verse>
				<verse number="43">bende ne an wendo, to ne ok urwaka, kendo ne an duk, to ne ok umiya lewni. Ne atuo kendo ne anie jela, to ne ok ubiro unena.’</verse>
				<verse number="44">To gin bende ginidwoke niya, ‘Ruoth, karang’o mane wanenie ka kech kayi, kata ka riyo oloyi, kata ka in wendo, kata ka in duk, kata kituo, kata ka inie jela, to ok wakonyi?’</verse>
				<verse number="45">Eka enodwokgi niya, ‘Awachonu adier ni, kane ok utimo kamano ni achiel matinie moloyo kuom joma tindogi, to an ema ne ok utimona.’</verse>
				<verse number="46">Eka Yesu notieko, ka wacho niya, “Jogi noter e kum mochwere, to joma kare nodhi e ngima mosiko.”</verse>
			</chapter>
			<chapter number="26">
				<verse number="1">Kane Yesu osetieko wechego duto, nowacho ni jopuonjrene niya,</verse>
				<verse number="2">“Ung’eyo ni bang’ ndalo ariyo Sap Pasaka biro betie, kendo nondhog Wuod Dhano mondo ogur e msalaba,”</verse>
				<verse number="3">To e kindeno, jodolo madongo kod jodong oganda ne jochokre e laru mar jadolo maduong’ ma nyinge Kaiafa.</verse>
				<verse number="4">Ne gichano kaka digimak Yesu ling’ling’ mondo ginegi.</verse>
				<verse number="5">To ne gineno ni ber mondo kik gimake e ndalo Sawo, nikech dipo ka ji otimo koko.</verse>
				<verse number="6">Kane Yesu ni Bethania e od Simon jadhoho,</verse>
				<verse number="7">dhako moro nobiro ire gi chupa molos gi alabasta, moting’o mo mang’ue ng’ar ma nengone tek, mi oolo e wi Yesu, ka Yesu chiemo.</verse>
				<verse number="8">To kane jopuonjrene oneno kamano, mirima nomakogi, mi gipenjore niya, “Morni iketho nang’o?</verse>
				<verse number="9">Ka da ni oloke, to da okelo pesa mang’eny, mi opog ni joma odhier.”</verse>
				<verse number="10">To Yesu nong’eyo gima giparo, mowachonigi niya, “Ere gima omiyo uchando dhakoni? Osetimona gima kare kendo maber.</verse>
				<verse number="11">Joma odhier ni kodu ndalo duto, to an ok an kodu ndalo duto.</verse>
				<verse number="12">Kane oolo morni kuoma, to nomiyo ringra odoko moikore ni yik.</verse>
				<verse number="13">Awachonu adier ni kamoro amoro ma nolandie wach maber man kuomani e piny duto to gima dhakoni osetimo bende nohul, kiparego.”</verse>
				<verse number="14">Bang’e, ng’at achiel kuom jopuonjre Yesu apar gariyo, ma nyinge Judas Iskariot, nodhi ir jodolo madongo,</verse>
				<verse number="15">mopenjogi niya, “Ang’o ma dumiya, ka aketo Yesu e luetu?” Kuom mano ne gimiye siling’ piero adek.</verse>
				<verse number="16">Omiyo chakre chieng’no, Judas nochako rango yo ma dondhoggo Yesu.</verse>
				<verse number="17">Chieng’ mokwongo mar Sap makati ma ok ketie Thowi, jopuonjre Yesu nodhi ire, mopenje ni, “Ere kama idwaro ni mondo waiknie Sap Pasaka?”</verse>
				<verse number="18">Nodwokogi niya, “Dhiuru Jerusalem ir ng’at moro, mondo uwachne ni, ‘Japuonj owacho ni sane osechopo, kendo obiro chamo Sap Pasaka e odi kod jopuonjrene.’ ”</verse>
				<verse number="19">Jopuonjrene notimo kaka Yesu nowachonigi, mi gidhi giiko Pasaka.</verse>
				<verse number="20">Kane koro piny oseyuso, Yesu nobet piny kod jopuonjrene apar gariyo mondo ochiem,</verse>
				<verse number="21">kendo kane oyudo gichiemo nowachonigi niya, “Awachonu adier ni ng’at achiel kuomu biro ndhoga.”</verse>
				<verse number="22">Kane giwinjo kamano, chunygi nochandore malit, mi moro ka moro openje ni, “Ruoth, en an koso?”</verse>
				<verse number="23">Yesu to nodwokogi niya, “Ng’at achiel maluto lwete koda e tawo kuomu, un ji apar gariyo, ema biro ndhoga.</verse>
				<verse number="24">Wuod Dhano biro tho mana kaka Muma wacho, to mano kaka nodok malit ni ng’at ma biro ndhoge! Da obedo maber ni ng’atno ka dine ok onywole.”</verse>
				<verse number="25">To Judas, mane biro ndhoge, nopenje niya, “Japuonj an e ng’atno koso?” Eka Yesu nodwoke ni, “Isewacho.”</verse>
				<verse number="26">Kane gichiemo kamano, Yesu nokawo makati, moguedho, eka nong’ingo, momiyo jopuonjrene, kowacho niya, “Kawuru, ucham. Ma e ringra.”</verse>
				<verse number="27">Bang’e nokawo kikombe, kendo kane osegoyo ni Nyasaye erokamano, nomiyogi kowacho niya, “Madhuru uduto,</verse>
				<verse number="28">nikech ma e remba, mochuer ni ji mang’eny, kitimonigigo Winjruok gi Nyasaye mondo owenigi richogi.</verse>
				<verse number="29">Awachonu ni chakre kawuono ok nachak amadh divai ngang’ nyaka chop amadh divai manyien kodu e piny Wuora.”</verse>
				<verse number="30">Bang’ mano ne giwer, to kane gisewer, ne giwuok gidhi e got Zeituni.</verse>
				<verse number="31">Eka Yesu nowachonigi niya, “Uduto ubiro ringo uweya gotienoni nikech gima ang’ notimrena, nimar ondiki e Muma ni, ‘Ananeg jakwath, mi rombe noke.’</verse>
				<verse number="32">To ka osechiera, to natel nyimu adhi Galili.”</verse>
				<verse number="33">To Petro nodwoke niya, “Kata ka ji duto oringo oweyi nikech gima otimoreni, anto ok naweyi ngang’.”</verse>
				<verse number="34">Yesu nodwoke ni, “Adier awachoni ni, otieno ma kawuononi, ka pok thuon gweno okok, to ibiro kweda didek.”</verse>
				<verse number="35">To Petro nokone niya, “Ooyo, ok nakwedi ngang’ kata ka ochuno ni nyaka atho kodi.” Jopuonjrene mamoko duto bende nowacho mana kamano.</verse>
				<verse number="36">Bang’e yesu nodhi gi jopuonjrene kama iluongo ni Gethsemane, mi owachonigi niya, “Beduru kaeri, ka anto adhi kucha mondo alem.”</verse>
				<verse number="37">Nokawo Petro gi yawuot Zebedi ariyo odhigo. Eka chunye nochako doko malit, ka oparore ahinya.</verse>
				<verse number="38">Nowachonigi niya, “Chuny lit ma an-go lich, madwaro mana nega. Beduru ka, kukonya rito.”</verse>
				<verse number="39">Eka nochwalore nyime matin, mopodho piny auma, kolemo niya, “A Wuora, kanyalore to kikombe mar masira ni mondo okadha; to kik obed kaka an ema adwaro to mana kaka in ema idwaro.”</verse>
				<verse number="40">Eka nodok ir jopuonjrene adek kande, moyudo ka nindo oterogi, mi owacho ni Petro ni, “Kara unindo! Ok unyal konya rito kata mana kuom sa achiel kende?</verse>
				<verse number="41">Beduru kuneno mondo ulem, kik udonj e tem. Adier, chuny oyie, to ringruok ema nyap.”</verse>
				<verse number="42">Yesu nochako odok mar ariyo, mi olemo niya, “Wuora, ka kikombeni ok nyal kadho mak amadho, to gima idwaro ema mondo otimre.”</verse>
				<verse number="43">Ne ochako odwogo, monwang’o ka nindo ochako oterogi nikech wengegi ne pek.</verse>
				<verse number="44">Ne oweyogi, mi ochako odok olemo kendo mar adek, konwoyo mana weche mane osewacho mokwongo.</verse>
				<verse number="45">Bang’e ne ochako odwogo ir jopuonjrene, mopenjogi niya, “Pod unindo aninda kuyueyo? Winjuru, sa koro chiegni mibiro chiwoe Wuod Dhano e lwet joricho.</verse>
				<verse number="46">Chunguru, wadhiuru. Ero, jandhona osekayo machiegni.”</verse>
				<verse number="47">Kane Yesu pod loso, Judas, ma achiel kuom jopuonjre apar gariyo, notucho gi oganda maduong’ man gi ligengni kod arunge, koa ka jodolo madongo kod jodong oganda.</verse>
				<verse number="48">Jandhokne nosenyiso jogo gima obiro timo, kowachonigi niya, “Ng’at ma ang’ amoso kanyodho e en. Makeuru!”</verse>
				<verse number="49">Kamano Judas nodhi ir Yesu piyo-piyo, monyodhe, komose ni, “Misawa, japuonj.”</verse>
				<verse number="50">To Yesu nowachone niya, “Omera, tim atima gima okeli.” Eka jogo nobiro momako Yesu matek.</verse>
				<verse number="51">To ng’at achiel kuom joma ne nigi Yesu norieyo bado, mowuodho liganglane, mochadhogo it jatich jadolo maduong’ oko.</verse>
				<verse number="52">To Yesu nowachone niya, “Dwok liganglani e olalo, nikech ji duto makawo ligangla notho mana tho ligangla.</verse>
				<verse number="53">Uparo ni ok anyal kwayo Wuora, mi oorna piyopiyo malaika mang’eny moloyo ogend lweny apar gariyo?</verse>
				<verse number="54">To ka kamano, to wach Muma mawacho ni gigi nyaka timre, dichop nadi?”</verse>
				<verse number="55">Sa nogo Yesu nowacho ni oganda mane obirono niya, “Ere gima omiyo ubirona gi ligengni kod arunge, ka joma dwaro jamecho? Pile yande abet ka apuonjo e Hekalu, to ne ok umaka.</verse>
				<verse number="56">To magi duto otimore mondo wach mane jonabi ondiko ochop kare.” Eka jopuonjrene duto noringo moweye.</verse>
				<verse number="57">Joma ne omako Yesu notere e od Kaiafa, jadolo maduong’ kuma ne jopuonj Chik kod jodong oganda osechokore.</verse>
				<verse number="58">To Petro noluwe gi chien nyaka laru mar jadolo maduong’. Nodonjo kanyo mobet piny gi jorit, mondo owinj giko mar wachno.</verse>
				<verse number="59">Jodolo madongo gi jobura duto ne dwaro weche mag mirambo ma digidonjnigo ni Yesu mondo onegi.</verse>
				<verse number="60">To ne ok ginwang’o wach moro, kata obedo ni joneno mang’eny mag miriambo nobiro kamano. To mogik, ji ariyo nochung’ e nyim jobura,</verse>
				<verse number="61">mowacho niya, “Ng’atni nowacho ni onyalo ketho Hekalu mar Nyasaye, mi kendo ochak ogere kuom ndalo adek.”</verse>
				<verse number="62">Eka jadolo maduong’ nochung’ mopenjo Yesu ni, “Ok idwokie wach moro kuom weche ma jogi donjonigo koso?”</verse>
				<verse number="63">Yesu to noling’ aling’a thi. Jadolo maduong’ nowachone niya, “Aketi mondo ikuong’ri gi nying Nyasaye Mangima: Nyiswa ane ka in Kristo, Wuod Nyasaye.”</verse>
				<verse number="64">Yesu nodwoke ni, “Ero, isewacho, to awachonu ni chakre kawuono, ubiro neno Wuod Dhano kobet e bat korachwich mar Nyasaye Ma Nyalo Gik Moko Duto, kobiro e boche polo.”</verse>
				<verse number="65">Kane jodolo maduong’ owinjo kamano, noyiecho lawe kowacho ni, “Oseyanyo Nyasaye! Koro ang’o momiyo pod wadwaro joneno? Ero, usewinjo kaka oyanyo Nyasaye!</verse>
				<verse number="66">Un uneno ang’o?” Ne gidwoke ni, “Bura oloye! Nyaka otho!”</verse>
				<verse number="67">Bang’e ne ging’udho kuome olawo, mi gigoye adhong’, kendo githale,</verse>
				<verse number="68">ka gipenje ni, “In Kristo! Hulnwa ane ng’ama ogoyi!”</verse>
				<verse number="69">To noyudo Petro obet oko e laru. Jatich moro manyako nodhi ire, mowachone niya, “In bende ne in kod Yesu ja-Galili.”</verse>
				<verse number="70">To ne okwer e nyimgi duto, kowacho ni, “Ok ang’eyo gima iwacho.” Eka noa kanyo, modhi e dho rangach.</verse>
				<verse number="71">Nyako machielo nonene kueno, mowacho ni joma ne ni kanyo niya, “Jali bende ne ni kod Yesu ja-Nazareth.”</verse>
				<verse number="72">To ne ochako okwer kendo, kokuong’ore niya, “Ok ang’eyo ng’atno!”</verse>
				<verse number="73">Bang’ kinde matin, joma nochung’ kanyo nosudo machiegni, mowacho ni Petro niya, “Kwerie ane ka ok in achiel kuomgi, nikech dhok miwacho ema fwenyi.”</verse>
				<verse number="74">Eka nochako kuong’ore, koramo ni, “Ok ang’eyo ng’atno.” To gikanyono thwon gweno nokok,</verse>
				<verse number="75">mi Petro noparo gima ne Yesu osewacho ni, “Kapok thwon gweno okok to nikweda didek.” Mano omiyo Petro nowuok oko, moywak malit.</verse>
			</chapter>
			<chapter number="27">
				<verse number="1">Kane piny oru gokinyi mang’ich, jodong oganda nopimo wach kaka digineg Yesu.</verse>
				<verse number="2">Eka ne gitueye mi gigole kanyo, gitere ir Pilato, ruoth mane jo-Rumi oketo.</verse>
				<verse number="3">Kane Judas, jandhok Yesu oneno ni oseng’ad ni Yesu buch tho, chunye nodoko malit ahinya, nodwoko siling’ piero adek kande ni jodolo madongo kod jodong oganda,</verse>
				<verse number="4">kowachonigi niya, “Asetimo richo kuom ndhogo remo ma onge ketho.” To ne gidwoke ni, “Mano obadho mana in! Ok en wachwa.”</verse>
				<verse number="5">Kane Judas owinjo kamano, nowito pesago e Hekalu, modhi odere.</verse>
				<verse number="6">Jodolo madongo nokawo pesago, kawacho e kindgi niya, “Chik ok oyie mondo oket pesagi kar keno mar Hekalu, nikech gin pesa remo.”</verse>
				<verse number="7">Omiyo ne gipimo wach, mi ging’iewo puoth jachue agulni gi pesago mondo obed kama inyalo yikoe joma welo.</verse>
				<verse number="8">Mano emomiyo puodhono iluongo ni Puoth Remo nyaka chil kawuono.</verse>
				<verse number="9">Kamano gima ne Jeremia janabi okoro notimore. Nosekoro niya, “Ne gikawo siling’ piero adek, ma en nengo mar ng’at mane jo-Israel moko ogoyo nengone,</verse>
				<verse number="10">mi ging’iewo puoth jachue agulni, kaka ne Ruoth Nyasaye ochika.”</verse>
				<verse number="11">Yesu koro noter e nyim ruoth Pilato, mi ruoth nopenje niya, “In e ruodh jo-Yahudi koso?” Yesu to nodwoke ni, “In ema isewacho kamano.”</verse>
				<verse number="12">To kane jodolo madongo gi jodong oganda ochung’ donjone, to ne ok odwoko gimoro.</verse>
				<verse number="13">Eka Pilato nowachone niya, “Donge iwinjo weche madongo ma jogi donjonigogi?”</verse>
				<verse number="14">To Yesu ne ok odwoko kata wach achiel, omiyo ruoth nowuoro ahinya.</verse>
				<verse number="15">To higa ka higa e Sap Pasaka, ruoth ne gonyo ng’at achiel ma ji okwaye kuom joma otue.</verse>
				<verse number="16">To ndalogo noyudo nitie ng’at motue marahuma, ma nyinge Yesu Baraba.</verse>
				<verse number="17">Omiyo kane ji osechokore kanyakla, Pilato nopenjogi niya, “Ng’ano mudwaro mondo agonynu, Yesu Baraba, koso Yesu miluongo ni Mesia?”</verse>
				<verse number="18">Nowacho kamano nikech nong’eyo maber ni gitero Yesu ire mana nikech nyiego.</verse>
				<verse number="19">Kane oyudo obet e kom ng’ado bura, chiege noorone wach niya, “Kik imul wach ng’at makareno, nikech wachne nende ochanda ahinya e lek gotieno.”</verse>
				<verse number="20">To noyudo jodolo madongo gi jodong oganda osesemo ji mondo okwa Pilato ogonynigi mana Baraba, to Yesu mondo onegi.</verse>
				<verse number="21">Emomiyo kane ruoth openjogi ng’at mane gidwaro mondo ogonynigi kuom ji ariyogo, to ne gidwoke ni, “Gonynwa Baraba!”</verse>
				<verse number="22">Eka Pilato nopenjogi ni, “To ka kamano, to atim ang’o gi Yesu miluongo ni Mesia?” Giduto ne gidwoke niya, “Gure e msalaba!”</verse>
				<verse number="23">To nochako openjogi ni, “Ere gima rach mosetimo, momiyo onego ogure?” To ne gimedo kok moloyo, ka giwacho ni, “Gure!”</verse>
				<verse number="24">Kane Pilato oneno ni ok ginyal yie kode, kendo tulo ema dwaro wuok, nokawo pi, mologo e nyim ji, kowacho niya, “An aonge bura kuom remb ng’atni. Mano en wachu!”</verse>
				<verse number="25">To ji duto nodwoko niya, “Rembe mondo obed e wiwa, kendo e wi nyithindwa.”</verse>
				<verse number="26">Eka Pilato nogonyonigi Baraba, kendo kane osegolo chik mochwad Yesu malit, nochiwe mondo ogure e msalaba.</verse>
				<verse number="27">Bang’e askeche ruoth nokawo Yesu, motero e laru mar od ruoth, mi gichoko askeche duto, molwore.</verse>
				<verse number="28">Ne gilonyo lepe, mi girwakone kandhu makwar.</verse>
				<verse number="29">Bende ne giloso osimbo mar kudho mi gisidhone e wiye. Eka ne giketo luth e lwete korachwich, ka gichare, kendo giwachone niya, “Ruodh jo-Yahudi mondo odag aming’a!”</verse>
				<verse number="30">Ne ging’udho kuome olawo, kendo ne gikawo ludh cha, mi gichwadogo wiye.</verse>
				<verse number="31">Kane gisetieko chare kamano, ne gilonyo kandhu oko kuome, mi girwakone lepe owuon. Eka ne gitere oko mondo gigure e msalaba.</verse>
				<verse number="32">Kane giwuok oko, ne ginwang’o ja-Kurene moro ma nyinge Simon, mi gichuno mondo oting’ni Yesu msalape.</verse>
				<verse number="33">Kane gisechopo kama iluongo ni Golgotha, tiende ni ‘Kar Hanga Wich’,</verse>
				<verse number="34">ne gimiyo Yesu divai moruw gi yath makueyo rem mondo omadhi to kane osebile, notamore madhe.</verse>
				<verse number="35">Eka ne gigure, mi gipogore lepe gi ombulu.</verse>
				<verse number="36">Bang’ mano ne gibet piny kanyo ka girite.</verse>
				<verse number="37">Wach modonjnego, mawacho ni, “JALI E YESU, RUODH JO-YAHUDI”, noket e wi msalaba malo.</verse>
				<verse number="38">Jomecho moko ariyo bende nogur kode, achiel e bathe korachwich, to machielo e bathe koracham.</verse>
				<verse number="39">Joma ne kadho kanyo nojaro Yesu, katwenyone umgi,</verse>
				<verse number="40">kendo wachone niya, “In mane iwacho ni ibiro muko Hekalu, mi ichak iger bang’ ndalo adek, koro resri ane, ilor ia e msalaba, ka in Wuod Nyasaye adier!”</verse>
				<verse number="41">Kamano bende e kaka jodolo madongo gi jopuonj Chik kod jodong oganda nochare, kawacho niya,</verse>
				<verse number="42">“Noreso jomoko, to en koro dak oresre? Donge en ruodh Israel? Koro mondo olor ane oa e msalaba, eka wayie kuome.</verse>
				<verse number="43">Osebedo ka ogeno kuom Nyasaye mondo orese ane kohero, nikech nowacho ni en Wuod Nyasaye!”</verse>
				<verse number="44">Jomecho mane ogur kode bende noyanye mana kamano.</verse>
				<verse number="45">Piny duto notimo mudho, chakre sa auchiel nyaka sa ochiko,</verse>
				<verse number="46">kendo kar sa ochikono Yesu nokok matek niya, “Eli, Eli, lama sabakthani?” tiende ni, “Nyasacha, Nyasacha, iweya nang’o?”</verse>
				<verse number="47">Jomoko mane ochung’ kanyo nowinjo wechego, mowacho niya, “Ng’atni luongo Elija.”</verse>
				<verse number="48">To ng’at achiel kuomgi noringo piyopiyo, mokawo sipanj, onyumo e kong andwayo. Eka nochwowo sipanjno e dho odundu motero e dho Yesu gi odunduno mondo onyodhi.</verse>
				<verse number="49">Jomoko to nowacho niya, “Weuru wane ane ka Elija biro biro rese.”</verse>
				<verse number="50">To Yesu nochako okok matek, eka noweyo chunye owuok, motho.</verse>
				<verse number="51">Gikanyono nanga mane ogeng’o Kama Ler mar Hekalu noriedore diere ariyo, chakre malo nyaka piny. Piny noyiengni, kendo lwendni nobarore.</verse>
				<verse number="52">Liete bende noyawore, kendo jo Nyasaye mang’eny mane osetho nochier.</verse>
				<verse number="53">Bang’ chier Yesu, jogo nowuok e lietegi, modhi Jerusalem, Dala Maler, mi ji mathoth onenogi kuno.</verse>
				<verse number="54">Kane jaduong’ lweny kod joma ne konye rito Yesu oneno kaka piny yiengni, kendo kaka gik moko timore, ne gibedo maluor ahinya, mi giwacho niya, “Adier, ng’atni ne en Wuod Nyasaye!”</verse>
				<verse number="55">Mon mang’eny bende ne ni kanyo, ka ng’icho gi chien. Ne gisebedo ka giluwo Yesu, ka gitiyone.</verse>
				<verse number="56">Kuomgi kanyo ne nitie Maria nyar Magdala, gi Maria min Jakobo gi Josef, kod min Yawuot Zebedi.</verse>
				<verse number="57">Kane piny ochopo odhiambo, ja-Arimathaya moro ma jamoko ma nyinge Josef nobiro. En bende ne en japuonjre Yesu.</verse>
				<verse number="58">Nodhi ir Pilato, mokwaye mondo omiye ringre Yesu, mi Pilato nogolo chik mondo omiye.</verse>
				<verse number="59">Josef nokawe, moboye gi nanga maler,</verse>
				<verse number="60">eka nokete e bur manyien, mane osekunyo ariwa e kor lwanda. (En bur mane oloso mondo chieng’ moro oyikee, kotho.) Bang’e nong’ielo kidi maduong’ moloro dho bur, mi oa odhi.</verse>
				<verse number="61">Maria nyar Magdala gi Maria machielo ne ni kanyo, kobet momanyore gi liel.</verse>
				<verse number="62">To kinyne, mane en chieng’ maluwo bang’ chieng’ Ikruok, tiende ni chieng’ Sabato, jodolo madongo gi jo-Farisai nochokore modhi ir Pilato, mowachone niya,</verse>
				<verse number="63">“Ruoth, wanyalo paro ni kane jawuondno pod ngima, nowacho ni obiro chier bang’ ndalo adek.</verse>
				<verse number="64">Kuom mano, gol chik mondo orit liel maber nyaka chop ndalo mar adek, nono to jopuonjrene obiro mokwalo ringre, mi bang’e digiwach ni ji ni, osechier oa kuom joma otho. Kamano wuond machien dibed marach moloyo mokwongo”.</verse>
				<verse number="65">Pilato nowachonigi niya, “Ee, kawuru askeche, udhi urit liel maber kaka unyalo.”</verse>
				<verse number="66">Kuom mano ne gidhi, mi girito liel maber. Ne giketo kido kuom kidi mane olorgo dho liel, kendo ne giweyo askeche karito.</verse>
			</chapter>
			<chapter number="28">
				<verse number="1">Kar kogwen chieng’ Jumapil, kane chieng’ Sabato oserumo, Maria nya Magdala gi Maria machielo nobiro mondo olim liel.</verse>
				<verse number="2">To piny noyiengni matek apoya nono, kendo malaika mar Ruoth Nyasaye nolor koa e polo, mong’ielo kidi mane olorgo dho bur gi chien, mobetie.</verse>
				<verse number="3">Kit malaikano ne chalo gi mil polo, kendo lawe ne tar ka pe.</verse>
				<verse number="4">Jorit ne luoro omako malich mi otetni, kendo olokore mana ka joma osetho.</verse>
				<verse number="5">To malaika nowacho ni mongo niya, “Kik ubed maluor. Ang’eyo ni udwaro Yesu ma nyocha ogur e msalaba,</verse>
				<verse number="6">to oonge ka, nimar osechier mana kaka nowacho. Biuru une kama nende onindoe,</verse>
				<verse number="7">eka udhi piyo, uwach ni jopuonjrene ni osechier oa kuom joma otho, kendo otelo nyimgi odhi Galili, kuma gibiro nenee. Koro ero, asewachonu!”</verse>
				<verse number="8">Mongo noa e liel piyopiyo, kaluor, to kendo mor ahinya, mi giringo gidhi nyiso jopuonjrene.</verse>
				<verse number="9">To kane oyudo gidhi, ne gipo ka Yesu ochung’ e nyimgi, mi omosogi ni, “Okueuru.” Ne gisudo ire mi gimako tiende ka gimiye duong’.</verse>
				<verse number="10">Eka Yesu nowachonigi niya, “Kik ubed maluor, to dhiuru unyis owetena mondo odhi Galili, kuma gibiro nenae.”</verse>
				<verse number="11">Kane mongo pod wuotho dhi, to moko kuom jorit nodok Jerusalem, monyiso jodolo madongo gik moko duto mane osetimore.</verse>
				<verse number="12">Eka jodolo madongo nochokore gi jodong oganda, kendo ka ne gisepimo wach, ne gimiyo joritgo pesa mang’eny,</verse>
				<verse number="13">ka giwachonigi niya, “Nyaka uwach ni, ‘Jopuonjre Yesu nende obiro gotieno mi okwalo ringre ka wanindo.’ ”</verse>
				<verse number="14">Eka ne gimedo wachonigi ni, “Kapo ni ruoth owinjo wachno, to wanalos kode mondo kik gimoro marach timu.”</verse>
				<verse number="15">Joritgo nokawo pesago, motimo kaka nowachnigi. Wachno nolandore ahinya, kendo pod owachore e kind jo-Yahudi nyaka chil kawuono.</verse>
				<verse number="16">Jopuonjre apar gachiel nodhi, Galili e got mane Yesu owachonigi ni mondo gidhiye.</verse>
				<verse number="17">Kane ginene kuno, ne gigoyo chonggi piny ka gimiye duong’ to kata kamano moko kuomgi pod noriwo gi kiawa.</verse>
				<verse number="18">Yesu nosudo irgi, mowachonigi niya, “Osemiya teko duto e polo kendo e piny,</verse>
				<verse number="19">omiyo dhiuru ulok ogendini duto jopuonjrena, kubatisogi e nying Wuoro gi Wuowi gi Roho Maler,</verse>
				<verse number="20">kendo kupuonjogi rito weche duto masenyisou. To winjuru! An kodu ndalo duto nyaka giko piny.”</verse>
			</chapter>
		</book>
		<book number="41">
			<chapter number="1">
				<verse number="1">Chakruok mar Wach Maber man kuom Yesu Kristo Wuod Nyasaye, nobet</verse>
				<verse number="2">kaka ondiki e kitap janabi Isaya niya, “Eri! Aoro jaotena mondo otel nyimi, mondo olosni yo</verse>
				<verse number="3">Ng’at moro kok e thim ni, ‘Losuru yo ni Ruoth! Losneuru yo moriere tir.’ ”</verse>
				<verse number="4">Kamano Johana Jabatiso notucho e thim, kalando wach ni mondo ji oyud batiso kaka ranyisi ni giseloko chunygi, mondo Nyasaye owenigi richogi.</verse>
				<verse number="5">Ji duto modak e piny Judea kod dala mar Jerusalem nodhi ire. Ne gihulo richogi, kendo ne obatisogi e aora Jordan.</verse>
				<verse number="6">Johana ne rwako law yie ngamia, kendo notueyo okanda mar del e nungone. Nochamo bonyo kod mor kich mae thim,</verse>
				<verse number="7">kendo ne olando wach niya, “Ng’ato biro bang’a man gi teko moloya, ma ok awinjora gonyo tond wuochene.</verse>
				<verse number="8">An abatisou gi pi to en obiro batisou gi Roho Maler.”</verse>
				<verse number="9">E ndalono Yesu nobiro koa dala mar Nazareth, e piny Galili, mi Johana ne obatise e aora Jordan.</verse>
				<verse number="10">Gikanyono mane Yesu owuokie pi, ne oneno ka polo obarore, kendo noneno Roho, machalo gi akuru, ka lor kuome.</verse>
				<verse number="11">Eka duol noa e polo, ma wacho niya, “In e Wuoda mahero. Chunya mor kodi!”</verse>
				<verse number="12">Gikanyono, Roho nogolo Yesu, motero e thim,</verse>
				<verse number="13">kuma le kod ondiegi nitie, nobet kuno kuom ndalo piero ang’wen, ka Satan teme. To malaika ema ne tiyone kuno.</verse>
				<verse number="14">Kane osemak Johana moter e tuech, Yesu nodhi Galili, mi olando Wach Maber mar Nyasaye,</verse>
				<verse number="15">kowacho niya, “Kinde osechopo! Loch Nyasaye chiegni. Lokreuru uwe richou, uyie kuom Wach Maber.”</verse>
				<verse number="16">Kane oyudo Yesu wuotho e dho nam Galili, ne oneno jolupo ariyo ma Simon gi Andrea owadgi, ka chiko rech e nam gi tol.</verse>
				<verse number="17">Ne owachonigi niya, “Luwauru mondo kar ywayo rech, to atimu joywa ji.”</verse>
				<verse number="18">Gikanyono ne giweyo tondegi, mi giluwe.</verse>
				<verse number="19">Yesu ne odhi nyime matin gi wuoth, mi oneno owete moko ariyo ma Jakobo kod Johana, yawuot Zebedi. Ne oyudo ginie yiegi, ka giloso tondegi.</verse>
				<verse number="20">Kane Yesu onenogi kamano, noluongogi, mi giweyo Zebedi wuon-gi e yie kod jotich, mi giluwo Yesu.</verse>
				<verse number="21">Ne gitundo Kapernaum, kendo kane chieng’ Sabato ochopo, Yesu nodhi e od lemo, mopuonjo ji.</verse>
				<verse number="22">Joma ne owinje kopuonjo, ne owuoro puonjne, nimar ne ok opuonj kaka jopuonj Chik puonjo, to ne opuonjo ka ng’at man gi teko.</verse>
				<verse number="23">E kinde nogo, ng’at moro man gi jachien marach nobiro e od lemo kaywak niya,</verse>
				<verse number="24">“In Yesu ja-Nazareth, ilaro ang’o kodwa? Isebiro mondo itiekwa koso? Ang’eyi. In Ng’ama Ler moa kuom Nyasaye!”</verse>
				<verse number="25">To Yesu nokwero jachiendno niya, “Ling’, kendo wuog ia kuom ng’atni!”</verse>
				<verse number="26">Jachien marachno nogoyo nga’tano piny mi owuok kuome kaywak matek.</verse>
				<verse number="27">Ji duto mane ni kanyo nohum nono, mi gipenjore e kindgi giwegi ni, “Mano wach manadi! Me e puonj manyien! Ng’atni nigi teko mar kwero kata mana jochiende maricho, mi winje!”</verse>
				<verse number="28">Kamano humb Yesu nolandore piyopiyo kuonde duto e piny Galili.</verse>
				<verse number="29">Kane gia e od lemo, Yesu kaachiel gi Jakobo kod Johana ne jodhi e dala Simon gi Andrea.</verse>
				<verse number="30">Noyudo ka min chi Simon nindo ka nigi midhusu, omiyo ne ginyiso Yesu wach tuoneno piyopiyo.</verse>
				<verse number="31">Yesu ne odhi ire, momako lwete kendo ochunge. Midhusu mane dhakono nigo norumo, kendo notiyonigi.</verse>
				<verse number="32">Kane piny ochopo odhiambo ka chieng’ osepodho, ji nokelo joma tuo duto, kaachiel gi joma nigi jochiende ir Yesu,</verse>
				<verse number="33">kendo jogweng’no duto nochokore e nyim dhoot.</verse>
				<verse number="34">Yesu nochango ji mang’eny man gi tuoche mopogore opogore, kendo nogolo jochiende mathoth kuom ji. To ne ok oyie ni jochiende mondo owach gimoro, nikech gin ne ging’eyo ni en ng’a.</verse>
				<verse number="35">Kinyne gokinyi ka pok piny oyawore, Yesu nochiew mowuok. Nodhi kar kende e thim, mi olemo kuno.</verse>
				<verse number="36">Simon kod jowetene ne jowuok odhi dware,</verse>
				<verse number="37">to kane giyude, ne giwachone niya, “Ji duto dwari.”</verse>
				<verse number="38">Yesu to nodwokogi niya, “Nyaka wadhi e mier mamoko mokiewo kaeri, nikech kuondego bende onego olandie Wach Maber, nimar mano ema ne omiyo abiro.”</verse>
				<verse number="39">Kamano nowuotho e piny Galili duto, kolando Wach Maber e ut lemo, kendo ogolo jochiende.</verse>
				<verse number="40">Ng’at moro ma jadhoho nobiro ir Yesu, mogoyo chonge piny, kahombe niya, “Ang’eyo ni inyalo changa, ka ihero timo kamano.”</verse>
				<verse number="41">Yesu nokeche, omiyo norieyo lwete, momule, kowachone niya, “Ee, ayie! Changi, ibed mangima.”</verse>
				<verse number="42">Gikanyono dhoho noweyo ng’atno, modoko mangima.</verse>
				<verse number="43">Eka Yesu nogole mondo odhi, kakwere matek niya,</verse>
				<verse number="44">“Kik ihul ni ng’ato wachni, to dhiyo ir jadolo mondo orang dendi. Bang’e itim misango mane Musa ogolo chikne mondo otim. Mano biro nyiso ji duto ni koro ichango.”</verse>
				<verse number="45">Ng’atno to kane osea kanyo, to ochako mana lando wachno. Adier, nolando wachno kamoro amora, ma koro Yesu ne ok nyal dhi e dala moro ka ji nene, ne en mana oko kuonde ma onge joma odakie. Kata kamano, ji moa kuonde duto nosiko ka dhi addhiya ire.</verse>
			</chapter>
			<chapter number="2">
				<verse number="1">Bang’ ndalo manok, Yesu noduogo Kapernaum, mi wach nolandore ni entie.</verse>
				<verse number="2">Kuom mano ji nobiro mochokore mang’eny nyaka e dhoot, ma onge kata kama bolie luth. Kane oyudo Yesu puonjogi Wach Maber,</verse>
				<verse number="3">jomoko ang’wen nobiro ire, koting’o ng’at man gi tuo athany.</verse>
				<verse number="4">To ne ok ginyal chopo ir Yesu, nikech ji ne ng’eny ahinya. Mano omiyo ne gipowo otuch e tado kama ochomore gi Yesu. Eka ne giloro ng’atno piny, konindo e ng’angu.</verse>
				<verse number="5">Kane Yesu oneno yie ma jogo nigo, nowacho ni ng’atno niya, “Wuoda, richoni oweni.”</verse>
				<verse number="6">Jopuonj Chik moko mane oyudo ni kanyo ne openjore e chunygi giwegi niya,</verse>
				<verse number="7">“Ere kaka ng’atni nyalo wuoyo kamano, kayanyo Nyasaye? Onge ng’ama nyalo weyo ni ji richogi, mak mana Nyasaye kende!”</verse>
				<verse number="8">Gikanyono Yesu nong’eyo paro ma gin go, omiyo nopenjogi niya, “Ang’o momiyo uparo kamano?</verse>
				<verse number="9">Ere gima yot kuom weche ariyogi? Wacho ni ng’at matuoni ni, ‘Richoni oweni’ koso wachone ni, ‘Chung’, ikaw ng’anguni mondo idhi’?</verse>
				<verse number="10">To koro abiro nyisou adier ni Wuod dhano nigi teko mar weyo ni ji richogi e piny ka.”</verse>
				<verse number="11">Eka nowacho ni ng’at matuono niya, “Chung’ ikaw ng’anguni mondo idog dala!”</verse>
				<verse number="12">Ng’atno nochung’, mokawo ng’angune odhi, ka jogo duto nene. Mano omiyo ne giwuoro ahinya kendo ne gimiyo Nyasaye duong’, ka giwacho niya, “Nyaka nene pok wanenoe gimoro machal kamano.”</verse>
				<verse number="13">Yesu nochako odok e dho nam Galili, kendo ji mathoth nobiro ire, mi opuonjogi.</verse>
				<verse number="14">To kane oyudo owuotho, ne oneno jasol osuru moro miluongo ni Lawi wuod Alfayo, kobet kar solo osuru. Yesu nowachone ni, “Luwa!” mi Lawi noa malo, moluwe.</verse>
				<verse number="15">Bang’e kane Yesu chiemo, e od Lawi, josol osuru mang’eny kod joricho ne chiemo kode kaachiel gi jopuonjrene, nikech ji mang’eny ne luwe.</verse>
				<verse number="16">Jopuonj Chik moko ma jo-Farisai bende noluwe, to kane gineno kochiemo gi joricho kod josol osuru, ne gipenjo jopuonjrene niya, “Ere gima omiyo ochiemo gi josol osuru kod joricho?”</verse>
				<verse number="17">Yesu nowinjo ka gipenjo kamano, omiyo nowachonigi niya, “Joma ngima ok dwar jathieth, to mak mana joma tuo ema dwaro. Ne ok abiro mondo aluong joma kare, to ne abiro mondo aluong joricho.”</verse>
				<verse number="18">Chieng’ moro, kane oyudo jopuonjre mag Johana Jabatiso kod jo-Farisai jotueyo chiemo, jomoko nobiro ir Yesu, mopenje niya, “Ang’o momiyo jopuonjre mag Johana Jabatiso kod mag jo-Farisai jotueyo chiemo, to jopuonjreni to ok tim kamano?”</verse>
				<verse number="19">Yesu nodwokogi niya, “Uparo ni wend kisera nyalo tueyo chiemo adier, ka wuon kisera pod ni kodgi? Ooyo, ka wuon kisera pod ni kodgi, to ok ginyal tueyo chiemo.</verse>
				<verse number="20">To ndalo biro ma nogolie wuon kisera kuomgi, kendo ginitue chiemo e ndalogo.</verse>
				<verse number="21">“Onge ng’ama bawo law moti gi rabaw manyien, nikech kotimo kamano, to rabaw manyienno dijow law motino, mi med yieche moloyo.</verse>
				<verse number="22">Bende onge ng’ama nyalo olo divai manyien mapok ochiek e ndede moti, nikech kotimo kamano, to ndede go diyiechi mi kethre, kendo divai pukre. Kuom mano, divai manyien nyaka ol mana e ndede manyien!”</verse>
				<verse number="23">Kane Yesu wuotho e puothe mag ngano chieng’ Sabato, jopuonjrene nochako jako wi ngano.</verse>
				<verse number="24">Mano nomiyo jo-Farisai nopenjo Yesu niya, “Ang’o momiyo jopuonjreni timo gima Chik okwero ni kik tim chieng’ Sabato?”</verse>
				<verse number="25">Yesu nodwokogi ka penjogi niya, “Pok usomo gima ne Daudi otimo chieng’ mane kech kaye kaachiel gi joge, ka gionge gi chiemo?</verse>
				<verse number="26">Donge ne odhi e Od Nyasaye e ndalo mane Abiathar e jadolo maduong’, mi ochamo makati miketo e nyim Nyasaye? Chikwa wacho ni jadolo kende ema nyalo chamo makatino, to kata kamano, Daudi nochame, momiyo koda ka joge bende.”</verse>
				<verse number="27">Eka Yesu nomedo wacho niya, “Sabato ne oketi nikech dhano, to dhano ne ok ochue nikech Sabato.</verse>
				<verse number="28">Kuom mano Wuod Dhano en ruoth kata mana mar Sabato bende.”</verse>
			</chapter>
			<chapter number="3">
				<verse number="1">Chieng’ moro, Yesu nodhi e od lemo, moyudo ng’at moro ma lwete otal.</verse>
				<verse number="2">Ji moko ne ni kanyo mane dwaro donjo ni Yesu kuom ketho Chik. Kuom mano ne girange ahinya mondo gine ane ka onyalo chango ng’atno chieng’ Sabato.</verse>
				<verse number="3">Yesu nowacho ni ng’at ma lwete otalno ni, “Bi ichung’ e diere ka.”</verse>
				<verse number="4">Eka nopenjo ji ni, “Ere gima Chikwa oyienwa timo chieng’ Sabato? Timo gima ber, koso timo gima marach? Reso ngima ng’ato, koso ketho ngimane?” To jogo ne ok odwoko kata wach achiel.</verse>
				<verse number="5">Kane Yesu oneno ka chunygi tek, chunye nodoko malit, mi orangogi gi mirima. Eka nowacho ni ng’atno niya, “Rie lweti.” Ng’atno norieyo lwete, mi lwete ochango.</verse>
				<verse number="6">Kane jo-Farisai oneno kamano, ne giwuok e od lemo, mi gidhi gichokore piyopiyo gi jo-Herode, kendo gichano kaka digineg Yesu.</verse>
				<verse number="7">Yesu nowuok gi jolupne, modhi e dho nam Galili, kendo ji mathoth noluwe. Jogo noa Galili gi Judea</verse>
				<verse number="8">gi Jerusalem kod Idumea gi piny man loka aora Jordan, kaachiel gi gwenge mokiewo gi Turo kod Sidon. Ne gibiro ir Yesu nikech ne gisewinjo humb gik ma otimo.</verse>
				<verse number="9">Ogandano ne duong’ ahinya, omiyo Yesu nowacho ni jopuonjrene mondo odwarne yie obedie, mondo kik ji thung’e.</verse>
				<verse number="10">Ne oyudo osechango ji mang’eny ahinya, omiyo ji matuo nosiko ka riyore, mondo gichop ire, gimule.</verse>
				<verse number="11">E kinde duto mane jochiende maricho onenee, ne gipodho piny e nyime, ka giywak matek niya, “In e Wuod Nyasaye!”</verse>
				<verse number="12">To Yesu nokwerogi matek mondo kik gihul ni en ng’a.</verse>
				<verse number="13">Bang’e Yesu nodhi e wi got moro, moluongo joma ne odwaro. Ne gidhi ire,</verse>
				<verse number="14">mi oyiero apar gariyo kuomgi mondo obed kode, kendo odok jootene ma lando Wach Maber,</verse>
				<verse number="15">kendo obed gi teko mar golo jochiende.</verse>
				<verse number="16">Joote apar gariyo mane Yesu oyiero e magi: Simon (mane ochako ni Petro)</verse>
				<verse number="17">gi Jakobo kod Johana ma yawuot Zebedi, (mane ochako ni Boanerges, tiende ni, jomrima)</verse>
				<verse number="18">gi Andrea gi Filipo gi Bartholomayo gi Mathayo gi Thoma gi Jakobo wuod Alfayo, gi Thadayo gi Simon ma jakedo ni piny,</verse>
				<verse number="19">kod Judas Iskariot, mane ondhogo Yesu.</verse>
				<verse number="20">Bang’e Yesu nodhi e ot, mi oganda maduong’ nochako ochokore, ma koro Yesu kod jopuonjrene ne ok nyal yudo thuolo kata mana mar chiemo.</verse>
				<verse number="21">Kane owetene owinjo wachno, ne giwuok mondo gidhi giome, nikech ji ne wacho ni neko osemake.</verse>
				<verse number="22">Jopuonj Chik moko mane oa Jerusalem ne wacho ni, “En gi jachien miluongo ni Beelzebul,” kendo ni, “Ruodh jochiendeno ema omiye teko mar golo jochiende.”</verse>
				<verse number="23">Kane Yesu owinjo kamano, noluongo ji mondo odhi ire, mi nogoyonigi ngeche moko kopenjo gi ni, “Ere kaka Satan diriembre kende owuon?</verse>
				<verse number="24">Ka jopiny moro opogore, to pinyno ok nyal gurore.</verse>
				<verse number="25">Kata ka jodhoot moro opogore, to dhoodno ok nyal gurore.</verse>
				<verse number="26">Kuom mano, ka jo-Satan opogore e kindgi giwegi, to lochne ok nyal betie, to nyaka okethre mi orum.</verse>
				<verse number="27">“To bende, onge ng’ama nyalo turo od ng’at maratego, mi kaw mwandune, mak mana ka okwongo otueyo ng’at marategono eka doyak ode.</verse>
				<verse number="28">“Adier awachonu ni, richo duto mag ji nowenigi, koda ka ayany ma giyanyogo Nyasaye,</verse>
				<verse number="29">to ng’at ma oyanyo Roho Maler, to ok nowene nyaka chieng’, nikech osetimo richo ma ok rum.”</verse>
				<verse number="30">Yesu nowacho kamano nikech jomoko nosewacho ni en gi jachien.</verse>
				<verse number="31">Bang’e min Yesu kod owete Yesu ne jobiro. Ne gichung’ oko e dhoot, mi gioro wach mondo oluongnigi Yesu.</verse>
				<verse number="32">Noyudo ka ji mathoth ochokore moluoro Yesu, omiyo ne gikowone wach niya, “Meru gi oweteni jodwari oko.”</verse>
				<verse number="33">Yesu nodwokogi kapenjogi niya, “Mama en ng’a? Koso owetena to ng’a gini?”</verse>
				<verse number="34">Eka norango ji mane obet koluorego mowacho niya, “Neuru, magi e mama kod owetena!</verse>
				<verse number="35">Ng’ato ang’ata ma timo gima Nyasaye dwaro e owadwa gi nyamera kod mama.”</verse>
			</chapter>
			<chapter number="4">
				<verse number="1">Yesu nochako puonjo ji kendo e dho nam Galili. Oganda mane ochokore molwore ne duong’ ahinya, omiyo nodonjo e yie mobetie. Yieno ne nie pi, ka ji to ochung’ gi oko e dho pi.</verse>
				<verse number="2">Nopuonjogi weche mang’eny gi ngeche, kendo kane opuonjogi kamano, nowacho niya,</verse>
				<verse number="3">“Winjuru! Ng’at moro ne odhi chuoyo,</verse>
				<verse number="4">kendo kane oyudo ochuoyo, kodhi moko nolwar e wang’yo, mi winy obiro mochamo.</verse>
				<verse number="5">To kodhi moko nolwar kama otimo lwanda ma lowo operoree, mi ne gitwi piyo, nikech lowo ne ok tut.</verse>
				<verse number="6">Bang’e chieng’ nowuok, mowang’o cham mapod tindogo, kendo kaka tiendegi ne ok nyal donjo matut, ne gitwo piyopiyo.</verse>
				<verse number="7">Kodhi moko to ne olwar e kind kudho, kendo kudhogo nodongo mothung’ogi, mi ok ginyak.</verse>
				<verse number="8">To kodhi moko nolwar e lowo maber, omiyo ne gitwi, mi gidongo, kendo ginyak. Moko nonyago kodhi piero adek, to moko piero auchiel, kendo moko mia achiel.”</verse>
				<verse number="9">Eka Yesu notieko, ka wacho niya, “Ng’at man gi it mar winjo, to mondo owinji!”</verse>
				<verse number="10">Kane Yesu odong’ kende, jopuonjrene apar gariyo kod jomoko mane oyudo ochokore kanyo, nopenje mondo onyisgi tiend ngechego.</verse>
				<verse number="11">Nodwokogi niya, “Un osemiu wach mopondo mar Loch Nyasaye, to joma moko ipuonjo weche duto mana gi ngeche, kaka muma wacho niya,</verse>
				<verse number="12">‘Kata da ging’ichi manadi, to ok ginyal ng’eyo, kendo kata da giwinji manadi, to wach ok nyal donjonigi’ nimar dipo ka giloko chunygi, mi owenigi richogi’.”</verse>
				<verse number="13">Eka Yesu nopenjogi niya, “Ok uwinj tiend ngeroni adier? Ka kamano, to koro ere kaka duwinj tiend ngero moro amora?</verse>
				<verse number="14">Gima jachuoyo chuoyo en Wach Nyasaye.</verse>
				<verse number="15">To kodhi molwar e wang’yo e joma ochwo wachno e chunygi, kendo ka gisewinje to Satan biro, kendo gole oko kuomgi.</verse>
				<verse number="16">To kodhi mochwo e lowo motimo lwanda e joma winjo wachno, mi yie kode piyopiyo gi mor,</verse>
				<verse number="17">to ok omok e chunygi. Omiyo ok gidag aming’a, kendo ka chandruok kata sand moro obiro nikech wachno, to gipodho piyopiyo nono.</verse>
				<verse number="18">To jomoko bende chalo gi kodhi mochwo e kind kudho. Gin joma winjo wachno,</verse>
				<verse number="19">to paro mag piny kod ber mag mwandu, gi gombo mar gik moko, donjo e chunygi, kendo thung’o wachno, mi wachno ok nyag gimoro.</verse>
				<verse number="20">Jomoko to chalo gi kodhi mochwo e lowo maber. Giwinjo wach, mi giyiego, kendo ginyak maber, mana ka kodhi, ma moko nyak piero adek, to moko piero auchiel, kendo moko mia achiel.”</verse>
				<verse number="21">Eka Yesu nomedo wacho niya, “Bende ng’ato nyalo moko taya, to aye umo gi atonga, kata keto e bwo kitanda? Donge okete mana e wi rachungi taya?</verse>
				<verse number="22">Gimoro amora mopandi nyaka ng’ere achien, kendo gimoro amora moum nyaka elre.</verse>
				<verse number="23">Ng’at man gi it mar winjo, to mondo owinji.”</verse>
				<verse number="24">Bende nowachonigi niya, “Chikuru itu maber ni gima iwachonu. Rapim ma upimoe ema un bende nopimnue, to bende nomednu moloyo,</verse>
				<verse number="25">nimar ng’at man-go ema nomedi to ng’at maongego, noma kata mana matin ma en-go!”</verse>
				<verse number="26">Yesu nodhi nyime kawachonigi niya, “Loch Nyasaye chalo gi ng’at mochwoyo kodhi e puothe.</verse>
				<verse number="27">Onindo gotieno, kendo ochiew gokinyi, to e kindego duto kodhigo twi kendo dongo adonga, ka ento okia kaka mano timore.</verse>
				<verse number="28">Lowo ema miyo cham dongo. Mokwongo cham twi kaka lum, eka omino, to bang’e omoyo.</verse>
				<verse number="29">Ka cham osechiek, to ng’atno kawo pand keyo mak odeko, kendo okeyogo, nikech kinde mar keyo osechopo.”</verse>
				<verse number="30">Bende nopenjo niya, “Ere gima dwapimgo Loch Nyasaye? Koso ngero mane ma dwanyisgo kaka ochal?</verse>
				<verse number="31">Ochal gi koth karadali, ma en kodhi matinie moloyo. Ka ng’ato okawe, mopidhe,</verse>
				<verse number="32">to odongo kendo odoko yath maduong’ie moloyo yien duto. Bedene yarore madongo, kendo winy nyalo biro, mi yue e tipone.”</verse>
				<verse number="33">Yesu nopuonjo ji wachne gi ngeche mang’eny makamago mane ginyalo winjo.</verse>
				<verse number="34">Ne opuonjogi mana gi ngeche, to bang’e kane odong’ gi jopuonjrene kende, to onyisogi tiend weche duto.</verse>
				<verse number="35">Chieng’no godhiambo, Yesu nowacho ni jopuonjrene niya, “Wang’aduru nam, mondo wadhi loka cha.”</verse>
				<verse number="36">Kamano ne giweyo ji kanyo, mi jopuonjrene nodonjo e yie mane oyudo entie, mi ne gidhi kode. Yiedhi moko bende ne ni kodgi.</verse>
				<verse number="37">Bang’e ahiti mang’ongo notugore, kendo apaka ne goyo yie ma koro pi ne chiegni pong’e.</verse>
				<verse number="38">Yesu noyudo nindo kapier yie, koteno wiye gi raten. Eka jopuonjrene ne jochiewe, kawachone niya, “Japuonj, watho, to ok idew?”</verse>
				<verse number="39">Yesu noa malo, mokwero yamo, kendo owacho ni nam ni, “Ling’! Pie!” Gikanyono yamo noweyo kudho, mi nam okue.</verse>
				<verse number="40">Bang’ mano, Yesu nopenjo jopuonjrene niya, “Ang’o momiyo uluor? Koso pod ok uyie?”</verse>
				<verse number="41">To ne giluor ahinya, mi gipenjore niya, “Ma en ng’ama nadi, ma kata mana yamo gi apaka bende winje awinjani!”</verse>
			</chapter>
			<chapter number="5">
				<verse number="1">Ne gichopo loka machielo mar nam Galili e piny jo-Gerasi.</verse>
				<verse number="2">Gikanyono mane Yesu owuok e yie, ng’at moro nobiro ire.</verse>
				<verse number="3">Ng’atno ne nigi jachien marach, kendo ne odak mana kar yiko joma otho. Onge ng’ama koro ne nyalo tueye kata mana gi nyororo, moling’.</verse>
				<verse number="4">Nosetue tiendene kod luetene ndalo mang’eny, to e kinde duto nochodo nyororo mane otuego luetene kendo oriado mago motuego tiendene. Ne otek ma onge ng’ama ne nyalo kete piny.</verse>
				<verse number="5">Ndalo duto ne obayo abaya e kind liete, kendo e gode, odiechieng’ gotieno, koywak kendo ong’olore gi kite.</verse>
				<verse number="6">Ne oneno Yesu kapod en gi chien, mi ne oringo ogoyo chonge e nyime,</verse>
				<verse number="7">koywak matek niya, “Yaye! Yesu Wuod Nyasaye Maduong’ Moloyo! Ilaro ang’o koda? Kuong’rina gi nying Nyasaye ni ok nisanda.”</verse>
				<verse number="8">Ne owacho kamano nikech ne oyudo Yesu owacho niya, “In jachien marach, wuog oko kuom ng’atni.”</verse>
				<verse number="9">Yesu nopenje niya, “Nyingi ng’a?” Ng’atno nodwoko ni, “Nyinga en Oganda, nikech wang’eny.”</verse>
				<verse number="10">Eka nosiko kohombo Yesu mondo kik riemb jochiende e pinyno.</verse>
				<verse number="11">To noyudo ka kueth maduong’ mar ngurue kwayo e bath got, machiegni gi kanyo.</verse>
				<verse number="12">Omiyo jochiendego nokwayo Yesu niya, “Terwa ir ngurue kande, mondo wadonj kuomgi.”</verse>
				<verse number="13">Kuom mano noyie ni jochiendego, mowuok kuom ng’atno, mi odhi odonjo kuom ngurue. Eka kar romb kuethno duto, ma dirom ngurue alufu ariyo, noringo matek, karidore nyaka ei nam, mi pi onegogi pep.</verse>
				<verse number="14">Jokwadh nguruego noringo modhi olando wachno e gweng’no duto. Eka ji nowuok mondo odhi one ane gima osetimore.</verse>
				<verse number="15">Ne gibiro ir Yesu, mi gineno ng’at mane osebet ka nigi jochiende mang’eny cha, kobet piny kanyo, korwakore kendo ka wiye koro ber, mi giduto ne gidoko maluor.</verse>
				<verse number="16">Joma ne oseneno gima notimore ni ngurue, nonyiso ji wachno.</verse>
				<verse number="17">Mano omiyo jogo nokwayo Yesu mondo oa e pinygi.</verse>
				<verse number="18">Kane Yesu donjo e yie, ng’at mane oyudo nigi jochiende cha nohombe ni, “Yie mondo wadhi kodi.”</verse>
				<verse number="19">To Yesu ne ok oyiene, to ne owachone niya, “Dog dala ir joodu mondo inyisgi gik madongo ma Ruoth osetimoni, kendo kaka osebedoni mang’won.”</verse>
				<verse number="20">Kuom mano ng’atno noa kanyo, mi owuotho e piny Dekapoli, konyiso ji gik madongo mane Yesu otimone, kendo ji duto mane owinjo wachno nowuoro ahinya.</verse>
				<verse number="21">Yesu nong’ado nam, modok loka machielo, kendo oganda maduong’ nobiro, mi olwore e dhowath kanyo.</verse>
				<verse number="22">Ng’at moro ma nyinge Jairo, mane jaduong’ od lemo, nobiro kanyo, kendo kane oneno Yesu, nopodho piny e tiende,</verse>
				<verse number="23">mohombe niya, “Nyara matin ohewore. Yie mondo ibi iket lueti kuome, ochangi, obed mangima.”</verse>
				<verse number="24">Kamano Yesu nowuok, modhi kode. To ji mang’eny ne luwe, kothung’e koni gi koni.</verse>
				<verse number="25">To kuomgi kanyo ne nitie dhako moro mane iye osechuer kuom higni apar gariyo.</verse>
				<verse number="26">Kata obedo ni jothieth mang’eny nosethiedhe, motieko pesane duto, to tuone nosiko kamedore ameda, ma ok nyal chango.</verse>
				<verse number="27">Noyudo osewinjo humb Yesu, omiyo nobiro modonjo ei oganda gi yoka ng’e Yesu mosudo ire,</verse>
				<verse number="28">kowacho e chunye niya, “Ka anyalo mulo kata mana lawe kende, to abiro ddoko mangima.”</verse>
				<verse number="29">Kamano, nomulo law Yesu, kendo gikanyono rembe nochok, mi ong’eyo e chunye ni osechango.</verse>
				<verse number="30">To e sa nogono Yesu bende nong’eyo ni teko osewuok kuome. Omiyo nolokore ei ogandano, mopenjo niya, “En ng’a mosemulo lawa?”</verse>
				<verse number="31">Jopuonjrene nodwoke ni, “Ineno kaka ji othung’i marach, to eka pod ipenjo ng’ama omuli!”</verse>
				<verse number="32">To Yesu nomedo ng’iyo bathe koni gi koni mondo one ane ng’ama omule.</verse>
				<verse number="33">Dhakono nong’eyo gima osetimorene, omiyo nobiro kokirni, ka luoro omake, mi opodho e tiend Yesu, mohulone gima osetimorene.</verse>
				<verse number="34">Eka Yesu nowachone niya, “Nyara, yieni ema omiyo ichango. Dhiyo gi kue, kendo ibed mangima chuth.”</verse>
				<verse number="35">Kane pod Yesu wuoyo, joote moko noa e od Jairo, monyiso Jairo ni, “Nyari osetho. Koro ere gima omiyo pod onego ichand japuonj?”</verse>
				<verse number="36">Yesu to ne ok odewo wachgino, to nowacho ni Jairo niya, “Kik ibed maluor, to bed mana gi yie motegno.”</verse>
				<verse number="37">Bang’ mano Yesu ne ok oyie ni ng’ato mondo odhi kode, mak mana Petro gi Jakobo kod Johana owadgi Jakobo.</verse>
				<verse number="38">Ne gichopo e od jaduong’ od lemo, mi Yesu noyudo ka ji kok kendo ywak, ka goyo nduru malich.</verse>
				<verse number="39">Nodonjo e ot, mopenjogi niya, “Ang’o momiyo ukok kendo uywak? Nyathi ok otho, to onindo aninda!”</verse>
				<verse number="40">Kane giwinjo kamano, ne ginyiere anyiera, to nogologi duto oko. Eka nokawo wuon nyathi gi min mare, kod joma ne en-go, mi odonjo e ot, kuma ne nyathi nitie.</verse>
				<verse number="41">Ne omako lwet nyathi, mi owachone niya, “Talitha Kumi,” tiende ni, “Nyako, a malo!”</verse>
				<verse number="42">Eka nyathino noa malo, mowuotho. (Ne en jahigni apar gariyo.) Kane jogo oneno gima otimorene, dhogi nomoko.</verse>
				<verse number="43">To Yesu nokwerogi matek mondo kik ginyis ngato wachno. Eka nowachonigi ni mondo gimi nyathino chiemo ocham.</verse>
			</chapter>
			<chapter number="6">
				<verse number="1">Bang’e Yesu noa kuno modok dalagi gi jopuonjrene.</verse>
				<verse number="2">Kane chieng’ Sabato ochopo, nochako puonjo e od lemo. Ji mang’eny nochokore kanyo, kendo kane giwinjo kaka opuonjo, ne giwuoro ahinya, mi gipenjore niya, “Ere kuma ng’ani oyudoe weche gi duto? Mano rieko manade momiyeno? Ere kaka otimo honnigi duto?</verse>
				<verse number="3">Donge enie japa bao ma wuod Maria cha? Koso ok en e owadgi Jakobo gi Josef gi Juda kod Simeon kagi?” Kamano ne gisin kode.</verse>
				<verse number="4">To Yesu nowachonigi niya, “Janabi imiyo duong’ kuonde duto, mak mana jogweng’gi gi wedene kod joodgi ema ochaye.”</verse>
				<verse number="5">Ne ok onyal timo honni kuno, mak mana ni noketo lwete kuom jomoko manok, mochango.</verse>
				<verse number="6">To nowuoro ahinya kane oneno kaka gionge gi yie!</verse>
				<verse number="7">Chieng’ moro, kane Yesu wuotho e mier mokiewo kanyo, kapuonjo ji, noluongo joote apar gariyo, mi oorogi ariyo ariyo. Ne omiyogi teko mar golo jochiende,</verse>
				<verse number="8">kendo nonyisogi ni kik giting’ gimoro kaka makati kata ndede kata pesa gidhigo e mifukegi, to mak mana ludh wuoth kende ema mondo gidhigo.</verse>
				<verse number="9">To bende noyienigi rwako wuoche gi sati achiel kende.</verse>
				<verse number="10">Nomedo wachonigi niya, “Ot aota ma orwakue, to bedieuru nyaka ua e gweng’no.</verse>
				<verse number="11">To kamoro amora ma ji ok dwarue, to ayeuru, kendon teng’uru buch tiendu, mondo obednigi siem!”</verse>
				<verse number="12">Kamano joote nodhi, molando wach ni ji mondo olokre owe richogi.</verse>
				<verse number="13">Ne gigolo jochiende mang’eny, kendo ne giwiro ji matuo mathoth gi mo, mi gichangogi.</verse>
				<verse number="14">Ruoth Herode noyudo osewinjo gigo duto, nimar humb Yesu koro noselak kuonde duto. Ji moko ne wacho ni, “En Johana Jabatiso ema osechier, kendo mano emomiyo en gi teko duto,”</verse>
				<verse number="15">Jomoko to ne wacho ni en Elija. To moko ne wacho ni en janabi machal gi jonabi machon.</verse>
				<verse number="16">Herode to kane owinjo gik ma Yesu timo, nowacho niya, “En Johana Jabatiso! Ne ang’ado wiye oko, to kara osechier.”</verse>
				<verse number="17">Herode owuon ema ne osegolo chik, mi omak Johana oter e jela. Ne ogolo chik kamano nikech Herodia chi Filipo owadgi, mane oyudo okawo.</verse>
				<verse number="18">To Johana nosiko ka kwero Herode niya, “Ok en gima kare, kawo chi owadu ikendi.”</verse>
				<verse number="19">Mano nomiyo Herodia obedo mamon gi Johana, kendo nodwaro nege, to ne ok onyal,</verse>
				<verse number="20">nikech Herode noluoro Johana, kong’eyo ni en ng’at makare, kendo moluoro Nyasaye. Kuom mano, norite maber, kendo nohero winjo puonjne, kata nobedo ni puonjnego ne miyo chunye chandore kamano.</verse>
				<verse number="21">To achien, kane Herode otimo nyasi maduong’ ni ruodhi gi jodonge kod jotelo mag Galili, mondo opargo chieng’ nyuolne, Herodia noyudo thuolo mar timo gima ne odwaro.</verse>
				<verse number="22">Nyare nobiro e nyasino, mi omiel mamit ahinya, molombo Herode kaachiel gi wende. Omiyo ruoth nopenjo nyakono niya, “Ere gima diher mondo amiyi? Ayie miyi gimoro amora mikwaya.”</verse>
				<verse number="23">Eka nokwong’ore niya, “Adier akuong’ora ni namiyi gik moko duto mikwaya, kata bed mana ni en bath pinya konchiel!”</verse>
				<verse number="24">Kuom mano, nyakono nowuok modhi openjo min mare gima onego okwa. Min mare nodwoke ni, “Kwa mana wi Johana Jabatiso.”</verse>
				<verse number="25">Gikanyono nyakono noreto kadok ir ruoth, mi owachone niya, “Adwaro ni mondo imiya wi Johana Jabatiso sani e tawo!”</verse>
				<verse number="26">Kane ruoth owinjo wachno chunye nodoko malit ahinya, to ne ok onyal tame, nikech kuong’ruok mane osekuong’orego e nyim wende.</verse>
				<verse number="27">Omiyo nooro askari moro piyopiyo mondo okel wi Johana Jabatiso. Kamano askarino nodhi e jela, mong’ado wi Johana,</verse>
				<verse number="28">okelo koketo e tawo mi omiyo nyakono. Nyakono to nomiye min mare.</verse>
				<verse number="29">Kane jopuonjre Johana owinjo gima osetimoreno, ne gibiro, mi gikawo ringre Johana, giyiko.</verse>
				<verse number="30">Joote Yesu nodwogo ire, monyise gik moko duto mane gisetimo kendo gipuonjo.</verse>
				<verse number="31">Ne oyudo ji biro kendo wuok mang’eny ahinya, ma Yesu gi jootene ok nyal yudo thuolo kata mana mar chiemo. Omiyo nowacho ni jootene niya, “Wadhiuru kamoro ma wanyalo betie kar kendwa, mondo uyudie yeyo matin.”</verse>
				<verse number="32">Kamano ne giwuok kanyo gi yie, ka gidhi kar kendgi.</verse>
				<verse number="33">To ji mang’eny nonenogi kagidhi, mi ong’eyogi. Omiyo ji nowuok e mier duto, moringo kalworo oko, mi okwongo ni Yesu gi jootene chopo kuma ne gidhiye.</verse>
				<verse number="34">Kane Yesu ochopo, mi owuok e yie, noneno oganda maduong’no, mi okechogi, nimar ne gichalo rombe ma onge jakwath. Kuom mano, nopuonjogi weche mang’eny.</verse>
				<verse number="35">Kane piny koro dwaro yuso, jopuonjrene ne obiro ire, mowachone niya, “Piny koro yuso, kendo kaeri en thim.</verse>
				<verse number="36">Omiyo we ni ji thuolo mondo odhi ong’iew chiemo e mier kod duke mokiewo kagi.”</verse>
				<verse number="37">To Yesu nodwokogi ni, “Un ema mondo umigi chiemo.” Ne gipenjo Yesu niya, “Idwaro ni mondo wadhi wang’iew makati moromo siling’ mia auchiel, wamigi gicham koso?”</verse>
				<verse number="38">Yesu nopenjo ni, “Un gi makati adi? Dhiuru une ane.” Kane giserango, ne giwachone ni, “Wan gi makati abich, kod rech ariyo.”</verse>
				<verse number="39">Bang’ mano Yesu nowacho ni jopuonjrene mondo onyis ji obed piny e lum, ka gipogore e migepe.</verse>
				<verse number="40">Kuom mano ji nobet piny, koriedo e laini mia achiel, ma moro ka moro nitie ji piero abich.</verse>
				<verse number="41">Yesu nokawo makati abich gi rech ariyogo, mong’iyo malo, kendo oguedhogi. Eka nong’ingo makati go, momiyo jopuonjrene mondo opog ni ji. Rech ariyogo bende ne opogonigi duto,</verse>
				<verse number="42">mi ji duto nochiemo, moyieng’.</verse>
				<verse number="43">Bang’e ne okwany ng’injo mag makati gi rech, mi opong’o aditni apar gariyo.</verse>
				<verse number="44">Kar romb joma chwo duto mane ochiemo ne alufu abich.</verse>
				<verse number="45">Gikanyono, Yesu nowacho ni jopuonrene mondo odonj e yie, otel nyime Bethsaida, loka nam komachielo, ka en to ne pod ogonyo ji mondo odog miechgi.</verse>
				<verse number="46">Kane osegoyonegi oriti, nodhi e got kamoro mondo olem.</verse>
				<verse number="47">To kane piny oseimore, yie koro ne nie dier nam. Yesu nodong’ kende e dho nam oko.</verse>
				<verse number="48">Ne oneno ka jopuonjrene chandore gi kiewo yie, nikech yamo nogeng’onigi. Kuom mano, nodhi irgi kar kogwen, kowuotho e wi pi. Ne oyudo odwaro kadhogi,</verse>
				<verse number="49">to kane ginene kowuotho e wi pi kamano, ne giparo ni en jachien, omiyo ne giywak,</verse>
				<verse number="50">nimar giduto ne ginene, mi gibwok ahinya. To gikanyono, Yesu nowuoyo kodgi, kawacho niya, “Beduru gi chir! Kik ubed maluor. En mana an.”</verse>
				<verse number="51">Eka nodonjo irgi e yie mi yamo okue. Ne gidhier nono,</verse>
				<verse number="52">nimar tiend wach makati kande ne pok odonjonigi. Parogi ne odinore, ma ok ginyal ng’eyo tiend wachno.</verse>
				<verse number="53">Kane gisetieko ng’ado nam, ne gigowo Genesaret, mi gitueyo yie kuno.</verse>
				<verse number="54">Gikanyono mane giwuok e yie, ji nongeyo ni en Yesu,</verse>
				<verse number="55">omiyo ne giringo gidhi kuonde duto e gweng’no, mi gikelo joma tuo ire konindo e piende kamoro amora mane giwinjo ni entie.</verse>
				<verse number="56">Kuonde duto mane Yesu odhiye e gweng’no, ji ne pielo jogi matuo e chirni, ka gihombe ni mondo oyie joma tuogo omulie kata mana riak lawe kende. Kamano ji duto mane omulo riak lawe ne odoko mangima.</verse>
			</chapter>
			<chapter number="7">
				<verse number="1">Jo-Farisai moko gi jopuonj Chik mane oa Jerusalem, nochokore kanyakla molworo Yesu.</verse>
				<verse number="2">Ne gineno ka jopuonjre Yesu moko chiemo gi lwedo ma ok ler, tiende ni ne ok gilogo e yo ma chik jo-Farisai dwaro,</verse>
				<verse number="3">nimar jo-Farisai kaachiel gi jo-Yahudi mamoko duto luwo tim kweregi. Ok ginyal chiemo ka ok gilogo e yo ma chikgi dwaro.</verse>
				<verse number="4">Kamano bende ok gicham gimoro mogol e chiro ka pok gilwoko, kendo giluwo chike mamoko mathoth mag kweregi, kaka lwoko aguetini gi agulini kod tewni mag mula.</verse>
				<verse number="5">Kuom mano, jo-Farisai kod jopuonj chik nopenjo Yesu niya, “Ere gima omiyo jopuonjreni ok luw tim kwerewa, to gichiemo mana gi lwedo ma ok ler?”</verse>
				<verse number="6">Yesu nodwokogi ni, “Un joma wuondore ni ohero Nyasaye! Isaya ne ni kare kane okoro wach kuomu, kaka ondiki ni, ‘Jogi paka mana gi dhogi, to chunygi bor koda.</verse>
				<verse number="7">Gilama kayiem nono, nimar gipuonjo chike mag dhano, mana ka gima gin chike Nyasaye!’ ”</verse>
				<verse number="8">Eka Yesu nomedo wachonigi niya, “Uweyo chik Nyasaye, to umako mana chike dhano.</verse>
				<verse number="9">Mano kaka uketho chik Nyasaye mondo urit chikeu uwegi!</verse>
				<verse number="10">Musa nochiko ni, ‘Luor wuoru gi meru’, kendo ni, ‘Ng’at moyanyo wuon kata min nyaka negi’</verse>
				<verse number="11">Un to upuonjo ni ka ng’ato owacho ni wuon kata min ni, ‘Gik moko duto ma dakonyigo owal ni tich Nyasaye,’</verse>
				<verse number="12">to chakre kanyo ok oyiene timo gimoro ni wuon kata min ni.</verse>
				<verse number="13">Kamano, kupuonjo ji mondo omak tim kwereu to umiyo chik Nyasaye bedo kayiem nono. To bende utimo gik moko mang’eny machal kamano.”</verse>
				<verse number="14">Chieng’ machielo Yesu noluongo ji ire, mowachonigi niya, “Un duto, winjuru gima awachonu, mondo ung’e tiende.</verse>
				<verse number="15">Onge gimoro man oko, ma, kodonjo ei dhano, to miyo odoko jaketho, to mak mana gima wuok e chunye. [</verse>
				<verse number="16">Ng’at man gi it mar winjo, to mondo owinji!]”</verse>
				<verse number="17">Kane oa kuom ogandano, mi odonjo e ot, jopuonjrene nopenje tiend ngerono.</verse>
				<verse number="18">Ne odwokogi kopenjogi niya, “Kara un bende uonge gi rieko? Ok ung’eyo ni gimoro man oko, kodonjo ei dhano to ok nyal miyo odok jaketho,</verse>
				<verse number="19">nimar gino ok donji e chunye, to donjo mana e iye, kendo bang’e wuok oko.” (Gima ne Yesu owachono nonyiso ni chiemo duto ler.)</verse>
				<verse number="20">Eka nomedo wacho niya, “Gima wuok kuom dhano ema miyo odoko jaketho,</verse>
				<verse number="21">nimar chuny dhano ema paro maricho wuokie mamiyo otimo gik ma ok kare, kaka chode gi kuo gi nek</verse>
				<verse number="22">gi terruok kod gombo, kaachiel gi gik mamono, kaka wuond gi anjawo gi nyiego gi kuoth gi sunga kod fuwo.</verse>
				<verse number="23">Gik marichogo duto wuok e chuny dhano, kendo miyo obedo jaketho.”</verse>
				<verse number="24">Yesu nowuok, modhi e gweng’ machiegni gi dala mar Turo. Ne oyudo ot moro, mi odakie, to ne ok odwar ni mondo ji ong’eye. Kata kamano, mano ne ok nyalre.</verse>
				<verse number="25">Dhako moro ma nyare ne nigi jachien marach, nowinjo ni Yesu ni kuno, mi nobiro ire piyopiyo, mopodho e tiende.</verse>
				<verse number="26">Dhakono ne ok nyar jo-Yahudi, to ne onywole Foinike e piny Siria. Ne ohombo Yesu mondo ogol jachien oko kuom nyare,</verse>
				<verse number="27">to Yesu nodwoke niya, “We nyithindo okwong ochiem, oyieng’ mondi. Ok en gima ber wito chiemb nyithindo ni guogi.”</verse>
				<verse number="28">To dhakono nodwoko niya, “Ruoth, kata mana guogi manie bwo mesa bende chamo ng’injo ma nyithindo oweyo!”</verse>
				<verse number="29">Kane Yesu owinjo kamano, nowachone niya, “Koro dhi adhiya dala, nikech gima iwachono. Jachien osewuok kuom nyari.”</verse>
				<verse number="30">Kamano kane dhakono odok dala, nonwang’o nyathine konindo e kitanda, ka jachien osewuok kuome.</verse>
				<verse number="31">Yesu noa e gweng’ Turo, modhi nam Galili, koluwo Sidon, kendo kong’ado gweng’ Dekapoli.</verse>
				<verse number="32">Jomoko nokelo ng’ato ire ma ite odino, kendo ma ok nyal wuoyo maber, mi ohombe mondo oket lwete kuome.</verse>
				<verse number="33">Yesu nokawo ng’atno, motero kar kende. Noketo lith lwete ei ite, kendo ong’ulo olawo e lewe.</verse>
				<verse number="34">Eka nong’iyo polo, moomo chunye matek, mi owacho ni ng’atno ni, “Efatha!” tiende ni “Yawri”</verse>
				<verse number="35">Gikanyono, it ng’atno noyawore, kendo lewe nogonyore, mi ochako wuoyo maber.</verse>
				<verse number="36">To Yesu nokwero ji ni kik ginyis ng’ato wachno, to kaka nomedo kwerogino e kaka ne gimedo lando wachno.</verse>
				<verse number="37">Kendo ji duto mane owinjo, nodhier nono, kawacho niya, “Mano kaka otimo gik moko duto maber! Kata mana joma itgi odino omiyo winjo wach, kendo joma momo omiyo wuoyo!”</verse>
			</chapter>
			<chapter number="8">
				<verse number="1">Bang’ ndalo matin, oganda moro machielo maduong’ nochako ochokore, to ne gionge gi chiemo. Omiyo Yesu noluongo jopuonjrene, mowachonigi niya,</verse>
				<verse number="2">“Akecho jogo nikech gisebet koda kuom ndalo adek to koro gionge gi chiemo.</verse>
				<verse number="3">Ka aweyo gidok thurgi ka gidenyo kamano, to nong’no ditergi e yo, nikech moko kuomgi oa kuma bor ahinya.”</verse>
				<verse number="4">To jopuonjrene nopenje niya, “Ere kama ng’ato diyudie chiemo e thim kaeri ma dirom jogo duto?”</verse>
				<verse number="5">Yesu nopenjogi ni, “Un gi makati adi?” Ne gidwoke ni gin makati abiriyo.</verse>
				<verse number="6">Yesu nowacho ni ji mondo obed piny. Eka nokawo makati abiriyogo, mogoyo ni Nyasaye erokamano, nong’ingogi, momiyogi jopuonjrene mondo opogni ji, mi ne gitimo kamano.</verse>
				<verse number="7">Bende ne gin gi rech moko manok matindotindo. Mago bende Yesu noguedho, mi owacho ni jopuonjrene mondo opog ni ji.</verse>
				<verse number="8">Kamano ji duto nochiemo, moyieng’. Bang’e ne okwany ng’injo modong’, mi oromo atonge abiriyo.</verse>
				<verse number="9">Jogo duto ne alufu ang’wen. Eka Yesu nogonyo ji, moa.</verse>
				<verse number="10">En to nodonjo e yie kaachiel gi jopuonjrene, mi odhi e gweng’ Dalmanutha.</verse>
				<verse number="11">Jo-Farisai moko nobiro ir Yesu, mochako mino kode wach. Ne gidwaro teme, omiyo ne giwachone mondo otimnigi hono moa e polo manyiso ni Nyasaye ni kode.</verse>
				<verse number="12">To Yesu noomo chunye matek, mowacho niya, “Ere gima omiyo tieng’ ma kawuononi kwayo ni mondo otimnigi ranyisi? Adier anyisou ni onge ranyisi ma notim ni tieng’ni!”</verse>
				<verse number="13">Gikanyono noweyogi, odok e yie, mi ong’ado nam odok loka machielo.</verse>
				<verse number="14">Noyudo wi jopuonjre Yesu owil, mi ok okawo makati moko odhigo, to ne gin mana gi makati achiel kende e yie.</verse>
				<verse number="15">Yesu nowachonigi niya, “Yawuru wang’u mondo ubed motang’ ni thop jo-Farisai ko thop Herode.”</verse>
				<verse number="16">Eka ne giwacho e kindgi giwegi niya, “Owacho kamano nikech waonge gi makati.”</verse>
				<verse number="17">Yesu nong’eyo gima giwacho, omiyo nopenjogi ni, “Ang’o momiyo uwacho ni uonge gi makati? Pok wach odonjonu, muwinjo tiend gik matimore? Koso pod parou odinore?</verse>
				<verse number="18">Un gi wenge, to marang’o ok unyal neno? Bende un gi it, to ere gimomiyo ok unyal winjo?</verse>
				<verse number="19">Ok unyal paro ni ne ang’ingo makati abich ni ji alufu abich? Koso atonge adi mag ng’injo modong’ mane uchoko?” Ne gidwoke ni ne gin atonge apar gariyo.</verse>
				<verse number="20">Eka Yesu nomedo penjogi ni, “To kane ang’ingo makati ni ji alufu ang’wen, to atonge adi mag ng’injo modong’ mane uchoko?” Ne gidwoke ni, “Abiriyo.”</verse>
				<verse number="21">Yesu nochako openjogi niya, “To bang’ mago duto, wach pok odonjonu?”</verse>
				<verse number="22">Bang’e ne gidhi Bethsaida, mi jomoko nokelo ni Yesu ng’at ma muofu, ka gihombe mondo oket lwete kuome.</verse>
				<verse number="23">Yesu nomako lwet ng’atno mi ogole oko e dala. Ne ong’ulo olawo e wang’e kendo oketo lwete kuome. Eka ne openje niya, “Bende inyalo neno gimoro?”</verse>
				<verse number="24">Ng’atno norango koni gi koni, modwoke ni, “Ee, aneno ji kawuotho, to gichalo mana gi yien.”</verse>
				<verse number="25">Eka Yesu nochako oketo lwete e wenge ng’atno, kendo kane ng’atno otemo neno matek, wengene nochango chuth, mi oneno gik moko duto malong’o.</verse>
				<verse number="26">Bang’ mano, Yesu noweye odok dalane, kokwere ni kik odog e dala mar Bethsaida.</verse>
				<verse number="27">Bang’e Yesu gi jopuonjrene ne jowuok, modhi e mier mokiewo gi Kaisaria Filipo. Kane gin e yo gidhi, nopenjogi niya, “Ka ji loso kuoma, to uwinjo ka giwacho ni an ng’a?”</verse>
				<verse number="28">Ne gidwoke ni, “Jomoko wacho ni in Johana Jabatiso, to moko wacho ni in Elija. Moko bende wacho ni in achiel kuom jonabi.”</verse>
				<verse number="29">Eka ne ochako openjogi ni, “Un to, uparo ni an ng’a?” Petro nodwoke ni, “In e Mesia.”</verse>
				<verse number="30">Bang’ mano Yesu nokwerogi ni kik ginyis ng’ato ni en ng’a.</verse>
				<verse number="31">Bang’ mano, Yesu nochako puonjo jopuonjrene kawacho niya, “Wuod Dhano nyaka ne masiche mang’eny, kendo jodongo gi jodolo madongo kod jopuonj Chik nyaka dage. Enonege, to bang’ ndalo adek nochier.”</verse>
				<verse number="32">Ne owachonigi wachno ratiro. To Petro nogole tenge, ni ok onego olos kamano.</verse>
				<verse number="33">To Yesu nolokore, morango, jopuonjrene, mi okwero Petro niya, “Aye nyima Satandni, nikech paro mari ok paro mar Nyasaye, to mana mar dhano.”</verse>
				<verse number="34">Eka Yesu noluongo oganda mane oyudo ochokore, kaachiel gi jopuonjrene, mi owachonigi niya, “Ka ng’ato dwaro luwa, to nyaka okwerre owuon, mi okaw msalape kendo oluwa,</verse>
				<verse number="35">nikech ng’ama dwaro reso ngimane, ngimane nolalne. To ng’ama wito ngimane nikech an, kendo nikech Injili, to nores ngimane.</verse>
				<verse number="36">Ere ohala ma ng’ato yudo, konwang’o piny duto, to owito ngimane?</verse>
				<verse number="37">Koso ang’o ma ng’ato dichiw kar ngimane?</verse>
				<verse number="38">Ka wi ng’ato kuot koda, kendo kuot gi wechena e kinde ma ji timoe richo kendo weyoe Nyasaye, to wi Wuod Dhano bende nokuod kode, kobiro e duong’ mar Wuon mare, kaachiel gi malaika maler.”</verse>
			</chapter>
			<chapter number="9">
				<verse number="1">Nomedo wacho niya, “Adier awachonu ni nitie jomoko kuomu ka, ma ok notho kapok oneno Loch Nyasaye kobiro gi teko.”</verse>
				<verse number="2">Bang’ ndalo auchiel, Yesu nokawo Petro gi Jakobo kod Johana, moterogi malo ewi got mabor kar kendgi, kendo kite nolokore mana e nyimgi kanyo ka gineno.</verse>
				<verse number="3">Lepe ne rieny matar mokadho, ma onge jaluoko e piny ngima ma diluok lewni mi rieny maler kamano.</verse>
				<verse number="4">Eka ne gineno Elija gi Musa ka jowuoyo gi Yesu,</verse>
				<verse number="5">mi Petro nowacho ni Yesu niya, “Japuonj, bedowa kaeri en gima ber! Omiyo we wager kiche adek, ma achiel mari, to machielo mar Musa kendo moro mar Elija.”</verse>
				<verse number="6">Nowuoyo kamano nikech luoro ne omake ahinya, kaachiel gi jowadgi mane ok ong’eyo gima dowachi.</verse>
				<verse number="7">Eka bor polo nobiro moumogi gi tipone, kendo ne giwinjo dwol moro kowacho gi e bor polono niya, “Mae wuoda mahero! Winjeuru.”</verse>
				<verse number="8">Jopuonjre adekgo norango koni gi koni piyopiyo, to ne ok gineno ng’ato machielo mak mana Yesu kende ema ne ni kodgi.</verse>
				<verse number="9">Kane oyudo gilor gia e got, Yesu nokwerogi ni kik giwach ni ng’ato gima giseneno nyaka chop chieng’ ma Wuod Dhano nochierie koa kuom joma otho.</verse>
				<verse number="10">Ne gimako wachno to ne gipenjore kendgi giwegi ni, chier kuom joma otho mowachono to tiende ang’o.</verse>
				<verse number="11">Eka ne gipenjo Yesu ni, “Ere gima omiyo jopuonj Chik wacho ni Elija nyaka bi mokwongo?”</verse>
				<verse number="12">Nodwokogi ni, “Adier Elija nyaka bi mokwongo mondo olos gik moko duto obed kare. To ere gima omiyo Musa wuoyo kuom Wuod Dhano ni nyaka one masiche mang’eny, kendo ni ji nochaye?</verse>
				<verse number="13">To awachonu ni Elija osebiro, kendo ji notimone gik moko duto mane gidwaro timo mana kaka Musa wuoyo kuome.”</verse>
				<verse number="14">Kane gidok ir jopuonjre mamoko, ne ginwang’o ka ji mang’eny olworogi kendo ka jopuonj Chik moko mino kodgi wach.</verse>
				<verse number="15">Kane ji oneno Yesu, ne giwuoro ahinya, kendo ne giringo gidhi ire, mi gimose.</verse>
				<verse number="16">Yesu nopenjo jopuonjrene ni, “Ang’o ma uminone wach gi jogi?”</verse>
				<verse number="17">Eka ng’at moro nodwoke ni, “Japuonj, nende akeloni wuoda, nimar en gi jachien marach, maloke momo.</verse>
				<verse number="18">E kinde duto ma jachiendno obukee, to goye piny, kendo dhoge wuok bwoyo, komuodo lake kendo otal. Nende akwayo jopuonjreni mondo ogol jachiendno to notamogi.”</verse>
				<verse number="19">Eka Yesu nowacho ni ji niya, “Yaye, ma tieng’ ma onge yie manade! Nyaka karang’o monego abedie kodu? Koso anachandra kodu nyaka karang’o? Keluru rawerano ira ka”.</verse>
				<verse number="20">Omiyo ne gitere ir Yesu. Gikanyono mane jachiendno oneno Yesu, nomiyo rawerano ogwecho matek, mi opodho piny, kendo ong’ielore e lowo ka dhoge wuok buoyo.</verse>
				<verse number="21">Yesu nopenjo wuon nyathi niya, “Gini osebedo ka time kama chakre karang’o?” Nodwoke ni, “Osebedo katime kamano nyaka oa e nyathi,</verse>
				<verse number="22">kendo kuom kinde mathoth gino osetemo nege, ka goye e mach kendo e pi. To kinyalo timonwa gimoro, to kechwa mondo ikonywa.</verse>
				<verse number="23">Yesu nodwoke ni, “Ere gima omiyo iwacho ni, ‘Kinyalo’? Gik moko duto nyalore ni ng’ama oyie!”</verse>
				<verse number="24">Gikanyono wuon rawerano nokok niya, “Ayie to konya nikech yiena orem.”</verse>
				<verse number="25">Yesu noneno ka ji chako sudo machiegni, omiyo nokwero jachien matek, kowacho niya, “In jachien mamiyo rawerani doko momo, kendo ite dino, wuog oko kuom rawerani kendo kik ichak idwog kuome!”</verse>
				<verse number="26">Jachiendno noywak matek mi omiyo rawerano ogwecho malich kowuok kuome. Rawerano noriere kanyo ka ng’ama otho, omiyo ji duto nowacho ni, “Otho!”</verse>
				<verse number="27">To Yesu nokawo lwete ka chunge mi oa malo.</verse>
				<verse number="28">Kane Yesu osedonjo e ot, jopuonjrene nopenje kar kende niya, “Ang’o momiyo wan ne ok wanyal golo jachiendno?”</verse>
				<verse number="29">Yesu nodwokogi ni, “Onge gima nyalo golo jachien ma kamano mak mana lemo kende”.</verse>
				<verse number="30">Ne gia kuno mi ging’ado piny Galili to Yesu ne ok dwar mondo ji ong’e kuma entie,</verse>
				<verse number="31">nikech nopuonjo jopuonjrene. Nowachonigi niya, “Ibiro chiwo Wuod Dhano e lwet ji mi gininege, to bang’ ndalo adek enochier.”</verse>
				<verse number="32">Ne ok giwinjo tiend wachno to bende ne giluoro penje.</verse>
				<verse number="33">Kane gichopo Kapernaum, mi gidonjo e ot, Yesu nopenjo jopuonjrene niya, “Mbaka manadi manende ugoyo e yo?”</verse>
				<verse number="34">To dhogi nomoko, nikech ne oyudo gisegoyo mbaka e yo ka gipenjore ni ere ng’ama duong’ moloyo kuomgi.</verse>
				<verse number="35">Yesu nobet piny moluongo joote apar gariyo, mi owachonigi niya, “Ka ng’ato dwaro doko jatelo, to nyaka obed chien ni ji duto, kendo nyaka obed jatich ji duto.”</verse>
				<verse number="36">Eka nokawo nyathi moro matin mochungo e diergi. Nokwako nyathino, kowacho niya,</verse>
				<verse number="37">“Ng’at morwako nyathi achiel ma kama e nyinga, to orwako mana an, kendo ng’at morwaka ok orwako mana an kende, to orwako koda ka Jal mane oora bende.”</verse>
				<verse number="38">Johana nowacho ni Yesu niya, “Japuonj, ne waneno ng’ato ka golo jochiende e nyingi, to ne wakwere nikech ok en achiel kuomwa.”</verse>
				<verse number="39">Yesu nodwoke, kowachonigi niya, “Kik ukwer ng’at ma kamano, nikech onge ng’ama nyalo timo hono e nyinga, to aye wuoyo marach kuoma,</verse>
				<verse number="40">nimar ng’at ma ok mon kodwa en jakorwa,</verse>
				<verse number="41">awachonu adier ni, ng’at momiyou pi umodho nikech un jopuonjre Kristo noyud pokne ma onge kiawa.</verse>
				<verse number="42">“Ka ng’ato omiyo achiel kuom joma tindo moyie kuomagi odonjo e richo, to diber moloyo kotwene pong’ mang’ongo e ng’ute, mi oling’ego e nam.</verse>
				<verse number="43">Kamano bende ka lueti ema teri e richo, to ng’ade oko nimar ber donjo e ngima ka in gi lwedo achiel moloyo witi e mach mak rum, ka in gi lwedo ariyo. [</verse>
				<verse number="44">Kuno kudni machamo ji ok thoe kendo mach bende ok thoe.]</verse>
				<verse number="45">Bende ka tiendi teri e richo to ng’ade oko, nikech ber donjo e ngima ka in gi tielo achiel moloyo witi e mach ma ok rum ka in gi tielo ariyo. [</verse>
				<verse number="46">Kuno kudni machamo ji ok thoe kendo mach bende ok thoe.]</verse>
				<verse number="47">Kata ka wang’i ema miyo itimo richo, to gole oko nimar ber donjo e Piny Ruoth Nyasaye ka in gi wang’ achiel, moloyo witi e mach mak rum ka in gi wengeni duto.</verse>
				<verse number="48">Kuno kudni machamo ji ok thoe kendo mach bende ok thoe.</verse>
				<verse number="49">“Ng’ato ka ng’ato nopuodh gi mach.</verse>
				<verse number="50">Kado ber, to ka ndhathe orumo, to ere kaka nochak oyud ndhathe? Beduru gi ndhadhu mondo ubed gi kue e kindu uwegi”.</verse>
			</chapter>
			<chapter number="10">
				<verse number="1">Yesu noa kuno, modhi e piny Judea nyaka loka aora Jordan. Ji mathoth nochako obiro ire, kendo ne opuonjogi kaka ne ojatimo.</verse>
				<verse number="2">Eka jo-Farisai moko nobiro mondo oteme kapenje niya, “Bende chikwa oyie ni ng’ato mondo oriemb chiege?”</verse>
				<verse number="3">Yesu nodwokogi kapenjogi ni, “Ere kaka ne Musa ochikou?”</verse>
				<verse number="4">Ne gidwoke ni, “Musa ne oyie ni ng’ato nyalo riembo chiege, kosemiye barup weruok.”</verse>
				<verse number="5">Yesu nowachonigi niya, “Musa nomiyou chikno nikech wichtekou.</verse>
				<verse number="6">To e kar chakruok, kane Nyasaye ochueyo dichwo gi dhako,</verse>
				<verse number="7">Muma wacho ni, ‘Mano e momiyo ng’ato weyo wuon gi min, to padore kuom chiege</verse>
				<verse number="8">kendo ji ariyogo doko ringruok achiel. Kamano koro ok gin ji ariyo, to gin mana ringruok achiel.’</verse>
				<verse number="9">Kuom mano, gima Nyasaye oseriwo, kik dhano pogi.”</verse>
				<verse number="10">Kane gisedok e ot, jopuonjre Yesu nopenje wachno,</verse>
				<verse number="11">mi onyisogi niya, “Ka ng’ato oriembo chiege, mi okendo dhako machielo, to oterore.</verse>
				<verse number="12">Kamano bende, ka dhako oweyo chwore, mi oyie ng’at machielo okende, to oterore.”</verse>
				<verse number="13">Ji moko nokelo nyithindo ir Yesu mondo oket lwete kuomgi, to jopuonjrene nokwerogi.</verse>
				<verse number="14">Kane Yesu oneno ka jopuonjrene kwero jogo kamano, nosin, mi owacho ni jopuonjrene niya, “Weuru nyithindo obi ira! Kik utamgi, nikech joma kamagi ema yudo gweth mar Loch Nyasaye!</verse>
				<verse number="15">Awachonu adier ni, ng’at ma ok oyie Loch Nyasaye gi chuny machalo gi chuny nyathi matin, ok noyud gueth mar Lochne ngang’!”</verse>
				<verse number="16">Eka nokwako nyithindogo, mi oguedho moro ka moro, koketo lwete kuome.</verse>
				<verse number="17">Chieng’ moro kane Yesu ochako wuoth, ng’at moro nobiro ire ka ringo, mogoyo chonge piny e nyime, kapenje ni, “Japuonj! In, in ng’ama ber! Ere gima onego atim mondo ayud ngima mochwere?”</verse>
				<verse number="18">Yesu nopenje ni, “Ang’o momiyo iwacho ni an ng’ama ber? Onge ng’ama ber, mak mana Nyasaye kende.</verse>
				<verse number="19">Donge ing’eyo chike mawacho ni, ‘Kik ineki, kik iterri, kik ikwal, kik ihang wach, kik imechi e yor wuond, kendo ni, luor wuoru gi meru’?”</verse>
				<verse number="20">Ng’atno nodwoke niya, “Japuonj, aserito chikego duto, chakre aa e nyathi.”</verse>
				<verse number="21">Eka Yesu nong’iyo wang’e tir, ka mor kode, mowachone ni, “Gimoro achiel ema pod onego itim: dhiyo, ilok gigi duto pesa, mondo imi joma odhier, eka inibed gi mwandu e polo. To ka isetimo kamano, to bi iluwa.”</verse>
				<verse number="22">Kane ng’atno owinjo wachno, wang’e nolokore, mi odhi ka chunye lit, nikech ne en jamoko ahinya.</verse>
				<verse number="23">Yesu norango jopuonjrene koni gi koni, mowachonigi niya, “Mano kaka donjo e Piny Ruoth Nyasaye nobed matek ni joma nigi mwandu!”</verse>
				<verse number="24">Jopuonjrene ne ohum nono gi wechego, to Yesu nomedo wachonigi ni, “Nyithinda, mano kaka donjo e piny Ruoth Nyasaye tek!</verse>
				<verse number="25">Yot ni ngamia kadho e wang’ sandan, moloyo jamoko donjo e Piny Ruoth Nyasaye.”</verse>
				<verse number="26">Kane jopuonjre owinjo kamano, ne gimedo wuoro ahinya, ka gipenjore e kindgi giwegi ni, “Kara, ere ng’ama nokwo!”</verse>
				<verse number="27">Yesu nong’iyo wang’gi tir, mowachonigi niya, “Dhano ok nyal warore kende, to Nyasaye ema nyalo gik moko duto!”</verse>
				<verse number="28">Eka Petro nowachone ni, “To wan waseweyo gik moko duto mondo waluwi!”</verse>
				<verse number="29">Yesu nodwoke, kawachonigi ni, “Adier awachonu ni ng’ama oweyo dalane, kata owetene, kata nyiminene, kata min, kata wuon, kata nyithinde, kata lope, nikech an, kendo nikech Injili,</verse>
				<verse number="30">to noyud mier, gi owete, gi nyimine, gi mine, gi nyithindo kod lowo nyadi mia achiel e piny ka, kaachiel gi sand bende, kendo enoyud ngima mochwere e piny mabiro.</verse>
				<verse number="31">To ji mang’eny ma koro otelo nodog chien, kendo joma koro odong’ chien notel.”</verse>
				<verse number="32">Kane gin e yo gidhi Jerusalem, Yesu ne wuotho kotelo e nyim jopuonjrene, mane oyudo hum nono. Jpogo mane luwogi bende luoro nomako. Yesu nochako oluongo joote apar gariyo tenge, mi onyisogi gima biro timorene.</verse>
				<verse number="33">Ne owachonigi niya, “Winjuru! Koro wadhi Jerusalem, kuma ibiro chiwie Wuod Dhano e lwet jodolo madongo kod jopuonj Chik. Gining’adne buch tho, mi gikete e lwet joma ok jo-Yahudi.</verse>
				<verse number="34">Jogo nochare, kendo nong’ul kuome olawo, bende ginichwade, kendo gininege, to bang’ ndalo adek enochier.”</verse>
				<verse number="35">Jakobo kod Johana, ma yawuot Zebedi, nosudo ir Yesu, mowachone niya, “Japuonj, nitie gimoro ma wadwaro kwayi mondo itimnwa.”</verse>
				<verse number="36">Yesu nopenjogi ni, “En ang’o ma udwaro mondo atimnu?”</verse>
				<verse number="37">Ne giwachone ni, “Chieng’ mibet e komduong’ni maler, to yie wabed buti, ka ng’at achiel obet e badi korachwich, to machielo obet e badi koracham.”</verse>
				<verse number="38">Yesu nodwokogi niya, “Ok ung’eyo gima ukwayo! Uparo ni dunyal madho kikombe mar masira ma ochunore ni nyaka amadhi? Bende disandu gi sand mibiro sandago?”</verse>
				<verse number="39">To ne gidwoke ni, “Ee, dwanyal.” Eka Yesu nowachonigi ni, “Adier, ubiro madho kikombe ma amadho, kendo ibiro sandu gi sand misandago.</verse>
				<verse number="40">To yiero ng’ama onego bedi e bada korachwich kata koracham, to ok nie tekona. Nyasaye ema nochiw kuondego ni joma oseikinigi.”</verse>
				<verse number="41">Kane jopuonjre apar modong’ owinjo wachno, ne gisin gi Jakobo kod Johana.</verse>
				<verse number="42">To Yesu noluongogi ire, mowachonigi niya, “Ung’eyo ni ruodhi duto mag piny tiyo jogi gi thwon, kendo jogo man gi loch nigi teko kuom joma gitiyo.</verse>
				<verse number="43">Kuomu to, ok en kamano. To ka ng’ato kuomu dwaro bedo gi duong’, to nyaka obed jatichu,</verse>
				<verse number="44">kendo ka ng’ato kuomu dwaro bedo jatendu, to nyaka obed misumba jiduto.</verse>
				<verse number="45">Nikech kata Wuod Dhano bende ne ok obiro mondo ji otine, to nobiro mondo oti ni ji, kendo mondo ochiw ngimane owargo ji mang’eny.”</verse>
				<verse number="46">Ne gichopo Jeriko, kendo kane oyudo Yesu wuok kuno gi jopuonjrene kod oganda maduong’, jakuecho moro ma muofu ma nyinge Bartimeo, tiende ni wuod Timeo, ne oyudo obet e bath yo.</verse>
				<verse number="47">Kane owinjo ni Yesu ja-Nazareth ema kadho, nochako kok, kowacho niya, “Yesu, wuod Daudi, kecha!”</verse>
				<verse number="48">Ji mang’eny nokwere ni mondo oling’, to nomedo mana kok matek ni, “Wuod Daudi, kecha!”</verse>
				<verse number="49">Yesu nochung’, mlowacho niya, “Luongeuru, obi ka.” Eka ne giluongo muofuno, ka giwachone ni, “Hapi ber! Chung’, oluongi.”</verse>
				<verse number="50">Kuom mano, nobolo lawe kucho, moa malo piyo, kodhi ir Yesu.</verse>
				<verse number="51">Yesu nopenje ni, “Ere gima idwaro mondo atimni?” Nodwoko ni, “Japuonj, adwaro mondo achak anen kendo.”</verse>
				<verse number="52">Yesu nowachone niya, “Dhiyo, yieni ema omiyo ichango.” Gikanyono wengene ne oyepo, mi oluwo bang’ Yesu.</verse>
			</chapter>
			<chapter number="11">
				<verse number="1">Kane gin machiegni gi Jerusalem, e mier mag Bethfage gi Bethania, but got Zeituni, Yesu nooro jopuonjrene ariyo mondo otel nyime,</verse>
				<verse number="2">kowachonigi ni, “Dhiuru e dala man nyimu cha, kendo ka uchopo kuno, to ubiro nwang’o nyathi kanyna motue en rangach, mapok ng’ato oidho nyaka nene. Gonyeuru ukele ka.</verse>
				<verse number="3">To ka ng’ato oponjou gima omiyo utimo kamano, to wachneuru ni, ‘Wuon-go dware, to obiro dwoke mapiyo.’ ”</verse>
				<verse number="4">Kamano ne gidhi mi ginwang’o nyathi kanyna kotwe e dhoot oko, to kane oyudo gigonye,</verse>
				<verse number="5">jomoko mane ochung’ kanyo nopenjogi ni, “Ang’o momiyo ugonyo nyathi kanynano?”</verse>
				<verse number="6">Eka ne gidwoko mana kaka Yesu nosenyisogi, mi jogo noyienigi gikawe.</verse>
				<verse number="7">Ne gikele ir Yesu, mi gipedho lepgi e dieng’eye, mi Yesu obetie.</verse>
				<verse number="8">Ji mang’eny nopedho lepgi e yo, to jomoko nong’ado bede yien, ema opedho e yo,</verse>
				<verse number="9">kendo ji mane otelo kod mago mane luwo bang’e nokok niya, “Nyasaye mondo omi duong’! Ogwedh ng’ama biro e nying Ruoth!</verse>
				<verse number="10">Oguedh loch mabiro mar Daudi kwarwa! Duong’ obed ni Nyasaye e polo malo!”</verse>
				<verse number="11">Kamano Yesu nodonjo Jerusalem, modhi e Hekalu, kendo orango gik moko duto. To kaka piny ne koro yuso, nowuok modhi Bethania gi jopuonjrene apar gariyo.</verse>
				<verse number="12">Kinyne, kane oyudo giduogo ka gia Bethania, kech nochako kayo Yesu.</verse>
				<verse number="13">Ne oneno yadh ng’owo moro ma pote ng’eny gi kuma bor, omiyo nodhi mondo one ane ka donwang’ olemo kuome. To kane ochopo machiegni, ne onwang’o mana pote kende, nikech kinde ma ng’owo chiekie ne pok ochopo.</verse>
				<verse number="14">Nokuong’o yadhno, kowacho niya, “Onge ng’ama nochak ocham olembi kendo nyaka chieng’!” Jopuonjrene nowinje kowacho kamano.</verse>
				<verse number="15">Kane gichopo Jerusalem, Yesu nodonjo e Hekalu, mi oriembo joma ne loko ohala kod joma ne ng’iewo gik moko kanyo. Nokawo mesni mag jowil pesa kod kombe mag jolok akuche mogoyo piny,</verse>
				<verse number="16">kendo ne ok oyie mondo ng’ato ong’adi e dier Hekalu koting’o gimoro.</verse>
				<verse number="17">Bang’ mano nopuonjo ji, kowacho niya, “Donge ondiki e Muma ni, ‘Oda noluong ni od lemo mar Ogendini duto’? Un useloke od jomecho!”</verse>
				<verse number="18">Jodolo madongo kod jopuonj Chik nowinjo wachno, omiyo ne gidwaro yo ma diginegego, nimar ne giluore, nikech ji duto ne wuoro puonjne.</verse>
				<verse number="19">To kane piny oyuso, Yesu nowuok, moa Jerusalem kod jopuonjrene.</verse>
				<verse number="20">Kinyne gokinyi, kane oyudo giwuotho e yo, ne gineno yadh ng’owo cha kosetwo, chakre e wiye nyaka tiende piny.</verse>
				<verse number="21">Petro noparo gima ne Yesu osewacho, mi onyiso Yesu niya, “Japuonj, neye kaka yadh ng’owo manyoro ikuong’ocha osetwo!”</verse>
				<verse number="22">Yesu nodwoko, kawachonigi niya, “Beduru gi yie kuom Nyasaye, nikech ka ng’ato oyie kuom Nyasaye adier,</verse>
				<verse number="23">to onyalo wacho ni godni ni, ‘Mukri, inyumri e nam’, kendo ka ok oriwo gi kiawa, to oyie mana ni gima owachono biro timore.</verse>
				<verse number="24">Kuom mano awachonu ni ka ukwayo gimoro kulemo, to yieuru e chunyu ni usenwang’e.</verse>
				<verse number="25">To bende e kinde duto ma ichung’ kilemo, to nyaka iweni ng’ato wach moro marach ma in-go kode, mondo Wuonu mae polo oweni richoni. [</verse>
				<verse number="26">Ka ok uweyo ni jomoko richogi, to Wuonu mae polo bende ok nowenu richou.]”</verse>
				<verse number="27">Ne gichako giduogo Jerusalem, kendo kane Yesu wuotho e Hekalu, jodolo madongo gi jopuonj Chik kod jodongo ne jobiro ire, mopenje niya,</verse>
				<verse number="28">“Ere teko ma in-go, momiyo itimo gik ma kamagi? Koso ng’ama omiyi teko mar mar timogi?”</verse>
				<verse number="29">To Yesu nodwokogi niya, “Abiro penjou gimoro achiel kende, kendo ka udwoka to eka abiro nyisou kuma ayudoe teko ma atimogo gigi.</verse>
				<verse number="30">Nyisauru ane: Teko ma ne Johana batisogo ji noa kuom Nyasaye, koso noa kuom dhano?”</verse>
				<verse number="31">Eka jogo nochako wuoyo e kindgi giwegi ka gipenjore ni, “Ere kaka dwadwoke? Ka wawacho ni teko Johana noa kuom Nyasaye, to obiro penjowa gimomiyo ne ok wayie kuom Johana.</verse>
				<verse number="32">Koso dwawachi ni oa kuom dhano?” To ne ging’eyo ni ok ginyal wacho kamano, nikech ne giluoro ji, nimar ng’ato ka ng’ato noyie ni Johana en janabi maradier.</verse>
				<verse number="33">Kuom mano, ne gidwoko Yesu niya, “Ok wang’eyo” Eka Yesu nowachonigi ni, “Ka kamano, to an bende ok anyal nyisou kuma ayudoe teko ma atimogo gigi.”</verse>
			</chapter>
			<chapter number="12">
				<verse number="1">Bang’e Yesu nochako wuoyo kodgi gi ngeche, kowacho niya, “Ng’at moro noloso puoth mzabibu. Nochielo puodhono, mokunyo bur mibiyoe mzabibu, kendo ogerone kar rito. Eka ne oweye e lwet jopur, mi owuok odhi e piny moro mabor.</verse>
				<verse number="2">Kane kinde ma olembe chiekie ochopo, ne ooro jatichne ir jopurgo mondo oomne pokne kuom gik monyak e puodho.</verse>
				<verse number="3">To jopurgo nomako ng’atno, mogoyo kendo oriembe gi lwete nono.</verse>
				<verse number="4">Eka wuon puodho nochako ooronigi jatich moro, mi en bende jogo ne ogoye lero, kendo otimone marach.</verse>
				<verse number="5">Bang’ mano nochako ooro jatich machielo, to jali koro ne ginego anega. Ne omedo oro joote mamoko mang’eny, to jopurgo notimonigi marach, ka goyo moko kuomgi, to moko ginego.</verse>
				<verse number="6">Ng’at achiel ma koro wuon puodho ne pod odong’go monyalo oro, ne mana wuode owuon. Kuom mano e gikone nooro wuodeno ir jopurgo, koparo niya, ‘Wuoda to ang’eyo ni gibiro miyo luor.’</verse>
				<verse number="7">To kane jopurgo oneno wuodeno, ne giwacho e kindgi giwegi niya, ‘Jali ema biro bedo wuon lowo, omiyo biuru wanege, mondo puodho odong’nwa.’</verse>
				<verse number="8">Kuom mano, ne gimako wuowino, mi ginego, kendo ne giwito ringre e tok puodhono.”</verse>
				<verse number="9">Eka Yesu nopenjogi ni, “Koro uparo ni wuon puodho biro timo ang’o? Donge obiro biro, mi oneg jogo, kendo okaw puodho omi jopur moko nono?</verse>
				<verse number="10">Nyaka bed ni usesomo e Muma ni, ‘Kidi mane jogedo odagi, ema koro osedoko kidi motegno moriwo kor ot.</verse>
				<verse number="11">Mano e tich Ruoth Nyasaye kendo en gima lichnwa miwuoro!’ ”</verse>
				<verse number="12">Kane jotend jo-Yahudi owinjo wechego, ne gidwaro mondo gimak Yesu, nikech ne ging’eyo ni ogoyo ngerono kuomgi. To ne giluoro oganda mane ni kanyo, omiyo ne giweye mi gidhi.</verse>
				<verse number="13">Bang’e jotend jo-Yahudi nooro jo-Farisai moko kod jo-Herode ir Yesu mondo openje wach, kodwarogo dhoge.</verse>
				<verse number="14">Kane jogo odhi ire, ne giwachone niya, “Japuonj, wang’eyo ni in jaadiera, kendo ok iluoro wang’ ng’ato, bed ni en ng’ama nadi, to ipuonjo yor Nyasaye gi adiera. To koro nyiswa ane ka Chikwa oyie mondo wagol osuru ni Kaisar. Onego wagol koso ok onego wagol?”</verse>
				<verse number="15">To Yesu noneno kaka gichikone obadho, omiyo nodwokogi niya, “Ang’o momiyo utema? Kelnauru siling’ mondo ane ane.”</verse>
				<verse number="16">Kuom mano, ne gikelone siling’ mi openjogi niya, “Kidoni gi nying’ni mag ng’a?” Ne gidwoke ni, “Gin mag Kaisar.”</verse>
				<verse number="17">Eka Yesu nowachonigi niya, “Chiwuru ni Kaisar gi Kaisar, to gi Nyasaye chiwuru ni Nyasaye.” Kane giwinjo dwokoneno, dhogi nomoko.</verse>
				<verse number="18">Jo-Sadukai moko nobiro ir Yesu. (Gin e joma wacho ni chier ongee.)</verse>
				<verse number="19">Ne giwachone niya, “Japuonj! Musa nondikonwa chik ni ka ng’ato otho, mi oweyo chiege ka onge nyathi, to owadgi ng’at mothono nyaka kaw chiegeno mondo onywolnego nyithindo.</verse>
				<verse number="20">To koro ne nitie owete abiriyo. Wuowi maduong’ nokendo dhako, to otho ka ok onywolo nyathi.</verse>
				<verse number="21">Eka owadgi maluwe notero chiegeno, mi en bende otho ka ok onywolo nyathi. Gima kamano bende ema notimore ni owadgi mar adek,</verse>
				<verse number="22">kendo otimore ni owetene mamoko duto. Kamano, yawuowi abiriyogo duto nobedo chwo dhakono, to ok onywolo nyithindo. Bang’e dhakono bende notho.</verse>
				<verse number="23">To koro, ka jogo duto odoko mangima chieng’ chier, to dhakono nobed chi ng’a kuomgi, ka ji abiriyogo duto nokende kamano?”</verse>
				<verse number="24">Yesu nodwokogi niya, “Uruenyo, nikech ok ung’eyo weche manie Muma, kata teko mar Nyasaye,</verse>
				<verse number="25">nimar chieng’ ma joma otho chier, to ok ginikendre, to ginichal gi malaika manie polo.</verse>
				<verse number="26">To kuom wach chiero joma otho, pok usomo e kitap Musa wach bungu maliel, kaka Nyasaye nowacho ni Musa ni, ‘An e Nyasach Ibrahim, gi Nyasach Isaka kod Nyasach Jakobo’?</verse>
				<verse number="27">To wang’eyo ni Nyasaye ok en Nyasach joma otho, to en Nyasach joma ngima. Adier, uruenyo mabor!”</verse>
				<verse number="28">Achiel kuom jopuonj Chik nowinjo kaka gigoyo mbaka, mi oneno ka Yesu odwoko jo-Sadukai kare, omiyo nopenje niya, “Ere chik maduong’ie moloyo chike mamoko duto?”</verse>
				<verse number="29">Yesu nodwoke ni, “Chik maduong’ie moloyo e ma: ‘Winjuru un jo-Israel! Ruoth Nyasachwa e Ruoth kende.</verse>
				<verse number="30">Heruru Ruoth Nyasachu gi chunyu duto kendo gi parou duto, kendo gi riekou duto, kendo gi tekou duto.’</verse>
				<verse number="31">To chik mar ariyo e ma: ‘Her wadu kaka iherori iwuon.’ Onge chik moro machielo maloyo mago.”</verse>
				<verse number="32">Eka japuonj chikno nowacho ni Yesu niya, “Japuonj, iwacho kare. En adier ni Nyasaye en achiel kende, kendo onge Nyasaye moro machielo mak mana en.</verse>
				<verse number="33">Ka ng’ato ohero Nyasaye gi chunye duto kendo gi parone duto kod tekone duto, bende ka ohero wadgi kaka oherore owuon, to gima otimo duong’ moloyo chiwo ni Nyasaye misengni miwang’o pep, kata misengni mamoko.”</verse>
				<verse number="34">Kane Yesu oneno kaka ng’atno odwoke gi rieko, nowachone niya, “Ok ibor gi Loch Nyasaye.” Bang’ mano, onge ng’ama nohedhore penjo Yesu wach moro kendo.</verse>
				<verse number="35">Kane oyudo Yesu puonjo e Hekalu, nopenjo ji ni, “Ere kaka jopuonj Chik wacho ni Mesia nobed nyakwar Daudi?</verse>
				<verse number="36">To Roho Maler nomiyo Daudi owuon owacho niya, ‘Ruoth Nyasaye nowacho ni Ruodha ni, “Bed e bada korachwich ka, nyaka chop aket wasiki e bwo tiendi.” ’</verse>
				<verse number="37">Ka Daudi owuon noluongo Mesia ni ‘Ruoth’, to koro ere kaka Mesia dibed nyakwar Daudi?” Oganda maduong’ mane ni kanyo nowinjo weche Yesu gi mor.</verse>
				<verse number="38">Kane opuonjo to nowacho niya, “Beduru motang’ ni jopuonj Chik ma ohero wuotho gi lewni maboyo, kendo mohero mondo omosgi kimiyogi duong’ kuonde ma ji ochokoree,</verse>
				<verse number="39">bende mohero kombe ma nyime e ut lemo, kendo mohero kuonde moyiedhi e sewni.</verse>
				<verse number="40">Gin e joma yako ut mond liete, ka giriasore gi lemo moyware. Gininwang’ kum marach moloyo!”</verse>
				<verse number="41">Chieng’ moro Yesu nobet kama omanyore gi sandug sadaka mar Hekalu, ka rango kaka ji golo chiwo. Ji mang’eny momew nochiwo pesa mathoth,</verse>
				<verse number="42">to eka bang’e chi liel moro modhier nobiro moluto ndururu ariyo.</verse>
				<verse number="43">Yesu noluongo jopuonjrene, mowachonigi niya, “Adier anyisou ni, chi liel modhierni osegolo chiwo maduong’ moloyo chiwo ma ji mamoko duto ogolo,</verse>
				<verse number="44">nimar ji mamoko osechiwo mana gik ma gigolo kuom mwandugi. En to, kata obedo ni odhier kamano, to osechiwo duto ma en-go, kendo ma dokonyrego!”</verse>
			</chapter>
			<chapter number="13">
				<verse number="1">Kane oyudo Yesu wuok e Hekalu, achiel kuom jopuonjrene nowachone niya, “Japuonj, neye kitegi kod udigi kaka dongo!”</verse>
				<verse number="2">Yesu nodwoke ni, “Donge ineno udi madongogi? Ng’eni, onge kata kidi achiel ma biro dong’ kochung’ e wi wadgi, to giduto nowitgi piny.”</verse>
				<verse number="3">Kane Yesu obet piny e got Zeituni, kama omanyore gi Hekalu, Petro gi Jakobo gi Johana kod Andrea ne jobiro ire kar kende,</verse>
				<verse number="4">mowachone niya, “Nyiswa ane kinde ma mano notimree, bende hulnwa gima notimre ma nyiso ni kinde ma gigo duto timoree osechopo.”</verse>
				<verse number="5">Eka Yesu nowachonigi ni, “Beduru motang’, mondo ng’ato kik wuondu.</verse>
				<verse number="6">Ji mang’eny nobi gi nyinga, ka wacho ni, ‘An e en’ mi ginimi ji mathoth lal.</verse>
				<verse number="7">Bende kik chunyu parre ka uwinjo mahu mag lwenje man kuonde machiegni, kata wach lwenje man kuonde maboyo. Gik ma kamago nyaka timre, to mano ok onyiso ni giko mar piny osechopo.</verse>
				<verse number="8">Ogendini noked gi ogendini wetegi, kendo ruodhi nomonj ruodhi wetegi. Piny noyiengni kuonde mopogore opogore, kendo kech bende nobedie. To masichego gin mana chakruok mar ndalo manyien.</verse>
				<verse number="9">“Un uwegi nyaka ubed motang’, nimar enomaku mi yalu e bura. Bende nochwadu e ut lemo, kendo unuchung’ e nyim jotelo gi ruodhi nikech an, mondo ulandnigi Injili.</verse>
				<verse number="10">To Injili nyaka landi ni ogendini duto kapok gigo duto otimore.</verse>
				<verse number="11">Ka gimakou mi giterou e bura, to kik uparru ni gima duwachi, to wachuru awacha gima omiu e sanogono, nikech weche ma ubiro wacho ok mau, to gin mag Roho Maler.</verse>
				<verse number="12">Ng’ato nondhog owadgi mondo onegi, kendo wuone nondhog nyithindgi. Nyithindo bende nolokre gi jonywolgi mi chiwgi mondo oneggi.</verse>
				<verse number="13">Ji duto nobed mamon kodu nikech an, to ng’ama otimo kinda nyaka giko ema nokwo.</verse>
				<verse number="14">“Ka uneno Gima Kuero Makelo Kethruok kochung’ kama ok owinjore ochung’ie, to joma nie piny Judea nyaka ring dhi pondi e gode. (Ng’ama somo wachni mondo ong’e tiende!)</verse>
				<verse number="15">Ka ng’ato ni e tat ode, to kik olor odonj e ot ni mondo ogol gik moko odhigo.</verse>
				<verse number="16">Bende kata ka ng’ato ni oko e puodho, to kik odog dala oom lawe.</verse>
				<verse number="17">Mano kaka nobed malit e ndalogo ni mon mayach, kod mon man gi nyithindo mapod dhoth!</verse>
				<verse number="18">To kwauru Nyasaye mondo gigo kik timre e ndalo koyo,</verse>
				<verse number="19">nimar masira manomak ji e ndalogo nobed malich ma pok oneye, chakre Nyasaye chue piny nyaka chil kawuono. To bende gima kamano ok nochak otimre kendo.</verse>
				<verse number="20">Ka dine Ruoth ok osechano mondo ong’ad kar romb ndalogo, to onge ng’ama dotony. To oseng’ado ndalo, nikech joge owuon mane oyiero.</verse>
				<verse number="21">“Ka ng’ato owachonu e ndalogo ni, ‘Neuru, ma e Mesia,’ kata ni, ‘Macha e en’ to kik uyie,</verse>
				<verse number="22">nikech Mesia mag miriambo kod jonabi ma ok madier notuchi. Ginitim ranyisi kod honni, mondo kanyalore to giwuondgo kata mana joma Nyasaye oyiero.</verse>
				<verse number="23">Omiyo beduru motang’, nikech asenyisou weche duto chon.</verse>
				<verse number="24">“To e ndalo moko bang’ masirano, ‘Wang’chieng’ noimre, kendo due ok norieny.</verse>
				<verse number="25">Sulue bende nopudhre mi lwar kaa e polo, nikech teko momakogi noyiengni.’</verse>
				<verse number="26">Eka Wuod Dhano nothinyre, kabiro e boche polo gi teko malich kod duong’ maler.</verse>
				<verse number="27">Enoor malaika e tung’ piny gi tung’ piny mondo ochok joma Nyasaye oseyiero, chakre e tung’ piny konchiel nyaka komachielo.</verse>
				<verse number="28">“Puonjreuru rieko kuom wach yadh ng’owo. Ka bedene loth, kendo ochako golo pote, to ung’eyo ni ndalo chwiri chiegni.</verse>
				<verse number="29">Kamano bende, ka uneno ka gik ma asewachonugo timore, to ng’euru ni Wuod Dhano osekayo machiegni, kendo en mana e dhoot.</verse>
				<verse number="30">Awachonu adier ni gigo duto notimre ka pok tieng’ ma kawuononi orumo.</verse>
				<verse number="31">Polo gi piny norum. Wechena to ok norum ngang’!</verse>
				<verse number="32">“To onge ng’ama ong’eyo chieng’ ma gigo notimre, kata sa ma ginitimree. Kata malaika mae polo, kata mana Wuowi ok ong’eyo, to Wuoro kende ema ong’eyo.</verse>
				<verse number="33">Beduru motang’, ma ok unindi, nikech ok ung’eyo chieng’ ma gigo notimree.</verse>
				<verse number="34">Gik ma notimre chalo gi gik matimore ka ng’ato odhi wuoth kuma bor, to oweyo ni jotichne tich ma ng’ato ka ng’ato onego oti, kendo onyiso jarit rangach mondo onen.</verse>
				<verse number="35">Kamano, un bende nenuru, nikech ok ung’eyo sa ma wuon ot biroe. Onyalo biro godhiambo, kata dier otieno, kata kogwen, kata gokinyi.</verse>
				<verse number="36">To sa asaya ma obiroe to kik oyudu ka unindo.</verse>
				<verse number="37">To gima awachonu ema awacho ni ji duto bende ni ‘Nenuru!’ ”</verse>
			</chapter>
			<chapter number="14">
				<verse number="1">Koro ne odong’ ndalo ariyo to chop Sap Pasaka kod Sap Makati ma ok ketie Thowi. To jodolo madongo kod jopuonj Chik ne dwaro yo ma digimakgo Yesu ling’ling’ mondo ginegi,</verse>
				<verse number="2">nimar ne gineno ni ber mondo kik gimake e ndalo Sawo, nikech dipo ka ji otimo koko.</verse>
				<verse number="3">Kane Yesu ni Bethania, ka chiemo e od Simon jadhoho, dhako moro nobiro gi chupa molos gi alabasta, moting’o mo mang’ue ng’ar ma nengo ne tek miluongo ni nard. Ne oturo ng’ut chupano mi oolo morno ewi Yesu.</verse>
				<verse number="4">Jomoko kuom ji mane ni kanyo ne mirima omako, mi gipenjore niya, “Ang’o momiyo dhani ketho morni?</verse>
				<verse number="5">Ka da ni oloke, to da okelo pesa moloyo siling’ alufu achiel mi opogne joma odhier.” Kuom mano ne gidhaw gi dhakono, ka gikwere matek.</verse>
				<verse number="6">To Yesu nowachonigi niya, “Weyeuru. Ere gima omiyo uchande? Osetimona gima kare kendo maber.</verse>
				<verse number="7">Joma odhier ni kodu ndalo duto, omiyo unyalo konyogi kinde duto mudwaro. Anto ok an kodu ndalo duto.</verse>
				<verse number="8">Dhakoni osetimo gima onyalo. Osewiro ringra chon gi mo, mondo obed moikore ne yik.</verse>
				<verse number="9">Awachonu adier ni kamoro amora ma nolandie Wach Maber e piny duto, to gima dhakoni osetimo bende nohul kiparego.”</verse>
				<verse number="10">Bang’e Judas Iskariot mane achiel kuom jopuonjre apar gariyo, nowuok odhi ir jodolo madongo mondo oket Yesu e lwetgi.</verse>
				<verse number="11">Kane jodologo owinjo gima okele, ne gidoko mamor ahinya, mi gisingore kode ni gibiro miye pesa. Kuom mano judas nochako rango yo ma dondhoggo Yesu.</verse>
				<verse number="12">Chieng’ mokuongo mar Sap Makati ma ok ketie Thowi, ma en chieng’ minegoe nyarombo Pasaka, jopuonjre Yesu nopenje ni, “Ere kama idwaro ni mondo wadhi waiknie Pasaka?”</verse>
				<verse number="13">Eka Yesu nooro ji ariyo kuomgi konyisogi niya, “Dhiuru Jerusalem kendo ubiro romo gi ng’at moting’o dapi. Luweuru,</verse>
				<verse number="14">nyaka ot modonjoe, kendo nyisuru wuon odno niya, ‘Japuonj penjo ni ere ot moikne, mobiro chamoe Sap Pasaka gi jopuonjrene?’</verse>
				<verse number="15">Wuon odno biro nyisou ot malach moik maler e gorofa malo. Kanyo ema mondo uiknwae gik moko duto.”</verse>
				<verse number="16">Kamano jopuonjrego nowuok modhi Jerusalem, kendo ne ginwang’o gik moko duto mana kaka Yesu nosenyisogi, mi giiko Pasaka kuno.</verse>
				<verse number="17">Kane piny oseyuso, Yesu nobiro gi jopuonjrene apar gariyo,</verse>
				<verse number="18">kendo kane gibet gichiemo, nowachonigi niya, “Awachonu adier ni ng’at achiel kuomu machiemo koda ka biro ndhoga.”</verse>
				<verse number="19">Kane giwinjo kamano, chunygi ne ochako chandore mi moro ka moro nopenje ni, “En an koso?”</verse>
				<verse number="20">Nodwokogi niya, “En ng’at achiel ma luto lwete koda e tawo kuomu un ji apar gariyo.</verse>
				<verse number="21">Wuod Dhano biro tho mana kaka Muma wacho, to mano kaka nodog malit ni ng’ama biro ndhoge! Da obedo maber ni ng’atno ka dine ok onywole!”</verse>
				<verse number="22">Kane gichiemo kamano, Yesu nokawo makati moguedho, eka nong’ingo mi omiyo jopuonjrene, kowacho niya, “Kawuru ma e ringra”.</verse>
				<verse number="23">Bang’e ne okawo kikombe kendo ka ne osegoyo ni Nyasaye erokamano, nomiyogi mi gimethoe giduto.</verse>
				<verse number="24">Eka nowachonigi ni, “Ma e remba mochwer ni ji mang’eny kitimonigigo Winjruok gi Nyasaye.</verse>
				<verse number="25">Adier awachonu ni, chakre kawuono ok nachak amadh divai ngang’ nyaka chop amadh divai e piny Ruodh Nyasaye.”</verse>
				<verse number="26">Bang’ mano ne giwer, to kane gisewer, ne giwuok gidhi e got Zeituni.</verse>
				<verse number="27">Yesu nowachonigi ni, “Uduto unuring uweya, nimar ondiki e Muma ni Nyasaye wacho niya, ‘Ananeg jakwath, mi rombe noke!’</verse>
				<verse number="28">To ka osechiera, to natel nyimu adhi Galili.”</verse>
				<verse number="29">To Petro nowachone ni, “Kata ka ji duto oweyi, anto ok naweyi ngang’.”</verse>
				<verse number="30">Yesu nodwoke ni, “Adier awachoni ni otieno ma kawuononi, ka pok thwon gweno okok diriyo, to ibiro kweda didek.”</verse>
				<verse number="31">To Petro nokwer koramo ni, “Ok nakwedi ngang’, kata ka ochuno ni nyaka atho kodi.” Jopuonjre mamoko duto bende ne owacho mana kamano.</verse>
				<verse number="32">Kane gichopo kamoro miluongo ni Gethsemane, Yesu nowacho ni jopuonjrene niya, “Beduru kaeri, ka anto adhi lemo.”</verse>
				<verse number="33">To nokawo Petro gi Jakobo kod Johana odhigo. Eka chunye nochako ridore koparore ahinya.</verse>
				<verse number="34">Nowachonigi niya, “Chuny lit ma an-go lich, ma dwaro mana nega! Beduru ka, kurito.”</verse>
				<verse number="35">Eka nochwalore nyime matin mopodho piny, kolemo ni, kanyalore to sa mar masirano okadhne.</verse>
				<verse number="36">Nowacho niya, “Baba! Wuora! In ema inyalo gik moko duto, gol kikombe mar masirani oa kuoma. To kik obed kaka an ema adwaro, to mana kaka in ema idwaro.”</verse>
				<verse number="37">Ne odok ir jopuonjre adek kande, monwang’o ka nindo oterogi, mi openjo Petro niya, “Simon, inindo? Ok inyal neno kata mana kuom sa achiel kende?”</verse>
				<verse number="38">Eka nowachonigi ni, “Beduru kuneno mondo ulem, kik udonj e tem. Adier chuny oyie to ringruok ema nyap.”</verse>
				<verse number="39">Bang’ mano, ne ochako odok molemo konwoyo mana weche mane osewacho mokwongo.</verse>
				<verse number="40">Bang’e nodwogo ir jopuonjrene monwang’o ka nindo ochako oterogi, nikech wengegi ne pek ahinya, kendon ne ok ging’eyo gima digidwoke.</verse>
				<verse number="41">Ne ochako odwogo irgi mar adek, mopenjogi niya, “Pod unindo aninda kuyueyo? Oromo! Sa osechopo! Neuru, Wuod Dhano koro ichiwo e lwet joricho.</verse>
				<verse number="42">Chunguru, wadhiuru. Ero, jandhokna osekayo machiegni.”</verse>
				<verse number="43">Kane Yesu pod loso, Judas, ma achiel kuom jopuonjre apar gariyo, notucho gi oganda man g ligengni kod arunge, koa ka jodolo gi jopuonj Chik kod jodongo.</verse>
				<verse number="44">Jandhokno nosenyiso jogo gima obiro timo, kowachonigi niya, “Ng’at ma ang’ amoso kanyodho e en. Makeuru, kendo dhiuru kode kurite maber.”</verse>
				<verse number="45">Kamano kane gichopo, Judas nodhi ir Yesu piyopiyo monyodhe, komose ni, “Japuonj!”</verse>
				<verse number="46">Eka jogo nomako Yesu matek.</verse>
				<verse number="47">To ng’at achiel kuom joma ne ochung’ kanyo nowuodho ligangla, mochadhogo it jatich jadolo maduong’ oko.</verse>
				<verse number="48">Yesu nopenjogi niya, “Ere gima omiyo ubirona gi ligengni kod arunge ka joma dwaro jamecho?</verse>
				<verse number="49">Pile yande an kodu kapuonjo e Hekalu, to ne ok umaka. To gima kama otimore mondo wach ma ondiki e Muma ochop kare.”</verse>
				<verse number="50">Eka jopuonjrene duto noringo, moweye.</verse>
				<verse number="51">Wuowi moro noyudo luwo Yesu korwako mana law abola kende. Jogo ne otemo make,</verse>
				<verse number="52">to nopusore moringo odhi duk, koweyo laweno e lwetgi.</verse>
				<verse number="53">Ne gitero Yesu e od jadolo maduong’, kuma ne jodolo madongo duto gi jodongo kod jopuonj Chik oyudo chokoree.</verse>
				<verse number="54">Petro noluwo bang’e gi chien nyaka e laru mar od jadolo maduong’, mobet kuno kooyo mach gi jorit.</verse>
				<verse number="55">Jodolo madongo kod jobura duto ne dwaro mondo oyud weche ma digidonjgo ni Yesu mondo onegi, to ne ok ginyal nwang’o,</verse>
				<verse number="56">nikech kata obedo ni ji mang’eny nohango ne wach, to wechegi ne ok chalre.</verse>
				<verse number="57">Jomoko kuomgi nochung’ ka jigone wach niya,</verse>
				<verse number="58">“Ne wawinjo kowacho ni ‘Abiro muko Hekalu ma lwet dhano ema ogeroni, to bang’ ndalo adek abiro gero machielo ma ok dhano ema ogero.’ ”</verse>
				<verse number="59">To kata mana gin bende wechegi ne ok chalre.</verse>
				<verse number="60">Eka jadolo maduong’ nochung’ e nyim ji duto mopenjo Yesu niya, “Ok idwokie wach moro kuom weche ma jogi donjonigogi koso?”</verse>
				<verse number="61">To Yesu noling’ aling’a thi, ma ok odwoko wach moro. Jadolo maduong’ nochako openje ni, “In e Mesia Wuod Ng’ama Imiyo Duong’, koso?”</verse>
				<verse number="62">Yesu nodwoke ni, “Ee an, kendo unune Wuod Dhano kobet e bat korachwich mar Ng’ama Nyalo Gik Moko Duto, kobiro e boche polo!”</verse>
				<verse number="63">Kane jadolo maduong’ owinjo kamano, ne oyiecho lawe, kowacho niya, “Ang’o momiyo pod wadwaro joneno?</verse>
				<verse number="64">Donge usewinjo koyanyo Nyasaye? Un uneno ang’o?” Eka giduto ne ging’adone buch tho.</verse>
				<verse number="65">Jomoko kuomgi nochako ng’ulo kuome olawo, bende ne giumo wang’e kendo gigoye adhong’, ka giwachone ni, “Hul ane ng’ama ogoyi!” Jorit bende nokawe mogoye.</verse>
				<verse number="66">E kindeno duto, Petro ne ni mwalo e laru, kendo achiel kuom nyiri matiyo ni jadolo maduong’ nobiro kanyo.</verse>
				<verse number="67">Kane oneno Petro kaoyo mach, nong’iyo wang’e tir mowachone ni, “In bende ne in kod Yesu ja-Nazareth.”</verse>
				<verse number="68">To Petro nokwere niya, “Ok ang’eyo, bende akia gima iwacho,” Eka nowuok kanyo modhi e dhorangach, kendo e sa onogono, thon gweno nokok.</verse>
				<verse number="69">Nyakono nochako onene e dhorangach kuno, mowacho ni joma nochung’ kanyo ni, “Jali bende en achiel kuomgi.”</verse>
				<verse number="70">To Petro nochako okwer kendo. Bang’e matin, joma ne oyudo ochung’ kanyo nowacho ni Petro niya, “Kwerie ane ka ok in achiel kuomgi, to in bende in ja-Galili.”</verse>
				<verse number="71">Eka Petro nokuong’ore, koramo ni, “Ok ang’eyo ng’at muwachoni!”</verse>
				<verse number="72">Gikanyono thwon gweno nochako okok mar ariyo, mi Petro noparo wach mane Yesu osewachone ni, “Kapok thwon gweno okok diriyo, to nikweda didek.” Kane oparo wachno kamano, noywak malit.</verse>
			</chapter>
			<chapter number="15">
				<verse number="1">Kane piny oru gokinyi mang’ich jodolo madongo nopimo wach piyopiyo gi jodongo gi jopuonj Chik kod jobura mamoko duto. Eka ne gitueyo Yesu, mi gitero e nyim Pilato.</verse>
				<verse number="2">Pilato nopenje niya, “In e ruodh jo-Yahudi koso?” Yesu to nodwoke ni, “In ema isewacho kamano.”</verse>
				<verse number="3">Jodolo madongo nodonjone gi weche mathoth,</verse>
				<verse number="4">omiyo Pilato nochako openje niya, “Ok inyal dwoko wach moro koso? Neye weche mathoth ma jogi donjonigogi!”</verse>
				<verse number="5">To Yesu noling’ aling’a. Mano ne omiyo Pilato owuoro.</verse>
				<verse number="6">To higa ka higa e Sap Pasaka, Pilato ne gonyo ng’at achiel ma ji okwaye kuom joma otue.</verse>
				<verse number="7">Koro noyudo ka ng’at moro ma nyinge Baraba ne nie jela, kaachiel gi joma ne ojemo moneko, ka kedo gi joma nie loch.</verse>
				<verse number="8">Kane ji ochokore mondo okwa Pilato otimnigi kaka ne ojatimo e ndalo Pasaka,</verse>
				<verse number="9">ne openjogi ni, “Udwaro mondo agonynu ruodh jo-Yahudi koso?”</verse>
				<verse number="10">Nowacho kamano nimar nong’eyo maber ni jodolo madongo nosetero Yesu ire mana nikech nyiego.</verse>
				<verse number="11">To jodolo madongo nojiwo ji ni mondo okwa Pilato ogonynigi mana Baraba.</verse>
				<verse number="12">Eka Pilato nopenjogi kendo niya, “To ere gima udwaro ni mondo atim ni jal muluongo ni ruodh jo-Yahudini?”</verse>
				<verse number="13">Ne gidwoke ka gikok niya, “Gure e msalaba!”</verse>
				<verse number="14">To Pilato nochako openjogi ni, “To ere gima rach mosetimo?” To ne gimedo kok moloyo, ka giwacho ni, “Gure!”</verse>
				<verse number="15">Kuom mano, kaka Pilato ne dwaro timo ni ji gima gidwaro, nogonyonigi Baraba, kendo kane osegolo chik mochwad Yesu malit, nochiwe mondo ogure.</verse>
				<verse number="16">Askeche nokawo Yesu, motero e laru mar od ruoth, mi giluongo askeche mamoko duto.</verse>
				<verse number="17">Ne girwakone kandhu makwar, kendo ne giloso osimbo mar kudho, mi gisidhone.</verse>
				<verse number="18">Eka ne gimose, ka giwachone niya, “Ruodh jo-Yahudi mondo odag aming’a!”</verse>
				<verse number="19">Ne gichwado wiye gi luth, kendo ging’udho kuome olawo, bende ne gigoyone chonggi piny ka gima gidende.</verse>
				<verse number="20">Kane gisetieko chare kamano, ne gilonyo kandhu makwarno oko kuome, mi girwakone lepe owuon. Eka ne gitere oko mondo gigure e msalaba.</verse>
				<verse number="21">Kane giwuotho gidhi, ne giromo gi ng’at moro ma nyinge Simon, mane oyudo biro Jerusalem, koa e gweng’ moro, mi gichuno mondo oting’ni Yesu msalape. Mano e Simon ja-Kurene ma wuon Aleksander gi Rufus.</verse>
				<verse number="22">Ne gitero Yesu kama iluongo ni Golgotha, tiende ni Kar Hanga Wich.</verse>
				<verse number="23">Ne gimiye divai moruw gi yath makueyo rem miluongo ni manemane mondo omadhi, to ne odagi madho.</verse>
				<verse number="24">Eka ne gigure e msalaba, mi gipogore lepe, ka gigoyo ombulu mondo ging’ego law ma ng’ato ka ng’ato dikaw.</verse>
				<verse number="25">Ne en sa adek onyango ka ne gigure,</verse>
				<verse number="26">kendo weche modonjnego ondiki ewi msalaba niya, “RUODH JO-YAHUDI.”</verse>
				<verse number="27">Jomecho ariyo bende ne giguro kode, achiel e bathe korachwich, to machielo e bathe koracham. [</verse>
				<verse number="28">Kamano wach mondiki e Muma ni, “Nokwane ka achiel kuom joma richo,” nochopo kare.]</verse>
				<verse number="29">Joma ne kadho kanyo nojaro Yesu katwenyone umgi, kendo wachone niya, “Oo! In mane iwacho ni ibiro muko Hekalu, mi ichak iger bang’ ndalo adek,</verse>
				<verse number="30">koro resri ane, ilor ia e msalaba!”</verse>
				<verse number="31">Kamano bende e kaka jodolo madongo kod jopuonj Chik nojaro Yesu, ka giwacho e kindgi giwegi niya, “Ne oreso jomoko, to koro en owuon dak oresre!</verse>
				<verse number="32">Ara koro Kristo ruodh Israel olor oa e msalaba ane, mondo wayie kuome!” Ji ariyo mane ogurego bende noyanye.</verse>
				<verse number="33">Kane sa auchiel ochopo, piny duto notimo mudho nyaka sa ochiko,</verse>
				<verse number="34">kendo kar sa ochiko nogono, Yesu nokok matek niya, “Eloi, Eloi lama sabakthani?” tiende ni, “Nyasacha, Nyasacha, iweya nang’o?”</verse>
				<verse number="35">Jomoko mane ochung’ kanyo nowinjo wechego, mi owacho ni, “Winjuru! Oluongo Elija.”</verse>
				<verse number="36">To ng’at achiel kuomgi noringo mokawo sipanj, onyumo e kong andwayo, mochwowo e dho odundu. Eka notere e dho Yesu gi odunduno mondo onyodhi, kowacho niya, “Weuru, wane ane ka Elija biro biro, mi lore e msalaba!”</verse>
				<verse number="37">Bang’ mano, Yesu nokok matek, eka chunye ochot;</verse>
				<verse number="38">kendo nanga mane ogeng’o Kama Ler mar Hekalu noriedore diere ariyo, chakre malo nyaka piny.</verse>
				<verse number="39">Kane jaduong’ lweny mane oyudo ochung’ e nyim msalaba kanyo oneno kaka Yesu okok ka chunye chot, nowacho niya, “Adier ng’atni ne en Wuod Nyasaye!”</verse>
				<verse number="40">Mon moko bende ne ni kanyo kang’icho gi chien. Kuomgi ne nitie Maria nyar Magdala, gi Salome, kod Maria min Jakobo matin gi Jose.</verse>
				<verse number="41">Gin mon mane luwo Yesu, kendo tiyone ka gin Galili. Mon moko mang’eny mane osebiro kode Jerusalem bende ne ni kanyo.</verse>
				<verse number="42">Kane koro piny ochopo odhiambo, kendo kaka ne en chieng’ Ikruok, tiende ni chieng’ motelo ni Sabato,</verse>
				<verse number="43">Josef ja-Arimathaya, ma jabura mogen, kendo ma bende nogeno ni none Loch Nyasaye, nodhi ir Pilato gi chir, mokwaye mondo omiye ringre Yesu.</verse>
				<verse number="44">To Pilato nowuoro kane owinjo ni Yesu osetho mana piyo kamano, omiyo noluongo jaduong’ lweny cha, mopenjo ka Yesu osetho adier.</verse>
				<verse number="45">Kane oseyudo wach kuom jaduong’ lweny, noyie ni Josef mondo okaw ringre Yesu.</verse>
				<verse number="46">Josef nong’iewo nanga, kendo kane osegolo ringre Yesu e msalaba, noboye gi nangano, mokete e bur mane osekuny ariwa e kor lwanda. Eka nong’ielo kidi maduong’, molorogo dho bur.</verse>
				<verse number="47">Maria nyar Magdala kod Maria min Jose ne jo ni kanyo, mi oneno kama oketie ringre Yesu.</verse>
			</chapter>
			<chapter number="16">
				<verse number="1">Kane chieng’ Sabato oserumo, Maria nyar Magdala gi Salome kod Maria min Jakobo ne jong’iewo mo mang’ue ng’ar mondo gidhi giwirgo ringre Yesu.</verse>
				<verse number="2">Ne gichopo kar liel gokinyi mang’ich, chieng’ Jumapil, ka chieng’ wuok.</verse>
				<verse number="3">To kane pod gin e yo gidhi, ne gipenjore niya, “Ng’ano ma ang’ nong’ielnwa kidi molorgo dho liel?”</verse>
				<verse number="4">To kane giting’o wang’gi, ne gineno ka kidino oseng’iel dire, kata obedo ni ne en kidi maduong’ ahinya kamano.</verse>
				<verse number="5">Kuom mano, ne gidonjo e bur, mi ginwang’o wuowi moro morwako kandhu marachar kobet e bath bur korachwich, mi gibwok ahinya.</verse>
				<verse number="6">To wuowino nowachonigin ni, “Kik ubwogi. Ang’eyo ni udwaro Yesu ja-Nazareth manyocha ogur e msalaba. To osechier, oonge ka. Neuru! Kaeri e kama nyocha giketee.</verse>
				<verse number="7">Koro dhiuru unyis jopuonjrene, kaachiel gi Petro, niya, ‘Otelo nyimu odhi Galili, kendo ubiro nene kuno kaka nowachonu.’ ”</verse>
				<verse number="8">Kamano mon-go nowuok oko, moringo oa kar liel, nikech kibaji malich nomakogi. To ne ok giwachone ng’ato gimoro amora, nikech ne giluor. [</verse>
				<verse number="9">Kane Yesu osechier gokinyi mang’ich chieng’ Jumapil, nofwenyore ni Maria nyar Magdala, mane osegolone jochiende abiriyo.</verse>
				<verse number="10">Dhakono nodhi mohulo wachno ni joma yande wuotho gi Yesu, mane oyudo okuyo kendo ywak.</verse>
				<verse number="11">To kane giwinjo kowacho ni Yesu ngima, kendo ni osenene, ne ok giyie wachne.</verse>
				<verse number="12">Bang’e Yesu nofwenyore ni jopuonjrene ariyo e kido machielo, kane oyudo gidok thurgi.</verse>
				<verse number="13">Ne giduogo mi ginyiso jopuonjre mamoko wachno, to ne ok giyie kodgi.</verse>
				<verse number="14">Bang’e mogik, Yesu nofwenyore ni jopuonjrene apar gachiel kane oyudo gichiemo. Noseyogi nikech ne gisedagi yie, kendo nikech chunygi ne tek, ma ok ginyal yie wach joma ne onene kosechier.</verse>
				<verse number="15">Eka nowachonigi niya, “Dhiuru e piny duto, uland Wach Maber ni ji duto.</verse>
				<verse number="16">Ng’ama oyie kendo obatisi, nokwo, to ng’ama ok oyie, bura nolo.</verse>
				<verse number="17">Ranyisi ma joma oyie nobedgo e magi: Ginigol jochiende e nyinga, kendo ginidhum gi dhok mawendo,</verse>
				<verse number="18">bende ka gimako thuonde, kata kapo ni gimadho kwiri moro marach, to ok ginihinyre ngang’! Giniket lwetgi kuom joma tuo, mi changi.”</verse>
				<verse number="19">Kane Ruoth Yesu osewuoyo kodgi kamano, ne otere e polo, mi obet e bat korachwich mar Nyasaye.</verse>
				<verse number="20">Bang’ mano, jopuonjrene nodhi molando Wach maber kuonde duto, ka Ruoth tiyo kodgi, kendo siro wachno gi ranyisi.]</verse>
			</chapter>
		</book>
		<book number="42">
			<chapter number="1">
				<verse number="1">Kuom Jaduong’ Theofilo: Ji mang’eny osetemo mondo ochan weche mane otimore kuomwa,</verse>
				<verse number="2">ka giluwo wechena ma joma ne onenogi, kod Joland Wach Maber, onyisowa.</verse>
				<verse number="3">Kuom mano kaka an bende asenono wechego duto malong’o nyaka a chakruokgi, aneno ni ber mondo andikni mochanore maler,</verse>
				<verse number="4">mondo ing’e ni weche mosepuonji gin adier chutho.</verse>
				<verse number="5">E ndalo Herode ruodh Judea, ne nitie jadolo moro ma nyinge Zekaria, mane achiel kuom oganda jodolo miluongo ni oganda Abija. Chiege ne nyinge Elizabeth, kendo en bende ne en nyar dhood Harun jadolo.</verse>
				<verse number="6">Giduto ne gin joma kare e nyim Nyasaye, kendo ne girito chike duto mag Ruoth Nyasaye gi chunygi duto.</verse>
				<verse number="7">To ne gionge nyathi, nikech Elizabeth ne dhako ma migumba, kendo giduto koro ne gin joma oti.</verse>
				<verse number="8">Chieng’ moro kane ogandane mar jodolo nie tich, Zekaria ne tiyo tichne mar dolo e nyim Nyasaye.</verse>
				<verse number="9">Ne oyiere gi ombulu, kaluwore gi chik mane jodolo tiyogo, mondo owang’ ubani. Kuom mano nodonjo Kama Ler mar Hekalu mar Ruoth,</verse>
				<verse number="10">ka ji to lemo oko e kinde mane iwang’oe ubani.</verse>
				<verse number="11">Eka malaika mar Ruoth nofwenyore ni Zekaria kochung’ e bath kendo-mar-ubani korachwich.</verse>
				<verse number="12">Kane Zekaria onene, nobwok, mi odoko maluor.</verse>
				<verse number="13">To malaika nowachone niya, “Kik ibed maluor, Zekaria! Nyasaye osewinjo kwayoni, kendo Elizabeth chiegi biro nywoloni nyathi ma wuowi, michak ni Johana.</verse>
				<verse number="14">Inibed mamor konywole, kendo ji mang’eny bende nobed mamor,</verse>
				<verse number="15">nimar enobed ng’at maduong’ e nyim Ruoth Nyasaye. Ok nomadh kong’o kata gimoro amora ma mero ji, kendo chakre nywolne enobed kopong’ gi Roho Maler.</verse>
				<verse number="16">Enoduog jo-Israel mang’eny ir Ruoth Nyasachgi.</verse>
				<verse number="17">Enotel e nyim Ruoth gi teko kod duong’, mana ka teko kod duong’ mar janabi Elija. Enochak okel winjruok e kind wuone gi nyithindo, bende enolok joma wigi tek mondo oluw rieko mar joma kare. Kamano enoik ni Ruoth Nyasaye oganda mowinjore bedo joge.”</verse>
				<verse number="18">Zekaria nopenjo malaika niya, “Ere kaka dang’e ni wachni en adier, nikech an ng’at moti kendo chiega bende hike oniang’?”</verse>
				<verse number="19">Malaika nodwoke ni, “An e Gabriel, mochung’ e nyim Nyasaye. En ema oseora mondo alos kodi, kendo anyisi wach maberni.</verse>
				<verse number="20">To winji! Koro ibiro bedo momo ma ok ilosi nyaka chop gigo timre, nikech ok iseyie gi wachna mabiro timore adier, ka kinde moketne ochopo.”</verse>
				<verse number="21">To e kinde no duto, ji ne rito Zekaria, kendo ne giwuoro ahinya kaka odeko e Hekalu!</verse>
				<verse number="22">To kane owuok oko, ne ok onyal wuoyo kodgi, omiyo ne ging’eyo ni oseneno fweny e Hekalu. Ne ochung’ e nyimgi, konyisogi gik moko mana gi lwete, nikech ne ok onyal wuoyo.</verse>
				<verse number="23">Kane Zekaria otieko ndalone mag tich, ne odok dala.</verse>
				<verse number="24">Bang’e Elizabeth chiege nomako ich, kendo ne ok owuok oko kuom dueche adek, koparo ni,</verse>
				<verse number="25">“Gima otimorenani, Ruoth ema otimo. Osetimona ng’wono mondo ogolna wichkuot ma asebedogo e nyim ji.”</verse>
				<verse number="26">Kane Elizabeth nigi ich mar dueche auchiel, Nyasaye nooro malaika Gabriel mondo odhi e piny Galili, e dala moro miluongo ni Nazareth.</verse>
				<verse number="27">Ne oore ir nyako moro mane osetimo osiep mar kend gi ng’at moro ma nyakwar Daudi, ma nyinge Josef. Nyakono to ne nyinge Maria.</verse>
				<verse number="28">Malaika nobiro ire, mowachone niya, “Misawa! Ruoth ni kodi, kendo oseguedhi ahinya.”</verse>
				<verse number="29">To kane Maria owinjo wechego, chunye nochandore ahinya, koparo gima omiyo omose kamano.</verse>
				<verse number="30">Malaika nowachone ni, “Kik ibed maluor, Maria, nikech Nyasaye osetimoni ng’wono.</verse>
				<verse number="31">Ibiro mako ich, kendo ninywol nyathi mawuowi, michak nyinge ni Yesu.</verse>
				<verse number="32">Enobed gi duong’, kendo noluonge ni Wuod Nyasaye Maduong’ Moloyo. Ruoth Nyasaye nokete ruoth kar Daudi kwar mare,</verse>
				<verse number="33">mi enobed ruodh nyikwa Jakobo nyaka chieng’, kendo lochne ok norum.”</verse>
				<verse number="34">To Maria nopenjo malaika niya, “Ere kaka mano nyalo timore, to pod an nyako silili kama?”</verse>
				<verse number="35">Eka malaika nodwoke ni, “Roho Maler biro lor kuomi, kendo teko mar Nyasaye Maduong’ Moloyo biro umi. Kuom mano, nyathi maler mibiro nywolono noluong ni, ‘Wuod Nyasaye’.</verse>
				<verse number="36">Bende ng’e ni Elizabeth, wayu moti cha, osemako ich nyathi mawuowi, kendo dhako ma yande iluongo ni migumbano, koro nigi ich mar dueche auchiel,</verse>
				<verse number="37">nikech onge gima nyalo tamo Nyasaye.”</verse>
				<verse number="38">Maria nowachone niya, “Eri an ka, an jatich Ruoth. Ber mondo otimrena kaka iwachono.” Eka malaika noweye modhi.</verse>
				<verse number="39">Bang’ mano Maria nowuok, moreto kodhi e dala moro e piny gode mag Juda.</verse>
				<verse number="40">Ne odonjo e od Zakaria, momoso Elizabeth,</verse>
				<verse number="41">to kane Elizabeth owinjo mos Maria, nyathi notugo e iye. Eka Roho Maler nopong’e,</verse>
				<verse number="42">mokok kowach niya, “Oguedhi moloyo mon duto, kendo nyathi mibiro nywolo bende ogwedhi!</verse>
				<verse number="43">Koro anto an ng’a, momiyo min Ruodha obiro lima?</verse>
				<verse number="44">Adier awachoni ni e sa ma awinjo kimosae nyathi manie iya notugo gi mor.</verse>
				<verse number="45">Mano kaka in jahawi kuom yie ni wach ma Ruoth ooroni biro timore.”</verse>
				<verse number="46">Maria nowacho niya,</verse>
				<verse number="47">“Chunya pako Ruoth! Adier, amor nikech Nyasaye Jawarna,</verse>
				<verse number="48">nimar osepara, an jatichne ma jachan. Chakre kawuono, tienge duto noluonga ni ng’ama oguedhi,</verse>
				<verse number="49">nikech gik madongo ma Nyasaye Manyalo Gik Moko Duto osetimona. Mano kaka en Ng’ama Ler!</verse>
				<verse number="50">Otimo ng’wono ni joma oluore, e tienge duto.</verse>
				<verse number="51">Oserieyo bade motegno, mi okeyo josunga, kaachiel gi parogi, kucha.</verse>
				<verse number="52">Oseriembo ruodhi e kombegi, kendo oseting’o jochan malo.</verse>
				<verse number="53">Oseyieng’o joma odenyo gi gik mabeyo, to joma omew oseriembo gi lwetgi nono.</verse>
				<verse number="54">Osekonyo jo-Israel jotichne,</verse>
				<verse number="55">bende oseparo Ibrahim kod nyikwaye, motimonigi ng’wono nyaka chieng’ kaka nosingore ni kwerewa ni notim.”</verse>
				<verse number="56">Maria nobet gi Elizabeth kuom dueche adek, eka nodok thurgi.</verse>
				<verse number="57">Koro kinde nochopo ma onego Elizabeth nywolie, mi ne onywolo nyathi ma wuowi.</verse>
				<verse number="58">Kane joodgi kod jogweng’gi owinjo ng’wono maduong’ mane Ruoth osetimone, giduto ne gidoko mamor, kaachiel kode.</verse>
				<verse number="59">Eka chieng’ mar aboro, ne gibiro mondo giter nyathi nyangu, kendo ne gidwaro chake ni Zakaria, nying wuon mare.</verse>
				<verse number="60">To min mare nowacho niya, “Ooyo, nyinge en Johana.”</verse>
				<verse number="61">To ne giwachone ni, “Onge jaodu moro mochak nyingno.”</verse>
				<verse number="62">Eka ne giwuoyo gi wuon nyathi gi lwetgi, ka gipenjo nying’ modwaro chake.</verse>
				<verse number="63">Zakaria nokwayo bao, mi ondikoe ni, “Nyinge en Johana,” mi giduto ne giwuoro!</verse>
				<verse number="64">Gikanyono dho Zekaria noyawore, kendo lewe nogonyore mi ochako wuoyo kodendo Nyasaye.</verse>
				<verse number="65">Luoro nomako jogweng’gi duto, kendo wechego nolandore e piny gode mag Judea duto.</verse>
				<verse number="66">Ji duto mane owinjo wachno nosiko kaparo wachno e chunygi, kendo kawuoro ni, “Nyathini nobed ng’at malich manadi!” To nikech adier Ruoth ne ni kode.</verse>
				<verse number="67">Roho Maler nobiro mopong’o Zekaria, wuon Johana, mi okoro wach kama:</verse>
				<verse number="68">“Wapakuru Ruoth ma Nyasach Israel, nikech ne obiro konyo joge, mi owarogi.</verse>
				<verse number="69">Osekelonwa Jawar maratego, moa e dhood Daudi jatichne, mana kaka nosingore.</verse>
				<verse number="70">Nosingore kamano nyaka nene, komiyo jonabine maler wacho ni</verse>
				<verse number="71">obiro resowa e lwet wasikwa, kendo e teko joma mon kodwa duto.</verse>
				<verse number="72">Ne owacho bende ni notimni kwerewa ng’wono, kendo ni nopar singruokne maler.</verse>
				<verse number="73">Mano e singruok mane otimo ni kwarwa Ibrahim,</verse>
				<verse number="74">kokuong’ore ni noreswa e lwet wasikwa kendo ni nomi watine maonge luoro,</verse>
				<verse number="75">kwabedo maler kendo malong’o e nyime ndalo duto mag ngimawa.</verse>
				<verse number="76">To in nyathina, noluongi ni, janabi mar Ng’ama Duong’ Moloyo. Initel nyim Ruoth mondo ilosne yo,</verse>
				<verse number="77">kinyiso joge ni giniyud warruok, ka richogi owenigi.</verse>
				<verse number="78">Mano notimre nikech Nyasachwa ng’won kendo muol. Enomi Jal mawuok e polo, machalo gi ler mar okinyi, limwa,</verse>
				<verse number="79">mondo orieny kuom joma odak e mudho, kendo e tipo mar tho, kendo mondo otawa e yo mokue.”</verse>
				<verse number="80">Nyathi ma Johana nodongo, modoko motegno e chunye, kendo nodak e thim nyaka nochopo chieng’ mane owuok, monyisoree ratiro e nyim jo-Israel.</verse>
			</chapter>
			<chapter number="2">
				<verse number="1">E ndalogo, Kaisar Augusto ruodh jo-Rumi nogolo chik mondo okwan ji duto e pinye, kendo ondik nyinggi.</verse>
				<verse number="2">Kueno mokwongono notimore ka Kwirinio e ruodh Siria.</verse>
				<verse number="3">Ng’ato ka ng’ato nodhi mondo okwane mana e dalagi.</verse>
				<verse number="4">Kuom mano Josef bende nowuok oa Nazareth e piny Galili, modhi piny Judea e dala miluongo ni Bethlehem, kuma ne onywolie ruoth Daudi. Nodhi kuno nikech ne en nyakwar Daudi,</verse>
				<verse number="5">mondo okwan-gi gi Maria mane oyudo gisetimogo osiep mar kend. Maria ne nigi ich,</verse>
				<verse number="6">kendo ka ne gin Bethlehem, kinde mar nywolne ne ogik,</verse>
				<verse number="7">mi ne onywolo nyathine makayo mawuowi. Ne oboye gi nanga, mi opiele e sanduk mimiyoe dhok chiemo e kisika dhok, nikech thuolo ne onge e od welo.</verse>
				<verse number="8">Ne nitie jokwath moko e gweng’no mane nindo oko karito jambgi.</verse>
				<verse number="9">Ne gipo ka malaika mar Ruoth obiro mochung’ butgi, kendo duong’ maler mar Nyasaye norieny moluorogi. Kibaji nogoyogi malich,</verse>
				<verse number="10">to malaika nowachonigi ni, “Kik ubed maluor, nikech akelonu wach maber ma biro miyo ji duto bedo mamor ahinya.</verse>
				<verse number="11">Kawuono osenywolnu Jawar e dala Daudi. En Mesia ma Ruoth.</verse>
				<verse number="12">To gima biro bedonu ranyisi e ma: ubiro nwang’o nyathi makwar mobo gi lep nyithindo, kopiel e kisika dhok.”</verse>
				<verse number="13">Gikanyono oganda maduong’ mar malaika mag polo ne joriwore gi malaikano, mi ne gipako Nyasaye ka giwer ni,</verse>
				<verse number="14">“Duong’ obed ni Nyasaye e polo malo, kendo kue obedi e piny, ni joma Nyasaye oyiero!”</verse>
				<verse number="15">Kane malaika oseweyo jokwath modok e polo, jokwath nowacho e kindgi giwegi niya, “Wadhiuru Bethlehem mondo wane ane gima osetimore, ma Ruoth osenyisowani.”</verse>
				<verse number="16">Kuom mano ne giwuok gidhi ka gireto, mi ginwang’o Maria gi Josef, kod nyathi makwar kopiel e sanduk mimiyoe dhok chiemo e kisika dhok.</verse>
				<verse number="17">Kane jokwath oneno nyathino, ne gihulo gima ne malaika osenyisogi kuome.</verse>
				<verse number="18">Ji duto mane ni kanyo nowuoro ahinya, kowinjo weche mane jokwath owachonigi.</verse>
				<verse number="19">Maria nokano wechego duto e chunye, koparogi ahinya.</verse>
				<verse number="20">Jokwath nodok kapako Nyasaye kuom gik mane gisewinjo kendo gineno, mana kaka malaika nosenyisogi.</verse>
				<verse number="21">Bang’ ndalo aboro, kinde nochopo mondo oter nyathi nyangu, mi nochake ni Yesu, nying mane malaika osechake kapok omak ichne.</verse>
				<verse number="22">Kane kinde ochopo mondo Josef kod Maria jopuodhre kaka chik Musa dwaro, ne gikawo Yesu, mi gitero Jerusalem, mondo gichiwe ni Ruoth Nyasaye,</verse>
				<verse number="23">kaka ondik e chik Ruoth Nyasaye ni, “Nyathi ka nyathi mawuowi makayo nyaka wal ni Ruoth.”</verse>
				<verse number="24">Bende ne gidhi mondo gitim misango mar akuch odugla ariyo kata nyithi akuru ariyo, kaka chik Ruoth dwaro.</verse>
				<verse number="25">E kindeno ne nitie ng’at moro Jerusalem, ma nyinge Simeon. Ne en ng’at makare, moluoro Nyasaye, kendo nogeno ni Mesia biro biro reso Israel. Roho Maler ne ni kode,</verse>
				<verse number="26">kendo nosenyise ni ok notho ka pok oneno Mesia ma Ruoth Nyasaye biro oro.</verse>
				<verse number="27">Roho Maler notero Simeon nyaka e Hekalu, kendo kane jonywol Yesu okelo nyathigi e Hekalu mondo otimne kaka chik dwaro,</verse>
				<verse number="28">Simeon nokawe moriwe e bade, mi odendo Nyasaye kowacho niya,</verse>
				<verse number="29">“A Ruoth, koro inyalo weya, an jatichni, adhi gi kue, mana kaka nisingori,</verse>
				<verse number="30">nikech aseneno warruok mikelo gi wang’a owuon. Iseike e nyim ogendini duto mana ka gineno.</verse>
				<verse number="31">En ler mabiro menyo yo ni ogendini ma ok ong’eyi,</verse>
				<verse number="32">kendo ma biro kelo duong’ ni jogi Israel.”</verse>
				<verse number="33">Wuon nyathi gi min mare ne jowuoro weche mane Simeon wacho kuom nyathigi.</verse>
				<verse number="34">Simeon noguedhogi, mowacho ni Maria min nyathino niya, “Nyathini oketi mondo ji mang’eny ochung’ e Israel, kendo enobed ranyisi ma ji dagi.</verse>
				<verse number="35">Kamano paro mopondo mae chuny ji mang’eny nofwenyre, kendo in bende inine malit, mana ka gima ligangla ochwowo chunyi.”</verse>
				<verse number="36">Ne nitie janabi madhako ma nyinge Ana nyar Fanuel, ma jadhood Asher. Ne en dhako moti ahinya. Ne okende ka en nyako, mi obet gi chwore kuom higni abiriyo,</verse>
				<verse number="37">to bang’e nobet chi liel nyaka odoko ja higni piero aboro gang’wen. Ne osiko komiyo Nyasaye duong’ e Hekalu odiechieng’ gotieno, kotueyo chiemo kendo olemo.</verse>
				<verse number="38">E sa mane Simeon oguedhoe jonywol Yesu, dhakono nochopo, mogoyo ni Nyasaye erokamano. Eka nowuoyo kuom nyathino ni ji duto mane ogeno ni Nyasaye biro reso Jerusalem.</verse>
				<verse number="39">Kane Josef kod Maria josetieko timo gik moko duto kaka chik Ruoth dwaro, ne gidok dalagi Nazareth e piny Galili.</verse>
				<verse number="40">Nyathino nodongo, modoko motegno. Ne en gi rieko mathoth, kendo hap Nyasaye ne ni kode.</verse>
				<verse number="41">Higa ka higa, jonywol Yesu ne dhi Jerusalem e Sawo mar Pasaka.</verse>
				<verse number="42">Kane Yesu odoko jahigni apar gariyo, ne gidhi giduto e Sawono kaka ne gijatimo.</verse>
				<verse number="43">To kane Sawo oserumo, ne gichako wuoth mondo gidog dala. Nyathi ma Yesu to nodong’ Jerusalem, ka jonywolne kia.</verse>
				<verse number="44">Ne giwuotho kuom odiechieng’ achiel, ka gigalo ni en ei oganda. Eka ne gichako manye kuom wedegi kod osiepegi,</verse>
				<verse number="45">to ne ok giyude. Omiyo ne gidok manye Jerusalem.</verse>
				<verse number="46">Bang’ ndalo adek, ne ginwang’e e Hekalu, kobet e dier jopuonj jo-Yahudi, kowinjo puonjgi, kendo openjogi weche.</verse>
				<verse number="47">Ji duto mane owinjo wechene ne ohum nono kuom riekone kod duokone.</verse>
				<verse number="48">Jonywolne nowuoro konene, mi min mare nopenje niya, “Nyathina, marang’o itimonwa kamano? Wasebet kwadwari gi wuoru, kwaparore ahinya!”</verse>
				<verse number="49">To Yesu nodwokogi niya, “Ere gimomiyo ne udwara? Donge ne ung’eyo ni onego abed e od Wuora?”</verse>
				<verse number="50">To ne ok giwinjo tiend gima ne owachonigi.</verse>
				<verse number="51">Eka noa kodgi, mi gidok Nazareth, kendo ne odak kodgi kuno komiyogi luor. To min mare nokano gik moko duto mosetimore e chunye.</verse>
				<verse number="52">Yesu nodongo, kendo riekone nomedore ahinya, ka Nyasaye gi ji medo bedo mamor kode.</verse>
			</chapter>
			<chapter number="3">
				<verse number="1">E higa mar apar gabich mar loch Kaisar Tiberio ruodh jo-Rumi, ka Pontio Pilato ne ruodh Judea, to Herode ne ruodh Galili, kendo Filipo owadgi ne ruodh pinje mag Iturea gi Trakoniti, to Lusania ne ruodh Abilene,</verse>
				<verse number="2">kendo Anas gi Kaiafa ne jodolo madongo, wach Nyasaye nobiro ni Johana wuod Zekaria e thim.</verse>
				<verse number="3">Nowuotho e gwenge duto mokiewo gi aora Jordan, kolando wach ni ji mondo oyud batiso kaka ranyisi ni giseloko chunygi, mondo Nyasaye owenegi richogi.</verse>
				<verse number="4">Mano notimore kaka ondiki e kitap Isaya janabi ni, “Ng’at moro kok e thim niya, ‘Losuru yo ni Ruoth! Losneuru yo moriere tir!</verse>
				<verse number="5">Hohni duto nobugi, kendo gode duto nopie. Kuonde mogondore nochikre tir, kendo yore motimo gogni nobed maler.</verse>
				<verse number="6">Bang’e ji duto none kaka Nyasaye waro ji adier.’ ”</verse>
				<verse number="7">Ji mang’eny nobiro ir Johana mondo obatisgi, kendo nowachonigi niya, “Un nyithind thuonde! En ng’a mane onyisou ni mondo uring utony e kum mabiro?</verse>
				<verse number="8">Timbeu ema mondo onyis ni useloko chunyu adier, to kik upar ni ubiro tony nikech un nyikwa Ibrahim, nikech awachonu adier ni Nyasaye nyalo kawo kitegi, mi lok nyikwa Ibrahim.</verse>
				<verse number="9">Kata mana kawuono le oseketi e tiend yien, omiyo yien duto ma ok nyag olemo mabeyo ibiro tong’ oko, mi wit e mach!”</verse>
				<verse number="10">Eka ji nopenje ni, “To kara ere gima onego watim?”</verse>
				<verse number="11">Nodwokogi niya, “Ng’at man gi sede ariyo nyaka chiw achiel ni ng’at ma ongego, kendo ng’at man gi chiemo bende nyaka pog ni joma ongego.”</verse>
				<verse number="12">Josol osuru bende nobiro ir Johana mondo obatisgi, mi ne gipenje niya, “Japuonj, ere gima onego watim?”</verse>
				<verse number="13">Ne odwokogi ni, “Kik usol osuru moloyo kaka chik dwaro.”</verse>
				<verse number="14">Askeche moko bende ne openje ni, “Wanto, ere gima onego watim?” Ne odwokogi niya, “Kik uma ng’ato pesane gi thwon, kata kujigone wach, to pok muyudo ema mondo oromu.”</verse>
				<verse number="15">Ji ne ochako bedo gi geno ka giparo ni mita Johana e Mesia.</verse>
				<verse number="16">To Johana nowachonigi duto niya, “An abatisou gi pi, to ng’ato biro bang’a man gi teko moloya, ma ok awinjora kata mana gonyo tond wuochene. En obiro batisou gi Roho Maler gi mach.</verse>
				<verse number="17">Bende en gi rapiedhi e lwete mondo opiedhgo cham duto maler, kokano cham e deche, to mihudhi owang’o e mach ma ok tho.”</verse>
				<verse number="18">Johana nojiwo ji gi weche mang’eny ma kamago, kolando nigi Wach Maber.</verse>
				<verse number="19">To kane okwero Herode kuom kawo Herodia chi owadgi, kendo kuom timo gik maricho mathoth,</verse>
				<verse number="20">Herode nomake, mokete e jela. Kamano Herode notimo gima rachie moloyo.</verse>
				<verse number="21">Kane ibatiso ji duto, Yesu bende ne obatisi. Eka kane oyudo olemo, polo noyawore,</verse>
				<verse number="22">mi Roho Maler nolor kuome e kido machalo gi akuru. Eka duol noa e polo, mawacho niya, “In e Wuoda ma ahero. Chunya mor kodi.”</verse>
				<verse number="23">Yesu nochako tich ka en ja higni piero adek. Ji ne paro ni ne en wuod Josef. Josef to ne en wuod Eli,</verse>
				<verse number="24">wuod Mathat, wuod Lawi, wuod Melki, wuod Janai, wuod Josef,</verse>
				<verse number="25">wuod Matathia, wuod Amos, wuod Nahum, wuod Esli, wuod Nagai,</verse>
				<verse number="26">wuod Maath, wuod Matathia, wuod Senein, wuod Josek, wuod Joda,</verse>
				<verse number="27">wuod Joanan, wuod Resa, wuod Zerubabel, wuod Shealtiel, wuod Neri,</verse>
				<verse number="28">wuod Melki, wuod Adi, wuod Kosam, wuod Elmada, wuod Er,</verse>
				<verse number="29">wuod Joshua, wuod Eliezer, wuod Jorim, wuod Mathat, wuod Lawi,</verse>
				<verse number="30">wuod Simeon, wuod Juda, wuod Josef, wuod Jonam, wuod Eliakim,</verse>
				<verse number="31">wuod Melea, wuod Mena, wuod Matatha, wuod Nathan, wuod Daudi,</verse>
				<verse number="32">wuod Jesse, wuod Obed, wuod Boaz, wuod Salmon, wuod Nashon,</verse>
				<verse number="33">wuod Aminadab, wuod Admin, wuod Arni, wuod Hezron, wuod Perez, wuod Juda,</verse>
				<verse number="34">wuod Jakobo, wuod Isaka, wuod Ibrahim, wuod Tera, wuod Nahor,</verse>
				<verse number="35">wuod Serug, wuod Reu, wuod Peleg, wuod Eber, wuod Shela,</verse>
				<verse number="36">wuod Kainan, wuod Arfaksad, wuod Shem, wuod Noa, wuod Lamek,</verse>
				<verse number="37">wuod Methusela, wuod Enoka, wuod Jared, wuod Mahalalel, wuod Kainan,</verse>
				<verse number="38">wuod Enos, wuod Seth, wuod Adam, wuod Nyasaye.</verse>
			</chapter>
			<chapter number="4">
				<verse number="1">Yesu noa Jordan kadok thurgi kopong’ gi Roho Maler. Roho ne telone e thim koni gi koni</verse>
				<verse number="2">kuom ndalo piero ang’wen ka Satan teme. E ndalogo duto ne ok ocham gimoro, omiyo kane ndalogo orumo to nowinjo ka kech kaye.</verse>
				<verse number="3">Satan nowachone niya, “Ka in Wuod Nyasaye adier, to nyis kidini olokre kuon.”</verse>
				<verse number="4">To Yesu nodwoke niya, “Muma wacho ni, ‘Dhano ok nyal bedo mangima nikech chiemo kende.’ ”</verse>
				<verse number="5">Eka Satan notere e wi got malo, monyise pinje duto mag piny ka diemo wang’.</verse>
				<verse number="6">Nowachone ni, “Abiro miyi loch mag pinje duto gi dwong’gi nikech nomiyagi kendo anyalo miyogi ng’ama an ema ahero.</verse>
				<verse number="7">Emomiyo kigoyo chongi piny milama, to magi duto nobed magi.”</verse>
				<verse number="8">To Yesu nodwoke ni, “Muma wacho ni, ‘Ng’ato nyaka lam mana Ruoth Nyasache kendo en kende ema nyaka otine.’ ”</verse>
				<verse number="9">Eka Satan notero Yesu Jerusalem mi okete e osuch Hekalu, kowachone niya, “Ka in Wuod Nyasaye adier, to chikri piny,</verse>
				<verse number="10">nikech Muma wacho ni, ‘Nyasaye biro keto malaikane mondo oriti.’</verse>
				<verse number="11">Bende ondik ni, ‘ginitayi gi lwetgi mondo kik ichwany tiendi e kidi.’ ”</verse>
				<verse number="12">Yesu to nodwoke niya, “Muma wacho ni, ‘Kik item Ruoth Nyasachi.’ ”</verse>
				<verse number="13">Kane Satan osetieko temo Yesu, e yore duto kamano, ne oweye nyaka chieng’ machielo.</verse>
				<verse number="14">Eka Yesu nodok Galili gi teko mar Roho Maler, kendo humbe nolak e gweng’no duto.</verse>
				<verse number="15">Ne opuonjo e ut lemo, kendo ji duto ne opuoye ahinya.</verse>
				<verse number="16">Bang’e Yesu nodhi Nazareth, kuma ne odongoe, kendo chieng’ Sabato, ne odhi e od lemo, kaka ne ojatimo. Nochung’ mondo osom Muma,</verse>
				<verse number="17">mi omiye kitap janabi Isaya. Ne oelo kitabu, mosomo kama ondikie niya,</verse>
				<verse number="18">“Roho mar Ruoth Nyasaye ni kuoma, nikech oseyiera mi owira, mondo aland Wach Maber ni joma odhier. Oseora mondo ahul ni joma otue ni koro ogonygi, kendo ni muofni ni oyaw wengegi, bende ni, mondo ahul ni joma isando ni giyudo thuolo</verse>
				<verse number="19">kendo oseora mondo ahul ni, ma e higa ma Ruoth Nyasaye biro resoe joge.”</verse>
				<verse number="20">Kane Yesu nosesomo wechego, noumo kitabu, mi odwoko ni jatich od lemo. Eka nobet piny mondo opuonji, kendo ji duto mane ni e od lemo ne jochomo wang’gi kuome.</verse>
				<verse number="21">Nowachonigi niya, “Tinendeni, wach musewinjo kisomonuno ochopo kare.”</verse>
				<verse number="22">Jogo duto nopwoye ahinya, kendo ne giwuoro weche mang’won mane wuok e dhoge, mi gipenjore ni, “To donge jali en wuod Josef?”</verse>
				<verse number="23">Nowachonigi niya, “Ang’eyo ni ubiro goyona ngero ni, ‘In jathieth, thiedhri ane iwuon.’ To bende ubiro wa chonani, ‘Wasewinjo gik mane itimo Kapernaum, to koro timgi ane e pinyu ka!’ ”</verse>
				<verse number="24">Eka nomedo wachonigi ni, “Onge janabi ma ji yiego e dalagi owuon.</verse>
				<verse number="25">Adier awachonu ni ne nitie mond liete mang’eny e Israel e ndalo Elija, kane koth olal kuom higni adek gi nus mi kech maduong’ omako piny duto.</verse>
				<verse number="26">To ne ok oor Elija ir moro kata achiel kuomgi, to mak mana ir chi liel ma nyar piny moro nono e dala mar Zarefeth e piny Sidon.</verse>
				<verse number="27">Bende ne nitie jodhoho mang’eny e Israel e ndalo janabi Elisha, to onge kata achiel kuomgi mane ochangi, mak mana Naaman ja Siria.”</verse>
				<verse number="28">Kane ji mane nie od lemo owinjo wechego, mirima mager nomakogi giduto.</verse>
				<verse number="29">Ne gichung’, mi gichwalo Yesu gigolo oko e dala, ka gitere e wi got kama ne ogerie dalagi, mondo gidhire piny kathirathira,</verse>
				<verse number="30">to nokadho akadha e kindgi moa odhi.</verse>
				<verse number="31">Bang’e Yesu nodhi dala mar Kapernaum e piny Galili, mi opuonjo ji kuno chieng’ Sabato.</verse>
				<verse number="32">Ne giwuoro kaka opuonjo, nikech wechene ne nigi teko.</verse>
				<verse number="33">To ne nitie ng’at moro e od lemo kanyo, mane nigi jachien marach. Ne okok matek niya,</verse>
				<verse number="34">“Yaye, Yesu ja-Nazareth, ilaro ang’o kodwa? Isebiro mondo itiekwa koso? Ang’eyi! In Ng’ama Ler moa kuom Nyasaye!”</verse>
				<verse number="35">To Yesu nokwero jachiendno niya, “Ling’ kendo wuog ia kuom ng’atni!” Jachien marachno nogoyo ng’atno piny e nyimgi, mi owuok kuome ma ok ohinye ngang’.</verse>
				<verse number="36">Ji duto mane ni kanyo nohum nono, mi giwacho e kindgi giwegi niya, “Magi weche manadi ma owachogi? Okwero jochiende gi teko maduong’ kendo giwuok awuoka!”</verse>
				<verse number="37">Kamano humb Yesu nolandore kuonde duto e gweng’no.</verse>
				<verse number="38">Yesu noa e od lemo mi odhi e od Simon, to min chi Simon ne nigi tuo midhusu matek, omiyo ne gikwayo Yesu mondo ochange.</verse>
				<verse number="39">Yesu nodhi mochung’ e bath dhakono, eka nokwero midhusu, mi midhusu oweye. Gikanyono noa malo motiyonigi.</verse>
				<verse number="40">Kane chieng’ podho, ji duto mane nigi joma tuo tuoche mopogore opogore nokelo ir Yesu, mi Yesu noketo lwete kuom moro ka moro, mochangogi duto.</verse>
				<verse number="41">Jochiende bende nowuok kuom ji mang’eny, kaywak ni, “In e Wuod Nyasaye!” To Yesu nokwerogi, motamogi ni kik gilosi, nikech gin ne ging’eyo ni en e Mesia.</verse>
				<verse number="42">Kane piny oru, Yesu nowuok modhi kar kende e thim. Ji nochako manye, kendo kane ginwang’e, ne gitemo geng’e mondo kik oa kuomgi.</verse>
				<verse number="43">To nowachonigi niya, “Nyaka aland Wach Maber mar Loch Nyasaye e mier mamoko bende, nikech mano e gima ne oora mondo atim.”</verse>
				<verse number="44">Kamano ne olando Wach Maber kuonde duto e ut lemo mag jo-Yahudi.</verse>
			</chapter>
			<chapter number="5">
				<verse number="1">Chieng’ moro kane Yesu ochung’ e dho nam Galili, ji nothung’e mondo owinj wach Nyasaye.</verse>
				<verse number="2">Ne oneno yiedhi ariyo e dho wath, ka jolupo to lwoko tondegi kanyo.</verse>
				<verse number="3">Yesu nodonjo e yie achiel, mane mar Simon, mi okwayo Simon mondo osiaye matin, oa e dhowath. Eka nobet ei yieno, mopuonjo ji.</verse>
				<verse number="4">To kane osetieko wuoyo, nowacho ni Simon niya, “Kiew yie odhi e chuny nam mondo uchik tondeu omak rech.”</verse>
				<verse number="5">To Simon nodwoke niya, “Ruoth, nende watiyo matek otieno tulu, to ne ok wamako gimoro. To ka in ema iwacho kamano, to abiro chiko tonde.”</verse>
				<verse number="6">Eka ne gibolo tonde, mi gimako rech mang’eny, ma koro tonde dwaro mana yiech.</verse>
				<verse number="7">Kuom mano, ne gigwelo jowetegi mane nie yie machielo mondo obi okonygi. Jogo nobiro, kendo ne gipong’o yiedhi ariyogo duto gi rech, ma koro ne gidwaro mana nimo.</verse>
				<verse number="8">Kane Simon oneno kamano, ne ogoyo chonge piny e nyim Yesu, mowachone niya, “Yie iweya Ruoth nikech an ng’at ma jaricho!”</verse>
				<verse number="9">Nowacho kamano nimar en kaachiel gi joma ne gin go dhogi nomoko nikech rech mang’eny mane gimako.</verse>
				<verse number="10">Jakobo gi Johana ma yawuot Zebedi mane jotiyo gi Simon bende nowuoro. To Yesu nowacho ni Simon niya, “Kik ibed maluor, nikech chakre kawuono, kar ywayo rech, to ji ema ibiro bedo kiywayo!”</verse>
				<verse number="11">Kuom mano, kane gisegowo, ne giweyo gik moko duto, mi giluwo Yesu.</verse>
				<verse number="12">Chieng’ moro Yesu ne nie dala moro mane nitie ng’at ma dhoho osaso dende. Kane ng’atno oneno Yesu, nopodho piny auma mi okwaye niya, “Jaduong’, ang’eyo ni inyalo changa, kihero timo kamano!”</verse>
				<verse number="13">Yesu norieyo bade, momule, kowachone niya, “Ee, ayie! Changi!” Gikanyono dhoho noweyo ng’atno modoko mangima.</verse>
				<verse number="14">To Yesu nokwere ni, “Kik inyis ng’ato wachni, to dhiyo ir jadolo mondo orang dendi. Bang’e itim misango kaka ne Musa ochiko mondo otim. Mano biro nyiso ji duto ni koro ichango.”</verse>
				<verse number="15">To kata kamano humb Yesu nomedo landore ahinya, kendo ji mathoth nobiro mondo owinj puonjne, kendo mondo ochanggi kuom tuochegi.</verse>
				<verse number="16">To Yesu ne thoro dhi e thim kar kende mondo olem.</verse>
				<verse number="17">Chieng’ moro kane Yesu puonjo, jo-Farisai moko kod jopuonj Chik mane oa e mier duto mag Galili gi Judea kod Jerusalem ne obet kanyo. Yesu ne nigi teko mar Ruoth mondo ochanggo ji.</verse>
				<verse number="18">Ji moko nobiro koting’o ng’at man gi tuo athany e ng’angu, mi ne gitemo tero ng’atno e ot mondo gipiele e nyim Yesu.</verse>
				<verse number="19">To ne ok ginyal yudo thuolo mar tere ei ot, nikech ji ne ng’eny ahinya. Omiyo ne giidho e tado mi gipowoe otuch. Eka ne gilore piny e dier ji, konindo e ng’angu e nyim Yesu.</verse>
				<verse number="20">Kane Yesu oneno yie mane jogo nigo, nowacho ni ng’atno niya, “Omera, richoni oweni.”</verse>
				<verse number="21">Jopuonj Chik kod jo-Farisai nochako wuoyo e kindgi giwegi ni, “Ma to ng’a, mayanyo Nyasaye kamani? Ere ng’ama nyalo weyo ni ji richogi, mak mana Nyasaye kende?”</verse>
				<verse number="22">Yesu nong’eyo paro ma gin-go, omiyo nopenjogi niya, “Ang’o momiyo uparo kamano?</verse>
				<verse number="23">Ere gima yot kuom weche ariyogi? Wacho ni, ‘Richoni oweni’ koso wacho ni, ‘Chung’ mondo iwuothi idhi’?</verse>
				<verse number="24">To koro abiro nyisou adier ni Wuod Dhano nigi teko mar weyo ni ji richogi e piny ka.” Eka nowacho ni ng’at matuono niya, “Chung’, ikaw ng’anguni, idog dala!”</verse>
				<verse number="25">Gikanyono ng’atno nochung’ e nyimgi ka gineno giduto, mi okawo gima ne oyudo onindoe, modhi dala kopako Nyasaye.</verse>
				<verse number="26">Mano ne omiyo giwuoro ahinya, ka luoro omakogi, mi ne gidendo Nyasaye niya, “Mano kaka waneno gik malich miwuoro kawuono!”</verse>
				<verse number="27">Bang’ mano, Yesu nowuok odhi, mi oneno jasol osuru moro ma nyinge Lawi, kobet piny kar golo osuru. Yesu nowachone ni, “Luwa,”</verse>
				<verse number="28">Mi Lawi noa malo moweyo gik moko duto, kendo oluwe.</verse>
				<verse number="29">Bang’e Lawi no timoni Yesu sawo maduong’ e ode, kendo josol osuru mang’eny, kaachiel gi joma moko nochiemo kodgi kanyo.</verse>
				<verse number="30">Jo-Farisai kod jopunjgi mag Chik nong’ur ni jopuonjre Yesu, kapenjo niya, “Ere gima omiyo uchiemo kendo umetho gi jasol osuru kod jorichogi?”</verse>
				<verse number="31">Yesu nodwokogi ni, “Joma ngima ok dwar jathieth, to mak mana joma tuo ema dwaro.</verse>
				<verse number="32">Ok asebiro mondo aluong joma kare, to asebiro mana ni mondo aluong joricho olokre.”</verse>
				<verse number="33">Ji moko nowacho ni Yesu niya, “Jopuonjre Johana tueyo chiemo pile kendo lemo. Jopuonjre mag jo-Farisai bende timo kamano. To jopuonjreni to chiemo achiema kendo metho!”</verse>
				<verse number="34">Yesu nodwokogi niya, “Uparo ni wend kisera nyalo tueyo chiemo adier, ka wuon kisera pod ni kodgi?</verse>
				<verse number="35">To ndalo biro ma nogolie wuon kisera oko kuomgi kendo ginitue chiemo e ndalogo.”</verse>
				<verse number="36">Eka Yesu nogoyonigi ngero niya, “Onge ng’ama nyalo yiecho law manyien mondo obawgo law moti, nikech kotimo kamano to oketho law manyien, to bende rabaw mowuok kuom law manyien ok diwinjre gi law machon.</verse>
				<verse number="37">Bende onge ng’ama nyalo olo divai mapok ochiek e ndede moti, nikech kotimo kamano, to ndedego diyiechi, mi gikethre, kendo divai dipukre.</verse>
				<verse number="38">Kuom mano divai manyien nyaka ol mana e ndede manyien.</verse>
				<verse number="39">To bende onge ng’ama dwaro madho divai mapok ochiek, kosemadho divai mochiek, nimar owacho ni, ‘Divai mochiek ema mit!’ ”</verse>
			</chapter>
			<chapter number="6">
				<verse number="1">Chieng’ Sabato moro, kane Yesu wuotho e puothe mag ngano, jopuonjrene nochako jako wi ngano, kendo dunyo e lwetgi ka gichamo.</verse>
				<verse number="2">Mano omiyo jo-Farisai moko nopenjogi niya, “Ang’o momiyo utimo gima Chikwa okwero ni kik tim chieng’ Sabato?”</verse>
				<verse number="3">Yesu nodwokogi ka penjogi niya, “Pok usomo gima ne Daudi otimo chieng’ mane kech kaye, kaachiel gi joge?</verse>
				<verse number="4">Donge ne odhi e Od Nyasaye, mokawo makati miketo e nyim Nyasaye, mi ochamo, kendo omiyo joge bende? To Chikwa okwero ni ng’ato ang’ata ok nyal chamo makatino mak mana jadolo.”</verse>
				<verse number="5">Eka nowachonigi niya, “Wuod Dhano en ruodh Sabato bende.”</verse>
				<verse number="6">Chieng’ Sabato machielo, Yesu nodhi e od lemo, mopuonjo ji. Ng’ato ne ni kanyo ma lwete korachwich otal.</verse>
				<verse number="7">To noyudo jopuonj Chik moko kod jo-Farisai rango Yesu mondo gine ane konyalo chango ng’ato chieng’ Sabato, mondo giyud gima digidonjnego.</verse>
				<verse number="8">To Yesu nong’eyo paro ma gin-go, omiyo nowacho ni ng’at ma lwete otalno niya, “Chung’, mondo ibi nyime ku.” Ng’atno noa malo, modhi ochung’ nyime kanyo.</verse>
				<verse number="9">Eka Yesu nowachonigi ni, “Koro apenjou! Ere gima Chikwa oyienwa timo chieng’ Sabato? Timo gima ber, koso timo gima rach? Reso ngima ng’ato koso ketho ngimane?”</verse>
				<verse number="10">Eka norangogi giduto, mowacho ni ng’atno ni, “Rie lweti.” Ng’atno notimo kamano, mi lwete ochango.</verse>
				<verse number="11">To mirima mager nomako jogo, mi gichako pimo wach ka giparo gima digitim ni Yesu.</verse>
				<verse number="12">E kindeno, Yesu nowuok odhi ewi got moro mondo olem, moriyo kuno otieno duto, kolamo Nyasaye.</verse>
				<verse number="13">Kane piny oru, noluongo jopuonjrene, moyiero apar gariyo kuomgi, mi ochako ni joote.</verse>
				<verse number="14">Ne gin: Simon ma bende ne ochako ni Petro, kod Andrea owadgi, kaachiel gi Jakobo gi Johana gi Filipo gi Bartholomayo</verse>
				<verse number="15">gi Mathayo gi Thoma gi Jakobo wuod Alfayo, gi Simon mane iluongo ni, ‘Jakedo ni Piny’,</verse>
				<verse number="16">gi Judas Iskariot, mane odoko jandhok Yesu.</verse>
				<verse number="17">Yesu nolor kodgi piny, mi ochung’ kama opie. Ne nitie oganda maduong’ mar jopuonjrene mamoko kanyo, kaachiel gi ji mang’eny ahinya, mowuok e piny Judea duto kod Jerusalem kaachiel gi gweng’ mar Turo gi Sidon manie dhonam.</verse>
				<verse number="18">Ne gibiro mondo giwinj puonjne, kendo mondo ochanggi kuom tuochegi. Joma ne nigi jochiende maricho bende nochango.</verse>
				<verse number="19">Ji duto notemo mondo omul Yesu, nikech teko ne wuok kuome kachangogi giduto.</verse>
				<verse number="20">Yesu norango jopuonjrene, mowachonigi niya, “Mano kaka un johawi, un joma odhier, nikech gueth mar Loch Nyasaye en maru!</verse>
				<verse number="21">“Un johawi, un joma kech kayo ndalogi, nikech unuyieng’! “Un joma ywak ndalogi, un johawi, nikech ununyier!</verse>
				<verse number="22">“Adier, un johawi ka ji mon kodu, kendo kwedou, kendo yanyou kawacho ni un joma richo, nikech uyie kuom Wuod Dhano!</verse>
				<verse number="23">Beduru mamor ka gigo timorenu, kendo mieluru gi mor, nikech okannu pok maduong’ e polo. Kweregi bende notimo mana kamano ni jonabi.</verse>
				<verse number="24">“To mano kaka unune malit, un jomwandu, nimar useyudo poku!</verse>
				<verse number="25">“Mano kaka unune malit, un joma oyieng’ e ndalogi, nimar kech nokau! “Mano kaka unune malit, un joma nyiero e ndalogi, nimar unubed mokuyo kendo unuywagi!</verse>
				<verse number="26">“Mano kaka unune malit ka ji duto pakou, nimar kwereu nopako jonabi mag miriambo mana kamano.</verse>
				<verse number="27">“To un joma winjo wachna, awachonu ni, nyaka uher wasiku, kendo utim maber ni joma mon kodu.</verse>
				<verse number="28">Guedhuru joma kuong’ou, bende lamuru Nyasaye ni joma yanyou.</verse>
				<verse number="29">Ka ng’ato othalo lembi konchiel, to lokne komachielo bende, kendo ka ng’ato okawo kotini, to miye koda sadi bende.</verse>
				<verse number="30">Bende ka ng’ato okwayi gimoro, to kik itamri, kendo ka ng’ato okawo giri, to kik ibandhe ni mondo odwoknigo.</verse>
				<verse number="31">Timuru ni jowadu mana kaka duher mondo gin bende gitimnu.</verse>
				<verse number="32">“Ka uhero mana joma oherou, to koro ere ber mutimo? Kata mana joricho bende ohero joma oherogi!</verse>
				<verse number="33">To bende kutimo maber mana ni joma timonu maber, to koro ere ber mutimo? Kata mana joricho bende timo kamano!</verse>
				<verse number="34">Koso ka uholo mana joma uparo ni biro dwokonu gik ma uhologi, to koro ere gima ber mutimo? Kata mana joricho bende holo joricho wetegi, ka gigeno ni biro dwokonigi!</verse>
				<verse number="35">To un nyaka uher wasiku, kendo utimnigi maber, bende nyaka uhol giu ka ok ugeno ni didwoknugi. Eka unuyud pod maduong’ kendo unubed nyithind Ngama Duong’ Moloyo. En ong’won ni joma ok gone erokamano, bende ong’won ni joricho.</verse>
				<verse number="36">Omiyo beduru mang’won mana kaka Wuonu ng’won.</verse>
				<verse number="37">“Kik ung’ad ni ji bura, eka ok nong’adnu bura! Kik udonj ni ji, eka un bende ok nodonjnu. Weuru ni ji richogi, eka un bende nowenu richou.</verse>
				<verse number="38">Chiwuru, eka un bende nomiu. Unuyud rapim mopong’ thich, moiki, kendo motiel moo oko, nimar rapim ma upimoe ema un bende nopimnue.”</verse>
				<verse number="39">Eka nogoyonigi ngero niya, “Ere kaka muofu nyalo telo ni muofu wadgi? Donge kotimo kamano, to giduto digipodhi e bugo?</verse>
				<verse number="40">Jopuonjre ok nyal loyo japuonjne, to ka ng’ato osepuonjore gik moko duto, eka onyalo bedo marom gi japuonjne.</verse>
				<verse number="41">“Marang’o ineno mana pilni yath manie wang’ wadu, to yath maduong’ manie wang’i iwuon, to otami neno?</verse>
				<verse number="42">Ere kaka diwach ni wadu ni, “Owadwa, we agolni pilni yath manie wang’i, ka in iwuon ok ine yath manie wang’i? In miwuondori awuondani! Kwong igol yath maduong’ manie wang’i iwuon, eka inine maler mondo igol pilni yath manie wang’ wadu!</verse>
				<verse number="43">“Onge yath maber manyago olemo maricho. Kamano bende onge yath marach manyago olemo mabeyo,</verse>
				<verse number="44">nimar yath ka yath ing’eyo mana gi olemo monyago. Ok inyal pono ng’owo kuom yadh kudho; mzabibu bende ok pon kuom otagalo.</verse>
				<verse number="45">Kamano ng’at maber golo gik mabeyo kuom mwandu mabeyo manie chunye, kendo ng’at marach golo gik maricho kuom mwandune maricho, nikech gik mopong’o chuny ng’ato ema dhoge wacho.</verse>
				<verse number="46">“Ere gima omiyo uluonga ni, ‘Ruoth, Ruoth’, to ok utim gima awachonu?</verse>
				<verse number="47">Koro adwaro nyisou kaka ng’at mobiro ira, mi owinjo wachna kendo omako, chalo.</verse>
				<verse number="48">Ochalo gi ng’at ma, kane gero ot, to okunyo bur matut, nyaka ewi lwanda, eka oketo mise. Bang’e ohula nobiro, momwomore kuom odno, to ne ok nyal muke, nikech nogere motegno.</verse>
				<verse number="49">To ng’at mowinjo wachna, to ok omako, chalo gi ng’at mane ogero agera ot e lowo, to ok oketo mise motegno. Kane ohula omwomore kuom odno, to opodho mana gikanyono. Mano kaka noruombre piny matek!”</verse>
			</chapter>
			<chapter number="7">
				<verse number="1">Kane Yesu osetieko wacho ni ji wechego duto, ne odhi Kapernaum.</verse>
				<verse number="2">Ne nitie jaduong’ lweny ma ja-Rumi kuno man gi jatichne mohero ahinya. To ne oyudo jatichneno tuo, machiegni tho.</verse>
				<verse number="3">Kane jaduong’ lwenyno owinjo humb Yesu, ne ooro jodong jo-Yahudi ire mondo okwaye obi ochangne jatichne.</verse>
				<verse number="4">Jodongogo nobiro ir Yesu mohombe ahinya, kawachone niya, “Owinjore ikony ng’atni,</verse>
				<verse number="5">nikech ohero jowa, kendo en ema nogeronwa od lemo.”</verse>
				<verse number="6">Kuom mano, Yesu nodhi kodgi. To kane ochopo machiegni gi ot, jaduong’ lwenyno nooro osiepene moko mondo owachne ni, “Jaduong’, kik ichandri, nikech an ok owinjore idonj e bwo tat oda,</verse>
				<verse number="7">bende mano ema ne omiyo aparo ni ok onego abi iri an awuon. To wachna mana wach kende, to jatichna biro kwo.</verse>
				<verse number="8">Ang’eyo kamano, nikech an bende an ng’at michiko, to an awuon bende an gi askeche ma achiko. Ka awacho ni moro ni, ‘Dhiyo’, to odhi, kendo ka awacho ni machielo ni, ‘Bi’, to obiro. Jatichna bende ka awachone ni, ‘Tim kama’, to otimo”</verse>
				<verse number="9">Kane Yesu owinjo kamano, nowuoro. Eka nowichore, mi owacho ni oganda mane luwe niya, “Awachonu ni, pok anenoe yie machal gi mar ng’atni, kata mana kuom jo-Israel.”</verse>
				<verse number="10">Kane jootego odok e od jaduong’ lweny, ne ginwang’o ka jatichne osekwo.</verse>
				<verse number="11">Bang’ mano, Yesu nodhi e dala moro miluongo ni Nain, kaachiel gi jopuonjrene kod oganda maduong’.</verse>
				<verse number="12">To kane ochopo e dhoranga dalano, noromo gi ji moting’o ng’at motho, ma gidhi yiko. Ng’at mothono ne wuowi ma miderma, ma wuod dhako ma chi liel. Noyudo ka jodalano mang’eny jodhi kod min mare kar yiko.</verse>
				<verse number="13">Kane Ruoth Yesu oneno dhakono, nokeche, mowachone niya, “We ywak.”</verse>
				<verse number="14">Eka nosudo machiegni, momulo thigo mane oting’ie wuowi mothono, mi joma ne oting’e ochung’. Nowacho niya, “Wuowi, awachoni ni, a malo!”</verse>
				<verse number="15">Mi ng’atno noa malo, mochako wuoyo, kendo Yesu nomiye min mare.</verse>
				<verse number="16">Ji duto mane ni kanyo nodoko maluor ahinya, kendo ne gimiyo Nyasaye duong’, ka giwacho ni, “Janabi maduong’ osewuok kuomwa,” Kendo ni, “Nyasaye osebiro mondo ores joge!”</verse>
				<verse number="17">Humb wachno nolak e Judea duto, kendo e gwenge mokiewo kode.</verse>
				<verse number="18">Jopuonjre Johana nonyiso Johana wechego duto. Omiyo noluongo ji ariyo kuomgi,</verse>
				<verse number="19">mi ooro ir Ruoth Yesu, mondo openje ni, “In e jal monego bi, koso pod warit ng’at machielo?”</verse>
				<verse number="20">Kamano kane gichopo ir Yesu, ne giwachone niya, “Johana Jabatiso oorowa mondo wapenji ka in e jal monego obi, koso pod warit ng’at machielo?”</verse>
				<verse number="21">E sa nogo, Yesu nochango ji mang’eny man gi tuoche mopogore opogore, kendo man gi jochiende maricho, bende noyawo wang’ muofni.</verse>
				<verse number="22">Eka nowacho ni jootego niya, “Doguru mondo unyis Johana gik ma useneno, kendo musewinjo. Nyiseuru ni muofni neno, pudhe wuotho, jodhoho ichango, joma itgi odino winjo wach, joma otho ichiero, kendo joma odhier ilandonigi Wach Maber.</verse>
				<verse number="23">To ng’at ma wachna ok chwany chunye en jahawi!”</verse>
				<verse number="24">Kane joote Johana josedok, Yesu nowuoyo ni ji kuom Johana, kopenjogi niya, “E kinde mane udhi ir Johana e thim, ang’o mane udhi neno? Odundu ma yamo yiengo koso?</verse>
				<verse number="25">To ka ok kamano, to ang’o mane udhi neno? Koso ne udhi neno ng’at morwakore gi lewni mabeyo? Ooyo! Joma rwakore malich kamano, kendo modak modhialore, iyudo mana e ut ruodhi!</verse>
				<verse number="26">To kara ere gima ne udhi mondo une? Ne udhi neno janabi koso? Adier awachonu ni ne udhi neno ng’at moloyo janabi,</verse>
				<verse number="27">nikech Johana e jaote mane Muma wuoyo kuome ni, ‘Eri, aoro jaotena otel nyimi, mondo olosni yo.’</verse>
				<verse number="28">Awachonu adier ni kuom yawuowi duto ma mon onywolo, onge moro maduong’ie moloyo Johana, kata kamano, ng’ama tinie mogik e Loch Nyasaye to oloye gi duong’.</verse>
				<verse number="29">Bende awachonu ni, kane ji duto, koda ka josol osuru, owinjo weche Johana, ne ginyiso ni giyie ni gima Nyasaye dwaro ni kare ka giyie mondo Johana obatisgi.</verse>
				<verse number="30">Jo-Farisai kod jopuonj Chik to nodagi batiso mar Johana. Kamano ne gimono Nyasaye timo gima nodwaro timonigi.</verse>
				<verse number="31">“Koro ere gima dapimgo tieng’ ma kawuononi? Ang’o ma gichalogo?</verse>
				<verse number="32">Gichalo mana nyithindo matugo e pap, ma moko kok ni jowadgi ni, ‘Nende wagoyonu thum, to ne utamoru miel. Bende ka nende wagoyonu nduru, to ne udagi ywak!’</verse>
				<verse number="33">Awachonu kamano nikech Johana Jabatiso nobiro modak katueyo chiemo, kendo ka ok madh divai, mi uwacho ni jachien ni kode!</verse>
				<verse number="34">To ka koro Wuod Dhano obiro, kachiemo kendo metho, to uwacho niya, ‘Neyeuru jali! En jawuoro, kendo jamer, bende en osiep josol osuru kod joricho!’</verse>
				<verse number="35">To kata kamano awachonu ni, ji duto moyie rieko mar Nyasaye, ong’eyo ni en adier.</verse>
				<verse number="36">Ja-Farisai moro noluongo Yesu mondo odhi ochiem kode. Kuom mano Yesu nodhi e ode, mobet piny mondo ochiem.</verse>
				<verse number="37">To ne nitie dhako moro e gweng’no ma jachode. Kane owinjo ni Yesu chiemo e od ja-Farisaino, nokawo chupa molos gi alabasta, moting’o mo mang’ue ng’ar,</verse>
				<verse number="38">mi obiro mochung’ ka dieng’e Yesu, but tiende. Noywak, kendo pi wang’e nolwoko tiend Yesu. Eka noyweyo tiend Yesu gi yie wiye, mi onyodho, kendo owiro gi mo mang’ue ng’arno.</verse>
				<verse number="39">To kane ja-Farisai mane oluongo Yesu e odeno oneno kamano, nowacho e chunye niya, “Ka da ng’atni en janabi adier, to da ong’eyo ni dhako ma muleni en ng’a! Bende dong’eyo ni en jaricho.”</verse>
				<verse number="40">To Yesu nowachone niya, “Simon, an gi wach moro madwaro wachoni.” Simon nodwoke ni, “Wachna.”</verse>
				<verse number="41">Eka Yesu nowachone ni, “Ne nitie ji ariyo mane nigi gop jahol pesa. Achiel ne nigi gowi mar siling’ alufu achiel to machielo siling’ mia achiel.</verse>
				<verse number="42">Kane jahol pesa oneno ni chulo pesago otamogi, noweyogi giduto. Koro kuom ji ariyogo, ere ma iparo ni diher jahol pesano moloyo?”</verse>
				<verse number="43">Simon nodwoke ni, “Aparo ni en jal mane owene pesa mang’eny ka.” Yesu nowachone ni, “Idwoko kare.”</verse>
				<verse number="44">Bang’ mano, nolokore, mong’iyo dhakono, mi openjo Simo niya, “Ineno dhakoni? Nende abiro e odi, to ne ok imiya pi mondo alwokgo tienda. En to oselwoko tienda gi pi wang’e, kendo oyweyo gi yie wiye.</verse>
				<verse number="45">In, ka nende irwaka, to ne ok imosa kinyodha. En to osiko konyodho tienda nyaka nende abi ka.</verse>
				<verse number="46">Bende ne ok iwiro wiya gi mo. En to osewiro tienda gi mo mang’ue ng’ar.</verse>
				<verse number="47">Kuom mano awachoni ni, hera maduong’ ma osetimo nyiso ni richone mang’eny dutogo owene. To ng’at ma osewene matin, ema nigi hera matin!”</verse>
				<verse number="48">Eka nowacho ni dhakono niya, “Richoni oweni.”</verse>
				<verse number="49">Ji mane chiemo kode nochako penjore niya, “Ma en ng’a maweyo koda ka richo ni jini?”</verse>
				<verse number="50">To Yesu nowacho ni dhakono ni, “Yieni oseresi, omiyo dhi gi kue.”</verse>
			</chapter>
			<chapter number="8">
				<verse number="1">Bang’ kinde moko, Yesu nowuotho e mier madongo kod matindo duto, kalando Wach Maber mar Loch Nyasaye. Jopuonjrene apar gariyo bende ne jodhi kode,</verse>
				<verse number="2">kaachiel gi mon moko mane osegolonigi jochiende maricho, kendo ochango tuochegi, kaka Maria, mane iluongo ni Magdala, mane osegolone jochiende abiriyo,</verse>
				<verse number="3">gi Joana chi Chuza, mane jatelo e od Herode, gi Susana, kaachiel gi mon mamoko mang’eny. Mon-go ne konyo Yesu kod jopuonjrene mana gi gigi giwegi.</verse>
				<verse number="4">Ji nosiko ka biro ir Yesu, kaa e mier duto, kendo chieng’ moro kane oganda maduong’ osechokore, Yesu nogoyonigi ngero niya,</verse>
				<verse number="5">“Ng’at moro ne odhi chuoyo, kendo kane oyudo ochuoyo, kodhi moko nolwar e wang’yo, mi ji nonyonogi, kendo winy nochamogi.</verse>
				<verse number="6">To kodhi moko nolwar kama otimo lwanda, kendo kane gisetwi, ne giwang’, nikech lowono ne ok ng’ich.</verse>
				<verse number="7">Kodhi moko to ne olwar e kind kudho, kendo kudho nodongo e kindgi, mothung’ogi.</verse>
				<verse number="8">Kodhi moko to nolwar e lowo maber, mi otwi, kendo odongo, bang’e moro ka moro nonyago kodhi mia achiel.” Eka Yesu notieko kawacho ni, “Ng’at man gi it mar winjo, to mondo owinji!”</verse>
				<verse number="9">Jopuonjre Yesu nopenje mondo onyisgi tiend ngerono,</verse>
				<verse number="10">mi nodwokogi niya, “Un osemiu ng’eyo weche mopondo mag Loch Nyasaye. Ji mamoko to ipuonjo mana e yor ngeche, kaka muma wacho ni, ‘Kata da ging’ichi manadi, to ok ginyal ng’eyo, bende kata da giwinji, to wach ok nyal donjonigi.’ ”</verse>
				<verse number="11">Eka nowacho ni jopuonjrene niya, “Tiend ngerono e ma: Kodhi en wach Nyasaye.</verse>
				<verse number="12">Omiyo kodhi mane olwar e wang’yo ochung’ kar joma winjo wachno, to Satan biro, kendo gole oko e chunygi, mondo kik gibed gi yie, mi wargi.</verse>
				<verse number="13">To kodhi mane olwar kama otimo lwanda ochung’ kar jogo ma winjo wachno, kendo yiego gi mor. To wachno ok mok e chunygi, to gibedo gi yie mana kuom ndalo matin kende, to ka tem obiro, to gipodho.</verse>
				<verse number="14">Kodhi mane olwar e kind kudho, to gin jogo, ma winjo wachno, to parruok, gi mwandu, kod mor mar piny, thung’ogi, kendo ok ginyag gimoro maber.</verse>
				<verse number="15">To kodhi mane olwar e lowo maber, gin joma winjo wachno gi chuny makare kendo malong’o, kendo gimake matek, nyaka chop ginyagi.</verse>
				<verse number="16">“Onge ng’at manyalo moko taya, to aye umo gi atonga, kata keto e bwo kitanda. To okete mana e rachungi taya, mondo orieny ni joma donjo e ot.</verse>
				<verse number="17">Onge gima opandi ma ok nong’ere kendo onge gimoro moum, ma ok nofwenyre ratiro.</verse>
				<verse number="18">Emomiyo chikuru itu maber mondo uwinj gima iwachonu, nimar ng’at man-go ema nomedi, to ng’at maongego, noma kata mana mano matin moparo ni en-go!”</verse>
				<verse number="19">Min Yesu kod owetene nobiro ire, to ne ok ginyal chopo bute nikech ji ne ng’eny ahinya.</verse>
				<verse number="20">Eka ng’at moro nowacho ni Yesu niya, “Meru kod oweteni ochung’ oko, dwaro neni.”</verse>
				<verse number="21">To Yesu nodwokogi ni, “Joma winjo wach Nyasaye kendo rito e mama kendo e owetena.”</verse>
				<verse number="22">Chieng’ moro Yesu nodonje e yie gi jopuonjrene, mowachonigi niya, “Wang’aduru nam mondo wadhi loka cha.” Kuom mano ne gisiayo yie.</verse>
				<verse number="23">To kane gikwang’, nindo notero Yesu. Eka ahiti mang’ongo notugore e nam, mi pi nochako pong’o yie kendo koro ne gichiegni tho.</verse>
				<verse number="24">Omiyo ne gisudo ir Yesu mi gichiewe, ka giwachone niya, “Ruoth! Ruoth! Watho!” Yesu noa malo, mokwero yamo gi apaka mager mi oling’, kendo nam nokue.</verse>
				<verse number="25">Bang’ mano, nopenjo jopuonjrene niya, “Ere yie ma un-go?” To ne giluor, kendo ne giwuoro, mi gipenjore niya, “Ma en ng’ama nadi, makwero kata mana yamo gi apaka, to winje awinjani!”</verse>
				<verse number="26">Ne gikwang’, mi gichopo e piny jo-Gerasi, man loka machielo mar Galili.</verse>
				<verse number="27">To kane Yesu owuok oko e dhonam, noromo gi ng’at moro man gi jochiende, ng’atno noyudo osedar e dala mane odakie, kendo kuom ndalo mang’eny, nobedo kowuotho duk, bende ne ok odak e ot, to nosiko mana kama iyikoe joma otho.</verse>
				<verse number="28">Kane oneno Yesu, ne oywak matek, mi opodho e nyime kokok niya, “Yaye! Yesu, Wuod Nyasaye Maduong’ Moloyo! Ilaro ang’o koda? Asayi kik isanda!”</verse>
				<verse number="29">Ne owacho kamano nikech ne oyudo Yesu osekwero jachien marach mondo owuog oko kuome. Jachiendno nosethage kuom kinde mang’eny, kendo kata obedo ni ji ne orite matek, kotue luetene gi tiendene kod nyororo, to ne ochodo achoda, mi oring odhi e thim ka jachien riembe.</verse>
				<verse number="30">Yesu nopenje niya, “Nyingi ng’a?” To nodwoko ni, “Nyinga en Oganda.” Nodwoko kamano nikech jochiende mang’eny nosedonjo kuome.</verse>
				<verse number="31">Eka jochiendego nohombo Yesu mondo kik oriembgi gidhi e Bur Matut Maonge Gikone.</verse>
				<verse number="32">To noyudo ka kueth maduong’ mar ngurue kwayo e bath got, machiegni gi kanyo. Jochindego nohombo Yesu ni mondo oyienigi gidonj kuom nguruego, mi noyienigi.</verse>
				<verse number="33">Omiyo ne giwuok kuom ng’atno, mi gidhi gidonjo kuom ngurue. Eka nguruego duto noringo matek karidore nyaka ei nam, mi pi onegogi pep.</verse>
				<verse number="34">Kane jokwadhgi oneno gima otimore, ne giringo, mi gidhi gilando wachno e gweng’no duto.</verse>
				<verse number="35">Eka ji nowuok mondo odhi one ane gima osetimore. Ne gibiro ir Yesu, mi ginwang’o ng’at mane jochiende owuok kuomeno kobet piny e tiend Yesu, korwakore, kendo ka wiye koro ber, mi giduto ne gidoko maluor.</verse>
				<verse number="36">Joma ne oneno gima ne otimore, ne onyiso ji kaka ng’at mane nigi jochiendeno osechango.</verse>
				<verse number="37">Bang’ mano, ji duto mane odak e piny jo-Gerasi nokwayo Yesu mondo oa e pinygi, nikech ne giluor ahinya. Kuom mano Yesu nodonjo e yie mondo oa.</verse>
				<verse number="38">To ng’at mane jochiende owuok kuomeno nohombe ni, “Yie mondo wadhi kodi.” To Yesu nokwere, kawachone ni,</verse>
				<verse number="39">“Dog dala, mondo inyis ji gik madongo ma Nyasaye osetimoni.” Kuom mano, ng’atno noa modhi owuotho e gweng’no duto, konyiso ji gik madongo mane Yesu otimone.</verse>
				<verse number="40">Kane Yesu oduogo loka machielo, ji mathoth norwake gi mor, nikech noyudo girite giduto.</verse>
				<verse number="41">Eka ng’at moro ma nyinge Jairo, mane jaduong’ od lemo, nobiro kanyo. Nopodho piny e tiend Yesu, mi okwaye mondo odhi kode,</verse>
				<verse number="42">nikech nyare achiel kende ma jahigni apar gariyo ne tuo, ohewore. Kane Yesu oyudo dhiyo kuno, ji ne thung’e koni gi koni.</verse>
				<verse number="43">To dhako moro ne ni kanyo mane iye osechuer kuom higni apar gariyo. Kata obedo ni nosetieko mwandune duto kochulo jothieth, to onge kata achiel mane nyalo thiedhe.</verse>
				<verse number="44">Nosudo gi yoka ng’e Yesu, momulo riak lawe, kendo gi kanyono rembe nochok.</verse>
				<verse number="45">To Yesu nopenjo niya, “En ng’a momula?” To kane ji duto okwer, Petro nowachone ni, “Ruoth! Ok ineye kaka jogi oluori koni, gi koni, kendo othung’i?”</verse>
				<verse number="46">To Yesu nowachone niya, “Kata kamano, ang’eyo ni ng’ato osemula, nikech awinjo ka teko owuok kuoma.”</verse>
				<verse number="47">Kane dhakono oneno ni osefwenye, nobiro kokirni, mi opodho piny e tiend Yesu. Eka ne onyise, mana e nyim ji duto kanyo, gima ne omiyo omule, kendo kaka ne ochango mana gi kanyono.</verse>
				<verse number="48">Yesu nowachone niya, “Nyara, yieni ema omiyo ichango. Dhiyo gi kue.”</verse>
				<verse number="49">Kane pod Yesu wuoyo, jaote moro nobiro koa e od jaduong’ cha, mowacho niya, “Nyari osetho, omiyo koro kik ichand Japuonj.”</verse>
				<verse number="50">Yesu nowinjo kamano, mowacho ni jaduong’no niya, “Kik ibed maluor, to bed mana gi yie motegno. Nyari biro kwo.”</verse>
				<verse number="51">Kane ochopo e odno, ne ok oyie ni ng’ato mondo odonj kode, mak mana Petro gi Johana kod Jakobo, kaachiel gi wuon nyathi kod min mare.</verse>
				<verse number="52">Ji duto mane ni kuno ne ywago nyathino malit, komako wigi, to Yesu nowachonigi niya, “Weuru ywak, nikech nyathi ok otho, to onindo aninda.”</verse>
				<verse number="53">To giduto ne ginyiere anyiera, nikech ne ging’eyo ni nyathi osetho.</verse>
				<verse number="54">To Yesu nomako lwet nyathino, mi owachone matek niya, “Nyako, a malo!”</verse>
				<verse number="55">Chunye nodwogo, mi oa malo mana gikanyono. Eka Yesu nowachonigi ni mondo gimiye chiemo ocham.</verse>
				<verse number="56">Jonywolne nohum nono, to Yesu nokwerogi ni kik ginyis ng’ato gima otimore.</verse>
			</chapter>
			<chapter number="9">
				<verse number="1">Yesu noluongo jopuonjrene apar gariyo kaachiel, mio miyogi teko mar golo jochiende duto, kod mar chango tuoche duto.</verse>
				<verse number="2">Eka noorogi mondo gidhi giland Wach Loch Nyasaye, kendo gichang joma tuo.</verse>
				<verse number="3">Ne owachonigi niya, “Ka udhi e wuodhni, to kik uting’ gimoro, kaka ludh wuoth, kata ndede, kata chiemo, kata pesa, kata sede ariyo.</verse>
				<verse number="4">Ot aota ma orwakue to beduru nyaka chop chieng’ ma ua e gweng’no.</verse>
				<verse number="5">To kuwuok kamoro amora ma ok orwakue, to teng’uru buch tiendu, mondo obednigi siem.”</verse>
				<verse number="6">Kamano joote nowuok mowuotho e mier duto, ka lando Wach Maber, kendo chango ji kuonde duto.</verse>
				<verse number="7">Herode ruodh Galili nowinjo gik moko duto matimore, mi noparore nikech jomoko nowacho ni Johana Jabatiso osechier oa kuom joma otho.</verse>
				<verse number="8">Jomoko to nowacho ni Elija ema ofwenyore, to moko bende nowacho ni achiel kuom jonabi machon ema osechier.</verse>
				<verse number="9">To Herode nowacho niya, “Johana to ne agolo chik mondo ong’ad wiye oko, to ma en ng’a, matimo gik ma kamagini?” Mano omiyo nogombo ahinya mondo one Yesu.</verse>
				<verse number="10">Joote Yesu nodwogo ire monyise gik moko duto mane gisetimo. Eka nokawogi mi gidhi kar kendgi e dala miluongo ni Bethsaida.</verse>
				<verse number="11">To ji nofwenyo kamano, moluwe kuno. Ne orwakogi gi mor, mowuoyo kodgi kuom wach Loch Nyasaye, kendo ochango joma tuo.</verse>
				<verse number="12">Kane chieng’ koro dwaro podho, jopuonjre apar gariyo nobiro ir Yesu, mowachone niya, “We ji odhi e mier manie gweng’ni mondo oyudie chiemo gi kuonde nindo, nikech kama wantie ni en thim.”</verse>
				<verse number="13">To Yesu nowachonigi ni, “Un ema mondo umigi chiemo gicham.” Ne gidwoke niya, “Wan mana gi makati abich kod rech ariyo kende. Koso idwaro ni mondo wadhi wang’iew chiemo ni jogi duto?”</verse>
				<verse number="14">(Ne giwacho kamano nikech joma chwo mane ni kanyo ne dirom alufu abich.) Yesu nowacho ni jopuonjrene niya, “Nyisuru ji obed piny, kopogore piero abich abich.”</verse>
				<verse number="15">Jopuonjre notimo kamano, momiyo ji obet piny.</verse>
				<verse number="16">Yesu nokawo makati abich kod rech ariyogo, eka nong’iyo malo, moguedhogi. Nong’ingogi, momiyo jopuonjrene mondo opogni ji,</verse>
				<verse number="17">kendo giduto ne gichiemo, mi giyieng’ Bang’e ne okwany ng’injo modong’, mi oromo atonge apar gariyo.</verse>
				<verse number="18">Chieng’ moro Yesu ne lemo kende, ka en gi jopuonjrene. Eka nopenjogi niya, “Un uwinjo ji wacho ni an ng’a?”</verse>
				<verse number="19">Ne gidwoke ni, “Jomoko wacho ni in Johana Jabatiso, to moko wacho ni in Elija, moko bende wacho ni in achiel kuom jonabi machon mosechier.”</verse>
				<verse number="20">Eka nopenjogi ni, “Un to uparo ni an ng’a?” Petro nodwoke niya, “In e Mesia mar Nyasaye.”</verse>
				<verse number="21">Bang’ mano, Yesu nokwero jopuonjrene matek ni kik ginyis ng’ato ni en ng’a.</verse>
				<verse number="22">Bende nowachonigi niya, “Wuod Dhano nyaka yud masiche mang’eny, kendo jodongo gi jodolo madongo kod jopuonj Chik biro dage. Enonege, to chieng’ mar adek nochier.”</verse>
				<verse number="23">Eka Yesu nowacho ni ji duto niya, “Ka ng’ato dwaro luwa, to nyaka okwerre owuon, mi oting’ msalape pilepile, kendo oluwa,</verse>
				<verse number="24">nikech ng’ama dwaro reso ngimane, ngimane nolalne. To ng’ama owito ngimane nikech an, to nores ngimane.</verse>
				<verse number="25">Ere ohala ma ng’ato yudo, ka onwang’o piny duto, to en owuon owito ngimane, mi olal?</verse>
				<verse number="26">Ka wi ng’ato kuot koda, kendo kuot gi wechena, to wi Wuod Dhano bende nokuod kode, kobiro e duong’ mare, kod mar Wuon mare, kaachiel gi mar malaika maler.</verse>
				<verse number="27">Adier awachonu ni, nitie jomoko kuomu ka, ma ok notho kapok oneno Loch Nyasaye.”</verse>
				<verse number="28">Ndalo aboro bang’ wacho wechego, Yesu nokawo Petro gi Johana kod Jakobo, mi odhigo e got mondo olem.</verse>
				<verse number="29">To kane oyudo olemo, lela wang’e nolokore, kendo lepe nodoko matar mang’ang’ni.</verse>
				<verse number="30">Eka ne gipo ka ji ariyo loso kode. Ne gin Musa gi Elija,</verse>
				<verse number="31">mane jobiro e duong’ maler, mi owuoyo gi Yesu kuom tho mane obiro thogo Jerusalem, mondo ochopgo dwaro Nyasaye.</verse>
				<verse number="32">Nindo notero Petro kod joma ne gin-go, to kane gichiew ne gineno duong’ maler mar Yesu, kaachiel gi ji ariyo mane ochung’ kode kande.</verse>
				<verse number="33">To kane jogo dhi weyo Yesu, Petro nowachone niya, “Japuonj, bedowa kaeri en gima ber! Omiyo we wager kiche adek, ma achiel mari, to machielo mar Musa, kendo moro mar Elija.” (To chutho ne ok ong’eyo gima owacho.)</verse>
				<verse number="34">Kane pod owuoyo, bor polo nobiro moimogi, kendo jopuonjrego nodoko maluor kane bor polo oimogi kamano.</verse>
				<verse number="35">Eka ne giwinjo duol moro kawacho gie bor polono niya, “Ma e Wuoda ma aseyiero! Winjeuru!”</verse>
				<verse number="36">To kane dwolno oling’, ne gineno ka Yesu kende ema odong’ kanyo. Jopuonjre mane oneno gigo ne ok owacho ni ng’ato gimoro amora e ndalogo.</verse>
				<verse number="37">Kinyne ka ne gilor gia e got, oganda maduong’ noromo gi Yesu.</verse>
				<verse number="38">To ng’at moro kuom jogo nokok niya, “Japuonj, asayi, rangie wuodani! En e nyathina kende,</verse>
				<verse number="39">to ka jachien marach obuke, to goye piny, kendo okok matek, kogwecho, kendo dhoge wuok buoyo. Jachiendno sande malit, kendo weye mana ka tekone orumo.</verse>
				<verse number="40">Nende akwayo jopuonjreni mondo ogol jachiendno, to notamogi.”</verse>
				<verse number="41">Yesu nodwoko niya, “Yaye, ma tieng’ maonge gi yie, kendo mobam manadi! Nyaka karang’o ma onego abedie kodu, ka achandora kodu kama!” Eka nowacho ni ng’atno ni, “Kel wuodi ka.”</verse>
				<verse number="42">To e sa mane nyathino dhi ir Yesu, jachien nogoye piny, moguecho marach. Yesu nokwero jachiendno matek, mi ochango wuowino, eka odwoke ni wuon mare.</verse>
				<verse number="43">Ji duto mane ni kanyo nowuoro ahinya duong’ mar Nyasaye. Kane pod ji hum kuom gik moko duto mane Yesu timo, ne owacho ni jopuonjrene niya,</verse>
				<verse number="44">“Chikuru itu maber, mondo uwinj gima awachonuni; Wuod Dhano ibiro keto e lwet ji.”</verse>
				<verse number="45">To jopuonjrene ne ok owinjo tiend wachno. Ne opandorenigi mondo kik ging’e tiende, to bende ne giluoro penje.</verse>
				<verse number="46">Mbaka nowuok e kind jopuonjre Yesu ka gipiemore ni ere ng’ama duong’ moloyo kuomgi.</verse>
				<verse number="47">To Yesu nong’eyo gima ne giparo, omiyo nokawo nyathi moro, moketo ochung’ e dire.</verse>
				<verse number="48">Eka nowachonigi niya, “Ng’ama orwako nyathi ma kama e nyinga, to orwako mana an, kendo ng’ama orwaka, to orwako mana Jal mane oora, nimar ng’at matinie moloyo kuomu duto, e ng’at maduong’ie moloyo.”</verse>
				<verse number="49">Johana nowacho ni Yesu niya, “Ruoth, ne waneno ng’ato ka golo jochiende e nyingi, to ne wakwere, nikech ok en achiel kuomwa.”</verse>
				<verse number="50">To Yesu nodwoke kawachonigi niya, “Kik ukwer ng’at ma kamano, nikech ng’at ma ok mon kodu en jakoru.”</verse>
				<verse number="51">Kane kinde monego tergo Yesu e polo koro chiegni, ne owuok koketo chunye mondo odhi Jerusalem.</verse>
				<verse number="52">Nooro joote moko mondo otel nyime, mi jootego nodhi e dala jo-Samaria moro mondo olosne kar bworo.</verse>
				<verse number="53">To jodalano nodagi rwako Yesu, nikech nong’ere ni odhi Jerusalem.</verse>
				<verse number="54">To kane jopuonjre Yesu ma Jakobo kod Johana oneno kamano, ne gipenjo Yesu niya, “Ruoth, idwaro mondo waluong mach oa e polo, obi otiekgi koso?”</verse>
				<verse number="55">To Yesu nolokore irgi, mokwerogi,</verse>
				<verse number="56">eka ne gidhi e dala machielo.</verse>
				<verse number="57">Kane oyudo giwuotho, ng’at moro nowacho ni Yesu niya, “Ayie luwi kamoro amora midhiye.”</verse>
				<verse number="58">To Yesu nodwoke ni, “Bwe nigi buchegi, kendo winy bende nigi utgi; Wuod Dhano to onge kata gi kama ketie wiye.”</verse>
				<verse number="59">Eka Yesu nowacho ni ng’at machielo ni, “Luwa!” To ng’atno nodwoke niya, “Jaduong’, yiena mondo akwong adog ayik wuora.”</verse>
				<verse number="60">To Yesu nokone ni, “We joma otho oyik jogi motho. Into dhiyo iland Wach Maber mar Loch Nyasaye.”</verse>
				<verse number="61">Bang’e ng’at moro machielo nowacho ni, “Jaduong’, an bende ayie luwi, to mokwongo yie adog ago ni joodwa oriti.”</verse>
				<verse number="62">To Yesu nodwoke ni, “Ng’at mosiko paro mana chien, ok owinjore gi Loch Nyasaye, mana kaka ng’at ma kosemako kue dhiang’ mochako pur, to osiko ng’iyo mana chien, ok nyal puro maber.”</verse>
			</chapter>
			<chapter number="10">
				<verse number="1">Bang’ mano, Ruoth Yesu noyiero ji piero abiriyo gariyo mamoko, moorogi ariyo ariyo, mondo gitel nyime e mier duto kod kuonde duto mane en owuon odwaro dhiye.</verse>
				<verse number="2">Nowacho nigi niya, “Cham ochiek mathoth, to jokeyo ema nok. Emomiyo kwauru wuon puodho mondo oor jotich odhi okane cham.</verse>
				<verse number="3">Koro dhiuru! Aorou mana ka rombe madhi e dier ondiegi.</verse>
				<verse number="4">Kik uting’ ofuk pesa, kata sandug wuoth, kata wuoche, kendo kik umos ng’ato e yo kudhi.</verse>
				<verse number="5">Ot aota mudonje, to wachie uru ni, ‘Kue obed e odni.’</verse>
				<verse number="6">Ka ng’at mohero kue nie odno, to noyud kue muguedhogo odno. To ka onge ng’at mohero kue, to kue muguedhogo odno noduognu.</verse>
				<verse number="7">Beduru mana e odno, kendo chamuru gik ma gimiyou, nikech jatich ber gi pokne; to kik uring e udi.</verse>
				<verse number="8">Ka udonjo e dala moro, mi jodalano orwakou, to chamuru achama chiemo ma gimiyou.</verse>
				<verse number="9">Bende changuru joma tuo man kuno, kunyisogi ni Loch Nyasaye osesudo machiegni kodgi.</verse>
				<verse number="10">Ka udonjo e dala moro, mi jodalano odagi rwakou, to wuoguru e laru, kendo uwach niya,</verse>
				<verse number="11">‘Kata mana buch dalau momoko e tiendewa wateng’onu! To ng’euru ni Loch Nyasaye osesudo machiegni.’</verse>
				<verse number="12">Awachonu ni Chieng’ Bura, Nyasaye nokum dalano malit moloyo kaka nokum Sodom!</verse>
				<verse number="13">“Yaye, Un jo-Korazin! Mano kaka unune malit! Yaye, un jo-Bethsaida! Mano kaka un bende unune malit! Dine bed ni honni mane otimnu, notim mana ni jo Turo gi jo-Sidon, to dikoro ne giseloko chunygi, mi gibet piny ka girwako piende gugru, kendo gibukore buru.</verse>
				<verse number="14">Chieng’ Bura, Nyasaye nokumu malit moloyo kaka nokum Turo gi Sidon!</verse>
				<verse number="15">To in dala mar Kapernaum, iparo ni initing’ri malo nyaka e polo koso? Ooyo, ibiro boli piny, mana e Piny Joma Otho!”</verse>
				<verse number="16">Eka Yesu nowacho ni jopuonjrene niya, “Ng’ama owinjou, owinjo mana an, to ng’ama odagiu, to odagi mana Jal mane oora.”</verse>
				<verse number="17">Jopuonjre piero abiriyo gariyogo noduogo gi mor, kawacho niya, “Ruoth, kata mana jochiende bende winjowa ka wakwerogi e nyingi!”</verse>
				<verse number="18">Yesu nowachonigi ni, “Ne aneno ka Satan lwar a e polo, mana ka mil polo!</verse>
				<verse number="19">To ng’euru ni asemiyou teko duto mag Jasigu, kendo onge gima nohinyu ngang’!</verse>
				<verse number="20">To kik ubed mamor ni jochiende winjou, to beduru mamor mana nikech nyingu ondiki e polo.”</verse>
				<verse number="21">E sa nogo, Roho Maler nomiyo Yesu odoko mamor ahinya, mi owacho niya, “A Wuora, ma Ruodh polo gi piny, agoyoni erokamano nikech isepando wechegi ni joma riek kod joma osomo, to isenyisogi mana ji ajia. Adier Wuora, osetimore kamano, nikech mano e kaka ne long’oni.</verse>
				<verse number="22">“Wuora oseketo gik moko duto e lweta. To onge ng’ama ong’eyo Wuowi, mak mana Wuowi kod joma Wuowi omiyo ong’eye.”</verse>
				<verse number="23">Eka nolokore ir jopuonjrene, mowachonigi kar kendgi ni, “Un to, un johawi kuom neno gik munenogi!</verse>
				<verse number="24">Awachonu ni, jonabi kod ruodhi mang’eny ne jogombo neno gik ma koro unenogi, to ne ok ginyal neno, bende ne gigombo winjo gik ma uwinjogi, to ne ok ginyal winjo.”</verse>
				<verse number="25">Japuonj Chik moro ne dwaro temo Yesu, omiyo nochung’ mopenje niya, “Japuonj, ere gima datim mondo ayud ngima mochwere?”</verse>
				<verse number="26">Yesu nodwoke ka penje ni, “Ang’o mondiki e Muma? Ere gima isomo kanyo?”</verse>
				<verse number="27">Ng’atno nodwoko ni, “Nyaka iher Ruoth Nyasachi gi chunyi duto, kod paroni duto, kendo gi tekoni duto, kod riekoni duto. Bende nyaka iher wadu kaka iherori iwuon.”</verse>
				<verse number="28">Yesu nowacho ne ni, “Idwoko kare! Tim kamano, eka inibed mangima.”</verse>
				<verse number="29">To kaka ng’atno ne dwaro nyiso ni penjone riek, nomedo penjo Yesu ni, “Wadwa to en ng’a?”</verse>
				<verse number="30">Yesu nodwoke niya, “Ng’at moro ne lor koa Jerusalem, dhi Jeriko, mi nopo ka jomecho ogore kuome. Ne gimaye lepe, kendo gigoye, mi giweye kodwaro tho.</verse>
				<verse number="31">To jadolo moro bende noyudo oluwo yorno, to kane oneno ng’atno, nobaro moluwo bath yo komachielo.</verse>
				<verse number="32">Kamano ja-Lawi moro bende mane oyudo oluwo yorno, nonene, to okadho akadha.</verse>
				<verse number="33">To kane ja-Samaria moro ma bende noyudo nie wuoth ochopo kanyo, moneno ng’atno, nokeche.</verse>
				<verse number="34">Nosudo bute, moolo mo kod divai kuonde mohinyore, kendo otueyo. Eka noketo ng’atno e kanje owuon, mi otere e ot moro ma ji bworoe, kendo orite maber.</verse>
				<verse number="35">Kinyne nogolo pesa moko, mi omiyo wuon odno, kowacho ni, ‘Rit jali maber, to pesa duto ma imedo ritego, an awuon abiro chuli ka aduogo.’ ”</verse>
				<verse number="36">Bang’e Yesu nopenjo japuonj Chik cha niya, “Kuom ji adekgo, ere jal miparo ni notimo ka wadgi ng’at mane jomecho ogoyono?”</verse>
				<verse number="37">Nodwoko ni, “Jal mane otimone maberno.” Eka Yesu nowachone ni, “In bende dhi itim kamano.”</verse>
				<verse number="38">Kane Yesu kod jopuonjrene pod nie wuoth, ne odonjo e dala moro, mi dhako moro ma nyinge Maritha norwake e ode.</verse>
				<verse number="39">Dhakono ne nigi nyamin miluongo ni Maria. Nyamin mareno nobet piny e tiend Ruoth Yesu, kawinjo puonjne.</verse>
				<verse number="40">To chuny Maritha ne chandore nikech tich mang’eny mane otiyo, omiyo nodhi ir Yesu, mowachone ni, “Ruoth, ok ineye ni nyamera oweya atiyo mana kenda? Wachne mondo obi okonya!”</verse>
				<verse number="41">To Ruoth Yesu nodwoke niya, “Maritha, Maritha, iparori kendo ithagori gi weche mang’eny kayiem,</verse>
				<verse number="42">to gimoro achiel kende ema dwarore, kendo Maria ema oseyiero gino. En gima ber moloyo, kendo onge ng’ama nomaye.”</verse>
			</chapter>
			<chapter number="11">
				<verse number="1">Chieng’ moro Yesu ne lemo kamoro, to kane otieko lemo, japuonjrene moro nokwaye ni, “Ruoth, puonjwa lemo kaka Johana nopuonjo jopuonjrene.”</verse>
				<verse number="2">Yesu nowachonigi ni, “Kulemo, to wachuru kama: Wuonwa, nyingi mondo omi luor. Lochni obi.</verse>
				<verse number="3">Pilepile miwa chiemo moromowa,</verse>
				<verse number="4">bende wenwae richowa, nikech wan wawegi bende waweyo ni ji duto matimonwa marach, kendo kik iwe wadonj e tem.”</verse>
				<verse number="5">Eka Yesu nowacho ni jopuonjrene niya, “Ka ng’ato kuomu oyudo wendo dier otieno, donge dodhi ir osiepne moro, mi okwaye niya, ‘Owadwa, holae makati adek,</verse>
				<verse number="6">nikech osiepna moro obworo kuoma, to aonge gi gima daket e nyime!’</verse>
				<verse number="7">To kamoro osiepneno nyalo dwoke gie ot ni, ‘We chanda, nikech aseloro dhoot, kendo asenindo, omiyo ok anyal chung’ mondo amiyi gima idwaro.’</verse>
				<verse number="8">To awachonu ni kata ka ng’atno ok oyie chung’ mondo omiye makati nikech wach mar osiepgi kode, to kinda ma jalo timo biro miyo ochung’, mi omiye gik moko duto modwaro!</verse>
				<verse number="9">“Bende awachonu ni, kwauru, eka nomiu, kendo dwaruru, eka unuyudi, bende duong’uru, eka noyawnu,</verse>
				<verse number="10">nikech ng’at mokwayo ema yudo, kendo ng’at madwaro ema nwang’o, bende ng’at modwong’o ema iyawone.</verse>
				<verse number="11">Un ma un weg nyithindo, bende nitie ng’ato kuomu ma ka nyathine okwaye kuon, to omiye kidi, kata ka okwaye rech, to omiye thuol,</verse>
				<verse number="12">kata ka okwaye tong’ gweno, to omiye thomoni?</verse>
				<verse number="13">Koro ka un joma richo kama, ema ung’eyo miyo nyithindu gik mabeyo, to Wuonu mae polo donge dibed mamor moloyo kuom chiwo Roho Maler ni joma okwaye?”</verse>
				<verse number="14">Ne oyudo Yesu golo jachien kuom ng’ato mane jachien oloko momo, kendo kane jachiendno osewuok, ng’atno nowuoyo mi ji mane ni kanyo nowuoro.</verse>
				<verse number="15">To jomoko kuomgi nowacho ni, “Beelzebul ruodh jochiende ema omiye teko mogologo jochiende.”</verse>
				<verse number="16">Jomoko to ne dwaro teme, omiyo ne giwachone ni mondo otimnigi ranyisi moa e polo, manyiso ni Nyasaye ni kode.</verse>
				<verse number="17">To Yesu nong’eyo gima giparo, omiyo nowachonigi niya, “Piny moro amora ma joge opogore e kindgi giwegi ok nyal betie. Bende ot ma joge opogore ok nyal chung’.</verse>
				<verse number="18">Kuom mano, ka jo-Satan opogore e kindgi giwegi, to ere kaka lochne dichung’? Apenjou kamano nikech uwacho ni agolo jochiende gi teko mar Beelzebul.</verse>
				<verse number="19">To ka mano en adier, kara jou to yudo teko mar gologi kure? Omiyo ka mano e gima uwacho, to jougo ema biro ng’eng’ou!</verse>
				<verse number="20">To ka agolo jochiende gi teko mar Nyasaye, to kara ng’euru ni Loch Nyasaye osechopo kuomu.</verse>
				<verse number="21">“Ka ng’at maratego omanore gi gilweny karito dalane, to gige duto onge gima nyalo ketho.</verse>
				<verse number="22">To ka ng’at maratego moloye omonje, mi oloye, to ng’at moloyeno kawo gige mag lweny moritorego, kendo pogo ni joge mwandu ng’atno.</verse>
				<verse number="23">Ng’at ma ok odokna, mon koda, kendo ng’at ma ok konya choko romba, to keyo romba akeya.</verse>
				<verse number="24">“Ka jachien marach osewuok kuom ng’ato, to owuotho kuonde motwo ma pi ongee, kodwaro kar yueyo. Bang’e ka ok oyudo, to owacho niya, ‘We adog e oda, kuma ne aaye.’</verse>
				<verse number="25">Kuom mano odok, to oyudo ka ot oywe, mi olos maber.</verse>
				<verse number="26">Eka owuok odhi omo jochiende mamoko abiriyo maricho moloye, kendo gidonjo mi gidag e odno. Kamano achien, ngima ng’atno doko marach moloyo kaka ne en chon.”</verse>
				<verse number="27">Kane Yesu osewacho kamano, dhako moro noting’o dwonde ei oganda mowachone niya, “Mano kaka dhako mane onywoli, kendo odhodhi, jahawi!”</verse>
				<verse number="28">To Yesu nodwoko ni, “Joma winjo wach Nyasaye, kendo mako, gin johawi moloyo!”</verse>
				<verse number="29">Kane ji mathoth ochokore mothung’o Yesu, ne owacho niya, “Mano kaka tieng’ ma kawuononi en tieng’ marach! Gikwayo mondo otimnigi ranyisi, to onge ranyisi ma notimnigi mak mana ranyisi mar Jona.</verse>
				<verse number="30">Kaka Jona nodoko ranyisi ni jo-Nineve, e kaka Wuod Dhano biro bedo ranyisi ni tieng’ ma kawuononi.</verse>
				<verse number="31">Chieng’ Bura, ruoth ma dhako mar piny milambo nochung’, kendo nodonj ni tieng’ ma kawuononi, nikech ne oa kuma bor ahinya mondo obi owinj rieko Solomon. To awachonu ni nitie gimoro kaeri man gi duong’ moloyo Solomon!</verse>
				<verse number="32">Chieng’ Bura, jo-Nineve bende nochung’, mi donj ni tieng’ ma kawuononi, nikech kane Jona olandonigi wach Nyasaye, to ne gilokore, mi giweyo richogi, to awachonu ni nitie gimoro kaeri man gi duong’ moloyo Jona.</verse>
				<verse number="33">“Onge ng’ama moko taya, to pando, kata umo gi atonga. To okete mana ewi rachungi taya, mondo orieny ni joma donjo e ot.</verse>
				<verse number="34">Wang’i e taya mar ringri, omiyo ka wang’i ngima, to dendi duto nigi ler. To ka wang’i ok ngima, to dendi duto otimo mudho.</verse>
				<verse number="35">Kuom mano, bed motang’, dipo ka ler ma in-go en mana mudho!</verse>
				<verse number="36">Ka dendi duto opong’ gi ler, kendo onge bathe moro motimo mudho, to obiro bedo marieny, mana ka gima taya marieny ema miyi ler.”</verse>
				<verse number="37">Kane Yesu osetieko wuoyo, ja-Farisai moro noluonge mondo odhi ochiem e ode. Omiyo nodhi, mobet piny mondo ochiem.</verse>
				<verse number="38">To kane ja-Farisaino oneno kochiemo ma ok okwongo ologo e yo ma chikgi dwaro, nowuoro.</verse>
				<verse number="39">Kuom mano, Ruoth Yesu nowachone ni, “Un jo-Farisai uluoko kang’e agwata kod kang’e tawo, to chunyu opong’ gi mecho kod richo mamoko.</verse>
				<verse number="40">Mano kaka ufuwo! Donge Jal mane ochueyo ng’e gik moko ema nochueyo koda ka igi bende?</verse>
				<verse number="41">To chiwuru ni joma odhier gik ma un-go, eka gik moko duto nobednu maler.</verse>
				<verse number="42">“Mano kaka unune malit, un jo-Farisai! Uketo chunyu kuom chiwo ni Nyasaye mich mar achiel kuom apar mar apoth gi onyulo, kod alode mamoko duto maonge tich, to uweyo ng’ado bura kare, kendo ok uhero Nyasaye! Gigo ema onego bed ni utimo to mamokogo bende ok onego uwe mak utimo.</verse>
				<verse number="43">“Mano kaka unune malit, un jo-Farisai, nikech uhero kombe moyiedhi e ut lemo, kendo uhero mondo omosu kamiyou duong’ kuonde ma ji ochokoree.</verse>
				<verse number="44">Mano kaka unune malit, nikech uchalo gi liete mag joma otho, ma ok oketie alama, ma ji wuotho e wigi ka ok ong’eyo, mi dok magak!”</verse>
				<verse number="45">Eka japuonj Chik moro nowacho ni Yesu niya, “Japuonj, ka iwacho kamano, to wan bende iyanyowa!”</verse>
				<verse number="46">Yesu nodwoke ni, “Mano kaka un bende unune malit, un jopuonj Chik, nikech ugango ni ji misike mapek mohewogi ting’o, to un uwegi ok umulgi kata mana gi lith lwetu.</verse>
				<verse number="47">Bende mano kaka unune malit, nikech umwono liete jonabi, to gin mana jonabi ma kwereu ema ne onego!</verse>
				<verse number="48">Kamano unyiso ni uyie gi gima kwereu notimo, nikech gin ema ne ginego jonabi, kendo koro un ema umwono liete jonabigo!</verse>
				<verse number="49">Mano emomiyo rieko Nyasaye nowacho niya, ‘Abiro oronigi jonabi kod joote, to ginineg moko kuomgi, kendo moko bende ginisandi.’</verse>
				<verse number="50">Kuom mano, tieng’ ma kawuononi biro yudo kum nikech remb jonabi duto mosechuer nyaka ne chue piny,</verse>
				<verse number="51">chakre remb Habil, nyaka remb Zekaria mane onegi e kind kendo-mar-misango kod Kama Ler mar Hekalu. Adier, awachonu ni tieng’ ma kawuononi noyud kum kuom remogo duto.</verse>
				<verse number="52">“Mano kaka uneno malit, un jopuonj Chik, nikech usepando rayaw mar dhood rieko. Un uwegi ok usedonjo kanyo, to bende usebedo kutamo joma dwaro donjoe.”</verse>
				<verse number="53">Kane Yesu osea kanyo, jopuonj Chik gi jo-Farisai nochako bedo mamon kode ahinya, kendo ne gichande gi penjo mang’eny,</verse>
				<verse number="54">ka gikiyo wach moro marach mawuok e dhoge mondo gimakego.</verse>
			</chapter>
			<chapter number="12">
				<verse number="1">E kindeno, kane ji osechokore gana gi gana ma koro ginyonore anyona, Yesu nokwongo owuoyo gi jopuonjrene, kowachonigi niya, “Beduru motang’ ni thop jo-Farisai, ma en mana wuondruok.</verse>
				<verse number="2">Onge gimoro amora mopandi ma ok nong’ere achien, kendo onge wach moro maling’ling’ ma ok nofwenyre.</verse>
				<verse number="3">Kuom mano, gimoro amora musewacho e mudho, nowinji e lela, bende gimoro amora ma usekuodho ni ji kuonde mopondo, nohul ratiro.</verse>
				<verse number="4">“Un osiepena, awachonu ni kik uluor joma nego mana ringruok kende, to bang’e onge gima rach ma ginyalo medo timo.</verse>
				<verse number="5">To adwaro nyisou ng’at monego uluor; Luoruru Nyasaye nimar en ema en gi teko, ma, ka oseneg ng’ato to onyalo wito e mach mak tho. Adier awachonu ni, luoruru Jalo!</verse>
				<verse number="6">Oyundi abich donge ing’iewo otonglo ariyo kende? To kata kamano, onge kata achiel kuomgi ma wi Nyasaye nyalo wilgo.</verse>
				<verse number="7">To un, kata mana yie wiu duto bende osekwan. Kuom mano, kik ubed maluor, nikech un uloyo winy ndalo mang’eny.</verse>
				<verse number="8">“Awachonu ni ng’ato ang’ata mahulo e nyim ji ni en ng’ata, Wuod Dhano bende nohul ni en ng’ate e nyim malaika mag Nyasaye.</verse>
				<verse number="9">To ng’ato ang’ata ma kweda e nyim ji, Wuod Dhano bende nokwede e nyim malaika mag Nyasaye.</verse>
				<verse number="10">Ng’ato ang’ata mowacho gimoro marach kuom Wuod Dhano, nowene, to ng’at moyanyo Roho Maler ok nowene.</verse>
				<verse number="11">Ka omaku, moteru mondo oyalu e nyim jodong ut lemo, kata e nyim ruodhi, kata e nyim jotelo mamoko, to kik uparru kuom weche ma dudwoki, kata kuom gima duwachi,</verse>
				<verse number="12">nimar Roho Maler nopuonju gima onego uwachi e sano.”</verse>
				<verse number="13">Ng’at moro mane nie oganda nowacho ni Yesu niya, “Japuonj, nyis owadwa mondo opogna mwandu mane wuonwa oweyo.”</verse>
				<verse number="14">To Yesu nodwoke kapenje ni, “Omera, ng’a moketa jang’ad bura kata jathek e kindu?”</verse>
				<verse number="15">Eka nomedo wacho ni ji duto niya, “Beduru motang’, mondo uritru kuom gombo duto nikech mwandu ok nyal miyo ng’ato bed mangima, kata dabed ni omew machal nadi.”</verse>
				<verse number="16">Bang’ mano, Yesu nogoyonigi ngero niya, “Ne nitie jamoko moro man gi puodho ma higa moro nochiego cham mathoth.</verse>
				<verse number="17">Omiyo nochako paro e chunye ni, ‘Ere gima datim? Aonge gi kama anyalo kanoe chamba duto.’</verse>
				<verse number="18">Eka nowacho ni, ‘Ang’eyo gima abiro timo! Abiro muko derena, mi ago moko madongo moloyogi, mondo akanie chamba kod giga moko duto.’</verse>
				<verse number="19">Bang’e anawach e chunya ni, ‘An jahawi, nikech asekano gik mathoth, moroma kuom higni mang’eny! Koro anyalo yueyo ka achiemo kendo ametho, ka amor.’</verse>
				<verse number="20">To Nyasaye nowacho ni ng’atno niya, ‘In ng’at mofuwo! Otieno ma kawuononi ang’ nokaw chunyi! To koro gik misekanogo duto biro konyi gang’o?’ ”</verse>
				<verse number="21">Eka Yesu notieko kawacho ni, “Mano e kaka obet kuom ng’ama choko mwandu ni en owuon, to ok omew e wang’ Nyasaye!”</verse>
				<verse number="22">Yesu nowacho ni jopuonjrene niya, “Mano emomiyo awachonu ni kik uparru kuom chiemo ma ducham mondo ubed mangima, kata kuom lewni ma durwaki mondo uumgo dendu,</verse>
				<verse number="23">nikech ngima duong’ moloyo chiemo, kendo ringruok oloyo law.</verse>
				<verse number="24">Par ane uru winy. Ok gichwo kodhi, kata ok gika cham. Bende gionge dere kata kuonde keno, to Nyasaye pod pidhogi apidha. Unto donge uberne moloyo winy nyadi ng’eny!</verse>
				<verse number="25">Ere ng’ato kuomu ma parruok dimi ndalone medre?</verse>
				<verse number="26">Koro ka ok unyal timo kata mana gima tin kamano, to ere gima omiyo uparoru kuom weche mamoko?</verse>
				<verse number="27">Parieuru kaka ondanyo dongo! Ok giti gimoro, bende ok gitwang’ lewni ma girwako, to awachonu ni kata mana Solomon gi mwandune duto mathothgo ne ok nyal rwakore maber ka ondanyo.</verse>
				<verse number="28">To ka Nyasaye nyalo rwako lum aluma manie thim kawuono, to kiny ipudho kendo ibolo e mach, to koro un dorwaku maber machal nadi? Yaye, un joma nigi yie matin-gi!</verse>
				<verse number="29">Kuom mano kik uket parou kuom gik ma ducham, kata kuom gik ma dumadhi. Bende kik ubed gi parruok,</verse>
				<verse number="30">nikech gik makamago ema ogendini duto mae piny chandore kadwaro. Un to, Wuonu ong’eyo ni onego uyudgi.</verse>
				<verse number="31">Kar dwaro gigo, to dwaruru mana ni Loch Nyasaye obedie, eka gigo duto nomedu.</verse>
				<verse number="32">“Kik uluor, un kueth matinni, nimar Wuonu ohero miyo ubed gi loch kaachiel kode.</verse>
				<verse number="33">Lokuru giu duto pesa mondo upog ni joma odhier, eka ubed gi mwandu mak rum e polo, kuma jakuo ok dhiye, kendo kuma olwenda ok kethie gik moko,</verse>
				<verse number="34">nikech kama mwanduni nitie, e kama chunyi bende nitie.</verse>
				<verse number="35">“Ng’wanuru lepu, kendo mokuru techeu mondo ubed moikore.</verse>
				<verse number="36">Beduru ka jotich marito ruodhgi modhi e nyasi kisera, mondo koduogo mi odwong’o, to giyawne piyopiyo.</verse>
				<verse number="37">Mano kaka jotich ma ruodhgi yudo ka neno, kendo oikore, gin johawi! Awachonu adier ni, ruodhgino nong’wan lepe, kendo nomi gibed piny e mesa, mi omigi chiemo.</verse>
				<verse number="38">Kata ka obiro mana odiwuor kata kogwen, moyudo ka giikore, to mano kaka gin johawi!</verse>
				<verse number="39">Ng’euru ni ka wuon ot ong’eyo sa ma jakuo biroe, to dobed korito ode, motam jakuo turo.</verse>
				<verse number="40">Omiyo un bende beduru kuikoru, nikech Wuod Dhano biro biro e sa ma ok ung’eyo ni onyalo biroe.”</verse>
				<verse number="41">Petro nopenjo Yesu niya, “Ruoth, wan kendwa ema igoyonwa ngeroni, koso igoye ni ji duto?”</verse>
				<verse number="42">Eka Ruoth Yesu nowacho niya, “Ere ng’ato kuomu machalo gi jatich mogen kendo mariek, ma ruodhe biro keto mondo orit jotich wetene, kendo opognigi chiemo e kinde mowinjore?</verse>
				<verse number="43">Jatich ma ka ruodhe oduogo to yudo katiyo kamano, en jahawi!</verse>
				<verse number="44">Adier awachonu ni ruodhe nokete jarit mwandune duto.</verse>
				<verse number="45">To ka en jatich ma paro e chunye ni ruodhe ok bi duogo piyo, to onyalo chako goyo jotich wetene, machwo gi mamon, kendo dochiem achiema, mi omethi, kendo omer.</verse>
				<verse number="46">To chieng’ moro nopo ka ruodhe oduogo e sa ma ok ong’eyo, mi ruodhe nong’ade sirunde sirunde! Kamano nokume kaachiel gi joma ok oyie kuom Nyasaye.</verse>
				<verse number="47">“Jatich mong’eyo gima ruodhe dwaro ni mondo otim, to ok tem timo kamano nochwad malit,</verse>
				<verse number="48">to jatich ma ok ong’eyo gima ruodhe dwaro ni mondo otim, mi oboth motimo gima owinjore gi kum, to nochwad mana matin. Ng’at momi gik mang’eny, nodwar kuome gik mang’eny. Adier ng’at mogen gi gik mang’eny nodwar kuome gik mang’eny moloyo!</verse>
				<verse number="49">“Ne abiro mondo amok mach e piny, to mad aye bed ni osemoke!</verse>
				<verse number="50">Nitie sand mibiro sandago, to mano kaka chunya parore nyaka chop ayud sandno.</verse>
				<verse number="51">Uparo ni ne abiro mondo akel kue e piny koso? Ooyo, ok asebiro mondo akel kue, to mana ni mondo akel pogruok!</verse>
				<verse number="52">Chakre ndalogi, ji abich ma joot achiel biro pogore, ka ji adek odok konchiel, to ariyo komachielo.</verse>
				<verse number="53">Wuowi nopogre gi wuon mare, kendo nyako nopogre gi min. Chiwuowi bende nopogre gi wuon odgi.”</verse>
				<verse number="54">Yesu nowacho bende ni ji niya, “Ka uneno boche polo koting’ore yo podho chieng’, to uwacho piyopiyo ni, ‘Koth biro chue,’ kendo ochue adier!</verse>
				<verse number="55">To bende ka uneno yamb oro ka kudho, to uwacho ni, ‘Oro biro wuok,’ kendo adier, oro wuok.</verse>
				<verse number="56">Un muwuondoru awuondagi! Ka ulony kuom rango polo gi piny kamano, mi ung’e gima biro timore, to ang’o ma monou fwenyo tiend gik matimore ndalogi?</verse>
				<verse number="57">“Marang’o un uwegi ok ung’eyo gima kare monego utim?</verse>
				<verse number="58">Ka ng’ato odonjoni, to onego item matek mondo uwinjru kode kapok uchopo e od bura, nono to oteri e nyim jang’ad bura, mi jang’ad bura diketi e lwet askari, mi askari boli e jela.</verse>
				<verse number="59">Awachoni ni koserwaki kanyo, to ok diwuog ngang’ kapok ichulo faini duto te!”</verse>
			</chapter>
			<chapter number="13">
				<verse number="1">E kinde nogo, jomoko nobiro, monyiso Yesu wach jo-Galili mane Pilato onego ka jotimo misango.</verse>
				<verse number="2">Yesu nodwokogi niya, “Uparo ni jo-Galili noneno masira malit kamano nikech ne gin joma richo moloyo jo-Galili mamoko duto koso?</verse>
				<verse number="3">Ooyo, awachonu ni ka ok ulokoru uweyo richou, to uduto ubiro tho mana kaka ne githono!</verse>
				<verse number="4">Koso uparo ni ji apar gaboro mane ohinga mar Siloam opodho kuomgi, mi onego kande, ne joketho moloyo jo-Jerusalem mamoko duto koso?</verse>
				<verse number="5">Ooyo, anyisou ni ka ok ulokoru uweyo richou, to uduto ubiro tho mana kaka ne githono!”</verse>
				<verse number="6">Eka Yesu nogoyonigi ngero niya, “Ng’at moro ne nigi yadh ng’owo e puothe mar mzabibu. Chieng’ moro ne odhi rango ka doyud olemo kuome, to ne ok oyudo.</verse>
				<verse number="7">Eka nowacho ni jalos puodhono ni, ‘Koro kuom higni adekgi asebedo kabiro ka mondo ayudie olemo kuom ng’owoni, to ok aseyudo gimoro. Omiyo tong’e oko. Ere gimomiyo onego oketh lowo kayiem nono?’</verse>
				<verse number="8">To jalos puodho nodwoke niya, ‘Jaduong’, yie iweye higani bende. Abiro doye, ma aketne owuoyo.</verse>
				<verse number="9">Kamano, ka onyago olemo higa mabironi, to mano ber. To ka ok onyago, to koro eka nitong’e oko.’ ”</verse>
				<verse number="10">Chieng’ Sabato moro, Yesu ne puonjo e od lemo moro.</verse>
				<verse number="11">To e od lemo kanyo ne nitie dhako moro man gi jachien moseloke jamidekre kuom higni apar gaboro, kendo dende ne odolore ma ok nyal riere kata matin.</verse>
				<verse number="12">Kane Yesu onene, ne oluonge ire, mowachone niya, “Nyarwa, isechango kuom midekreni!”</verse>
				<verse number="13">Eka noketo lwete kuom dhakono, mi gikanyono dhakono norioere tir modendo Nyasaye.</verse>
				<verse number="14">Kane jaduong’ od lemo oneno ka Yesu ochango dhakono chieng’ Sabato kamano, mirima nomake, mi owacho ni ji niya, “Nitie ndalo auchiel ma onego ji tiye, omiyo biuru e ndalogo mondo ochangu, to kik ubi chieng’ Sabato.”</verse>
				<verse number="15">Ruoth Yesu nodwoke ni, “Un joma wuondore ni ohero Nyasayegi! Donge ng’ato ka ng’ato kuomu gonyo dhere kata kanje e kul chieng’ Sabato, mi ter modho?</verse>
				<verse number="16">Koro dhako ma nyakwar Ibrahim, ma jachien osebedo kotueyo kuom higni apar gaboroni, donge ber kogony e tuech ma kamano chieng’ Sabato?”</verse>
				<verse number="17">Dwokone nokwodo wi wasike duto, to ji mamoko nodoko mamor kuom gik malich duto mane otimo.</verse>
				<verse number="18">Yesu nopenjo niya, “Ere kaka Loch Nyasaye chalo? Ang’o ma dapimego?</verse>
				<verse number="19">Ochalo gi koth karadali mane ng’ato okawo, mopidho e puothe. Kodhino nodongo, modoko yath maduong’, kendo winy nogedo e bedene.”</verse>
				<verse number="20">Yesu nopenjo kendo ni, “Ang’o ma dapimgo Loch Nyasaye?</verse>
				<verse number="21">Ochalo gi thowi mane dhako moro okawo, mi odwalogo mogo atonge adek, mi bang’e okuot maber.”</verse>
				<verse number="22">Kane yesu nie wuoth, kadhi Jerusalem, norawo e mier madongo gi matindo, kendo nopuonjo ji.</verse>
				<verse number="23">Ng’at moro nopenje niya, “Jaduong’, ji manok kende ema nokwo koso?” Yesu nodwoke niya,</verse>
				<verse number="24">“Temuru matek mondo udonj gie dhoot madiny, nikech awachonu ni, ji mang’eny nodwar donjo, to ok gininyal.</verse>
				<verse number="25">Jaduong’ ot biro chung’, mi lor dhoot, to bang’ mano, kuchung’ oko mi udwong’o kuwacho ni, ‘Jaduong’, yawnwa’, to nodwoku ni, ‘Ok ang’eyou! Ua kanye?’</verse>
				<verse number="26">Eka nuchak wacho niya, ‘Ne wachiemo kendo wametho kodi, kendo ne ipuonjo e miechwa.’</verse>
				<verse number="27">To enodwoku ni, ‘Awachonu ni ok ang’eyou, kata kuma uaye bende ok ang’eyo. Auru kuoma, un joma timbegi richogi!’</verse>
				<verse number="28">“Mano kaka unuyuagru malit, kumwodo laku, ka uneno Ibrahim gi Isaka kod Jakobo kod jonabi duto e Piny Ruoth Nyasaye, to un oriembu oko.</verse>
				<verse number="29">Ji nobi kowuok yo wuokchieng’ kod yo podho chieng’, kod koa yo nyandwat kod milambo, mi ginibed piny mondo gichiem e nyasi manie piny Ruoth Nyasaye.</verse>
				<verse number="30">Adier, jomoko ma koro odong’ chien notel, to jomoko ma koro otelo nodog chien!”</verse>
				<verse number="31">E sanogo, jo-Farisai moko nobiro ir Yesu, mowachone ni, “Ber mondo ia ka, nikech Herode dwaro negi.”</verse>
				<verse number="32">To nowachonigi niya, “Dhiuru unyis andhogano ni, agolo jochiende kendo achango ji kawuono gi kiny, to chieng’ mar adek abiro tieko tija.</verse>
				<verse number="33">To onego adhi nyime gi wuodha kawuono gi kiny kod orucha, nikech janabi ok nyal tho oko kamoro nono, to mak mana Jerusalem.</verse>
				<verse number="34">“Yaye jo-Jerusalem! Yaye jo-Jerusalem! Un munego jonabi, kendo ugoyo joma Nyasaye ooro iru gi kite! Mano kaka asedwaro mondo achoku duto kaka nyabuch gweno chokon nyithinde e bwombe, to usetamoru.</verse>
				<verse number="35">Koro dalau biro dong’ gunda. Awachonu ni chakre kawuono ok unuchak unena kendo, nyaka kinde chopi ma unuwachie ni, ‘Ogwedh ng’ama biro e nying Ruoth.’ ”</verse>
			</chapter>
			<chapter number="14">
				<verse number="1">Chieng’ Sabato moro, Yesu nodhi chiemo e od jaduong’ jo-Farisai moro, kendo ji ne ng’iye ahinya.</verse>
				<verse number="2">To e odno ne nitie ng’ato e nyim Yesu ma mbunda ohingo.</verse>
				<verse number="3">Yesu nopenjo jopuonj Chik kod jo-Farisai ni, “Chikwa oyie mondo ochang ji chieng’ Sabato, koso ok oyie?”</verse>
				<verse number="4">To ne ok gidwoke gimoro. Eka nokawo ng’atno mi ochango, kendo oweyo odhi.</verse>
				<verse number="5">Bang’ mano nowachonigi niya, “Ere ng’ato kuomu ma ka kanje kata rwadhe opodho e bugo chieng’ Sabato, to ok dogole mana gikanyono?”</verse>
				<verse number="6">To dwoko penjono notamogi.</verse>
				<verse number="7">Yesu noneno ka welo yiero kombe moyiedhi, omiyo nowachonigi niya,</verse>
				<verse number="8">“Ka oluongi e nyasi moro mar kisera, to kik ibed e kom moyiedhi, nikech dipo ka ng’at moluongi oluongo koda ng’at moloyi gi duong’ bende.</verse>
				<verse number="9">Eka kamoro dipo ka ng’at mane oluongouno obiro, mowachoni ni, ‘Weni jali komino.’ Kamano wiyi dikuodi, kidhi bet e kom man chien moloyo.</verse>
				<verse number="10">Kuom mano, ka oluongi kamoro, to dhi ibed mana e kom man chien moloyo, mondo ka ng’ama oluongino obiro, to owachni ni, ‘Osiepna, sudi ibi nyime ku.’ Kamano iniyud duong’ e nyim welo mamoko duto,</verse>
				<verse number="11">nikech ng’at mating’ore malo nodwok piny, to ng’at madwokore piny noting’ malo.”</verse>
				<verse number="12">Eka Yesu nowacho bende ni ng’at mane oluongeno ni, “Ka iluongo ji e chiemb odiechieng’, kata chiemb otieno, to kik iluong mana osiepeni kata oweteni kata wedeni kata jogweng’u momew, nimar dipo ka gin bende chieng’ moro giluongi, mi gichuli kar luong mane iluongogigono.</verse>
				<verse number="13">To kiloso nyasi, to luong mana joma odhier gi rang’onde gi pudhe kod muofni,</verse>
				<verse number="14">eka inibed ng’ama oguedhi, nikech gin gionge gima digichulgo. To Nyasaye nochuli chieng’ ma joma kare ochiere.”</verse>
				<verse number="15">Ng’at achiel kuom joma ne chiemo kod Yesu nowinjo wechego, mowacho ni Yesu niya, “Mano kaka joma nobet ka chiemo e nyasi manie Piny Ruoth Nyasaye gin johawi!”</verse>
				<verse number="16">To Yesu nowachone ni, “Ng’at moro noloso nyasi maduong’, mi oluongo ji mathoth.</verse>
				<verse number="17">Kane chiemo oseikore, ne ooro jotichne mondo odhi owach ni joma oluongi niya, ‘Biuru nikech gik moko duto oseikore.’</verse>
				<verse number="18">To giduto kar rombgi ne gichako wacho weche ma ginyisogo wuon nyasi gimomiyo ok ginyal biro. Ng’at mokwongo nowacho ni jatich mane oor ni, ‘Aseng’iewo puodho moro, omiyo nyaka adhi anene. Kuom mano wach ni ruodhi mondo ong’wonna.’</verse>
				<verse number="19">Ng’at machielo to nowacho ni, ‘Aseng’iewo ruedhi apar mag pur, omiyo nyaka adhi atemgi. Kuom mano, wach ni ruodhi mondo ong’wonna.’</verse>
				<verse number="20">Ng’at moro to nowacho ni, ‘An gi miaha, omiyo ok anyal biro.’</verse>
				<verse number="21">Eka jatich nobiro monyiso ruodhe wechego. Mirima nomako wuon nyasi, mi owacho ni jatichne niya, ‘Wuogi piyo, idhi e yore gi chirni, mondo ikel joma odhier gi rang’onde gi muofni kod pudhe miyudo.’</verse>
				<verse number="22">To kane jatich oduogo, nowacho ni ruodhe niya, ‘Jaduong’, wasetimo kaka nende iwacho, to thuolo pod nitie mar luongo jomoko.’</verse>
				<verse number="23">Eka ruodhe nochako owachone ni, ‘Dhiyo e wang’yore kod gweng’ duto, iwach ni ji kijiwogi ni nyaka gibi mondo oda opong’ thich!</verse>
				<verse number="24">Awachonu adier ni onge kata ng’at achiel kuom ji mane oluongi ma nobil chiemba.’ ”</verse>
				<verse number="25">Chieng’ moro kane oyudo ji mathoth luwo bang’ Yesu, nolokore, mowachonigi niya,</verse>
				<verse number="26">“Ka ng’ato obiro ira, to ok ojwang’o wuon kod min, gi chiege gi nyithinde koda ka ngimane owuon, to ok onyal doko japuonjrena.</verse>
				<verse number="27">Bende ng’at ma ok nyal ting’o msalape owuon mi luwa, ok nyal doko japuonjrena.</verse>
				<verse number="28">“En ng’a kuomu, ma kadwaro gero ot, to ok kwong bed piny, mi pim nengo, mondo one ane kaa en gi pesa moromo tieko tijno?</verse>
				<verse number="29">Ka ok otimo kamano, to ok dotiek gero odno bang’ keto mise, kendo ji duto moneno gima otimore dinyiere,</verse>
				<verse number="30">kawacho ni, ‘Jali nochako gedo, to otame tieko!’</verse>
				<verse number="31">“Koso ka ruoth moro dwaro kedo gi ruoth machielo, donge okwongo obet piny mi one ane ka ji alufu apar ma en-go onyalo chomogo jal mabiro monje gi ji alufu piero ariyo?</verse>
				<verse number="32">Ka oneno ni ok donyal, to ooro joote ka pod ruoth machielo ni kuma bor, mondo onyise ni odwaro mondo giwinjre e yor kue.</verse>
				<verse number="33">Kamano bende onge ng’ato kuomu manyalo bedo japuonjrena ka ok oweyo gige duto.</verse>
				<verse number="34">“Kado ber, to ka ndhathe orumo, to ere kaka dumi ochak obed gi ndhadhu kendo?</verse>
				<verse number="35">Kado ma kamano onge gi tich kuom loso lowo, kata loso pidh owuoyo, omiyo ipuke mana oko. Ng’at man gi it mar winjo, to mondo owinji.”</verse>
			</chapter>
			<chapter number="15">
				<verse number="1">Chieng’ moro josol osuru mang’eny kod joricho nosudo but Yesu mondo oyud puonjne.</verse>
				<verse number="2">Eka jo-Farisai kod jopuonj Chik ne jochako ng’ur ni, “Jali rwako joricho, kendo ochiemo achiema kodgi.”</verse>
				<verse number="3">To Yesu nogoyonigi ngero niya,</verse>
				<verse number="4">“Ka ng’ato kuomu nigi rombe mia achiel, to achiel olalne, donge dowe rombe mamoko piero ochiko gochiko e lek, to odhi manyo achiel molalno nyaka oyudi?</verse>
				<verse number="5">To koyude, to odoko mamor ahinya kendo oting’e mana e goke,</verse>
				<verse number="6">kodwoke dala. Bang’e oluongo osiepene kod jogweng’gi, kendo owachonigi niya, ‘Wachiemuru, nikech amor chutho, nimar aseyudo rombona ma nyocha olal.’</verse>
				<verse number="7">“Koro akonu ni, kamano bende e kaka mor nobedi e polo kuom jaricho achiel molokore, moloyo mor ma nobed kuom ji piero ochiko gochiko mabeyo, maparo ni ok onego lokre.</verse>
				<verse number="8">“Koso ka dhako moro nigi siling’ apar mamingli, to achiel olalne, donge domok taya, mi oyue ode komanyo maber kuonde duto nyaka oyude?</verse>
				<verse number="9">Bang’e oluongo osiepene kod jogweng’gi kaachiel, kendo owachonigi niya, ‘Wachiemuru nikech amor ahinya, nimar aseyudo pesana manyocha olalna.’</verse>
				<verse number="10">Akonu ni, kamano bende e kaka malaika mag Nyasaye bedo mamor kuom jaricho achiel molokore.”</verse>
				<verse number="11">Yesu nomedo wacho niya, “Ng’at moro ne nigi yawuowi ariyo.</verse>
				<verse number="12">Wuowi machogo nowacho ni wuon mare ni, ‘Wuora, yie ipogna mwandu monego ayudi.’ Kuom mano ng’atno nopogo yawuote ariyogo mwandune.</verse>
				<verse number="13">Bang’ ndalo manok, wuowi machogo noloko gige duto pesa, mi owuok odhi e piny moro mabor. Eka nodonjo e ngima mar anjawo kuno, motieko pesane duto.</verse>
				<verse number="14">Kane osetieko pesane duto kamano, kech maduong’ nowuok e pinyno, mi nodoko jachan machandore.</verse>
				<verse number="15">Kuom mano, nodhi mondo oti ni japinyno moro, mi jalo nokete jakwa ngurue.</verse>
				<verse number="16">Nogombo mondo ocham opokla mane ngurue chamo, to bende onge ng’ama nomiye gimoro.</verse>
				<verse number="17">Eka parone nodwogo kare, mi owacho e chunye niya, ‘Jotich wuora duto nigi chiemo mohingogi, to an kech nega ka!</verse>
				<verse number="18">Abiro dhi kawuora, mi awachne ni, “Wuora, aseketho e nyim Nyasaye kendo e nyimi,</verse>
				<verse number="19">ok awinjora koro mondo iluonga ni wuodi, to keta abed achiel kuom jotichni.” ’</verse>
				<verse number="20">“Kamano noa malo, mochako wuoth madok ka wuon mare. To kane pod en mabor gi dala, wuon mare nonene. Nokeche, mi oringo okwake, monyodhe.</verse>
				<verse number="21">Eka wuowino nowacho ni wuon niya, ‘Aseketho e nyim Nyasaye, kendo e nyimi. Ok awinjora koro mondo iluonga ni wuodi.’</verse>
				<verse number="22">To wuon mare nowacho ni jotichne ni, ‘Goluru law maberie moloyo piyopiyo mondo urwakne, kendo uketne tere e lith lwete. Wuoche bende mondo urwakne e tiende.</verse>
				<verse number="23">Bang’ mano, keluru nyarwath machwe uyang’ mondo wacham wabeduru mamor,</verse>
				<verse number="24">nikech wuodani ne osetho, to koro ongima kendo ne olal, to koro onwang’e.’ Kamano ne gichako timo nyasi ka gimor.</verse>
				<verse number="25">“E kindeno noyudo ka wuowi maduong’ ni oko e puodho, to kane odwogo mochopo machiegni gi dala, nowinjo ka thum ywak, kendo ji miel.</verse>
				<verse number="26">Omiyo ne oluongo achiel kuom jotich, mopenjo gima timore.</verse>
				<verse number="27">Jatich nodwoke niya, ‘Owadu odwogo, kendo wuoru oseyang’one nyarwath machwe, nikech odwogo kongima maber.’</verse>
				<verse number="28">To mirima nomako wuowi maduong’, mi otamore donjo e ot, omiyo wuon mare nowuok, mohombe mondo odonji.</verse>
				<verse number="29">To nodwoko wuon niya, ‘Parie kaka asetiyoni mana ka misumba kuom higni mathothgi duto, kendo pok aketho chikni kata dichiel, to pod ok imiya kata mana nyadiel mondo ayang’ acham gi osiepena!</verse>
				<verse number="30">To koro ka wuodi mosechamo mwanduni duto gi jochode obiro, to iyang’one nyarwath machwe!’</verse>
				<verse number="31">Wuon mare to nokone niya, ‘Nyathina, ndalo duto in koda, kendo giga duto gin magi.</verse>
				<verse number="32">To owinjore wachiem kendo wabed mamor, nikech owaduni yandi otho, to koro ongima, kendo yande olal, to koro onwang’e.’ ”</verse>
			</chapter>
			<chapter number="16">
				<verse number="1">Yesu nowacho ni jopuonjrene niya, “Ne nitie jamoko moro mane oketo ng’ato mondo orit mwandune. To noyudo wach ni jatijno ketho gige.</verse>
				<verse number="2">Omiyo noluonge, mopenje niya, ‘En wach mane ma awinjo kuomini? Tim ane kwan kuom gigo duto mirito, nikech ok inyal dhi nyime gi bedo jarit giga ngang’!’</verse>
				<verse number="3">Eka ng’atno nowacho e chunye niya, ‘Ere gima koro anyalo timo, ka ruodha ogola e tich? Aonge gi teko ma dapurgo, bende ok dakuechi nikech aluoro wich kuot.</verse>
				<verse number="4">Ero, koro ang’eyo gima abiro timo mondo ji orwaka e miechgi, koseriemba e tich.’</verse>
				<verse number="5">Eka noluongo jogop ruodhe achiel achiel, mopenjo jagowi mokwongo ni, ‘In gi gop ruodha moromo ang’o?’</verse>
				<verse number="6">Jalo nodwoke ni, ‘Gopa oromo depe mia achiel mag mo.’ To nokone ni, ‘Bed piny piyopiyo, mondo ikaw kitapi, indikie ni, piero abich.’</verse>
				<verse number="7">Eka nopenjo ng’at machielo niya, ‘In to gopi oromo adi?’ Ng’atno nodwoke ni, ‘Gunde mia achiel mag cham.’ Eka nodwoke ni, ‘Kaw kitapini, indikie ni piero aboro.’</verse>
				<verse number="8">“Jamokono nopako jarit gige ma ok kareno kuom riekone, kendo en adier ni joma ok ong’eyo Nyasaye tiyo gi jowadgi gi rieko moloyo rieko ma joma ong’eyo Nyasaye tiyogo gi jowetegi.”</verse>
				<verse number="9">Eka Yesu nomedo wacho niya, “Mano omiyo awachonu ni, tiuru gi mwandu mag pinyni kuom mako osiepe, mondo chieng’ ma mwandugo orumo, to orwaku e dala mochwere.</verse>
				<verse number="10">Ng’at ma jaadiera kuom gima tin, doko jaadiera kuom gima duong’ bende. Kamano bende, ng’at ma ok jaadiera kuom gima tin ok nyal bedo jaadiera kuom gima duong’.</verse>
				<verse number="11">Emomiyo ka ok usebedo joadiera kuom mwandu ma ok ni kare mag pinyni, koro ng’ano ma digenu kuom mwandu madier?</verse>
				<verse number="12">Koso ka ok usebedo joadiera kuom mwandu ng’at machielo, koro ere ng’ama dimiu mwanduu uwegi?</verse>
				<verse number="13">“Onge misumba manyalo tiyo ni ruodhi ariyo, nimar dosin gi moro, to ohero machielo, kata domi achiel luor, to ochayo machielo. Omiyo ok unyal tiyo ni Nyasaye, mi kendo uchak uti ni mwandu.”</verse>
				<verse number="14">Jo-Farisai, ma gin joma ohero pesa ahinya, nowinjo wechego duto, mi onyiere anyiera.</verse>
				<verse number="15">To Yesu nowachonigi niya, “Un e joma wuorore e nyim ji ni joma kare, to Nyasaye ong’eyo chunyu. Ng’euru ni Nyasaye ochayo gik moko ma dhano kwano ka gik madongo.</verse>
				<verse number="16">“Chik Musa kod weche jonabi ne nigi teko nyaka chop ndalo Johana, kendo chakre kanyo, Wach Maber mar Loch Nyasaye osebedo kilando, kendo ng’ato ka ng’ato riyore mondo odonjie.</verse>
				<verse number="17">To yot mondo polo gi piny orum, moloyo ka nukta achiel matinie moloyo mar Chik lal.</verse>
				<verse number="18">“Ka ng’ato oriembo chiege, mi okendo dhako machielo, to oterore. Bende ka ng’ato okendo dhako ma chwore oriembo, to mano bende oterore.”</verse>
				<verse number="19">Yesu nogoyo nigi ngero niya, “Ne nitie jamoko moro mane rwako lewni mabeyo ma nengogi tek, kendo ne odak e ngima mamalo, kochamo chiemo mabeyo pilepile.</verse>
				<verse number="20">To bende ne nitie ng’at moro modhier, ma nyinge Lazaro, ma adhonde opong’o dende. Ne ikete e dhoranga jamokono pilepile,</verse>
				<verse number="21">kendo nogombo chamo ng’injo molwar e bwo mesa jamokono. Kata mana gwogi bende ne biro mi nang’ adhondene.</verse>
				<verse number="22">To mos achien, ng’at modhierno notho, mi malaika noting’e, motere e bath Ibrahim. Bang’e jamokono bende notho, mi oyiki.</verse>
				<verse number="23">Kane en e Piny Joma Otho kisande malit, noting’o wang’e moneno Ibrahim gi kuma bor, kod Lazaro kobet e bathe.</verse>
				<verse number="24">Eka nokok kowacho niya, ‘Wuonwa Ibrahim, kecha mondo ior Lazaro olut lith lwete e pi, okuego lewa, nikech an gi rem malit e ligegani!’</verse>
				<verse number="25">To Ibrahim nodwoke ni, ‘Wuoda, par ni kane pod ingima ne iyudo gik moko mabeyo, to Lazaro ne yudo gik maricho. To koro sani oneno maber kaeri, ka into inie rem malit.</verse>
				<verse number="26">To bende e kindwa kodi nitie hoho mang’ongo mopogowa, mondo otam joma dwaro kalo kaa koni biro iru, kendo kik ji ng’ad koa koru kabiro koni.’</verse>
				<verse number="27">Eka ng’atno nowacho ni Ibrahim ni, ‘Wuonwa, ka kamano, to kara ornago e dala wuora,</verse>
				<verse number="28">mondo osiem owetena abich modong’ kuno, kik gibi kar sand malit.’</verse>
				<verse number="29">To Ibrahim nodwoke niya, ‘Gin gi weche Musa kod mag Jonabi kuno, omiyo ber mondo giwinjgi.’</verse>
				<verse number="30">To en nowacho ni, ‘Ooyo wuonwa Ibrahim! Ka ng’at moa kuom joma otho odhi irgi, eka digilokre.’</verse>
				<verse number="31">Ibrahim to nokone niya, ‘Ka ok ginyal winjo weche Musa kod Jonabi, to ok giniwinj kata mana ng’at mochier oa kuom joma otho!’ ”</verse>
			</chapter>
			<chapter number="17">
				<verse number="1">Yesu nowacho ni jopuonjrene niya, “Gik mamiyo ji donjo e richo ok nyal bare mak obetie. To mano kaka nobed malit ni ng’at makelogi!</verse>
				<verse number="2">Da obedo maber ka otuene pong’ e ng’ute, mi onyumego e nam, moloyo komiyo achiel kuom joma tindogi odonjo e richo.</verse>
				<verse number="3">Beduru motang’! Ka owadu okethoni, to kwere. To koyie kethone, to wene.</verse>
				<verse number="4">Ka okethoni nyadibiriyo e odiechieng’ achiel, mi obiro iri ndalo abiriyo kokwayi mondo iwene, to nyaka iwene.”</verse>
				<verse number="5">Joote nowacho ni Ruoth Yesu niya, “Medwa yie.”</verse>
				<verse number="6">To Ruoth nowachonigi niya, “Da bed ni un gi yie kata matin marom gi koth karadali, to da uwacho ni yadhni ni, ‘Pudhri, mondo idhi ipidhri e nam,’ mi dowinjou.</verse>
				<verse number="7">“Ere ng’ato kuomu man gi jatich mapuro kata makwayo jambe, ma ka jatichno oa puodho to dowachne ni, ‘Reti ibi ibed piny mondo ichiem’?</verse>
				<verse number="8">Donge dowachne mana ni, ‘Losna chiemo, kendo iikri mondo igamna gima adwaro kachiemo kendo ametho. Eka bang’e in bende ibi ichiem.’</verse>
				<verse number="9">Koso uparo ni bende dogo ni jatichneno erokamano kuom timo gima nowachone ni mondo otim?</verse>
				<verse number="10">Kamano e kaka un bende, ka usetimo gik moko duto mane onyisu ni mondo utim, to onego uwach ni, ‘Wan mana jotich aticha, omiyo onge erokamano monego wayudi, nikech wasetiyo mana tichwa.’ ”</verse>
				<verse number="11">Kane Yesu dhi Jerusalem, nowuotho e kind Samaria gi Galili.</verse>
				<verse number="12">Noyudo odonjo e dala moro, mi jodhoho apar noromo kode. Ne gichung’ gi chien,</verse>
				<verse number="13">mi gikok niya, “Yesu! Yie ikechwa.”</verse>
				<verse number="14">Yesu nonenogi, mowachonigi ni, “Dhiuru ir jadolo mondo orang dendu.” To kane oyudo gin e yo gidhi, ne gichango.</verse>
				<verse number="15">Achiel kuomgi, kane oneno ni osechango, nodwogo ir Yesu kopako Nyasaye matek.</verse>
				<verse number="16">Ne ogoyo chonge piny, mokulore e tiend Yesu, kogoyone erokamano. To ne en ja-Samaria!</verse>
				<verse number="17">Yesu nopenjo niya, “Donge ne gin ji apar mane ochango koso? Koro ere ji ochiko mamoko?</verse>
				<verse number="18">Ere gima omiyo japiny moro nononi kende ema oduogo mondo ogo ni Nyasaye erokamano?”</verse>
				<verse number="19">Eka nowacho ni ng’atno niya, “Chungi, idhi. Yieni ema omiyo ichango.”</verse>
				<verse number="20">Jo-Farisai moko nopenjo Yesu chieng’ ma Loch Nyasaye nobie. Nodwokogi niya, “Onge ranyisi ma ji biro neno manyiso chieng’ ma Loch Nyasaye biroe.</verse>
				<verse number="21">Bende onge ng’ama nowach ni, ‘Neuru, erigo!’ kata ni, ‘Echago cha,’ nikech Loch Nyasaye nie dieru!”</verse>
				<verse number="22">Eka nowacho ni jopuonjrene niya, “Ndalo nobi ma unugomb nenoe chieng’ achiel kuom ndalo mag Wuod Dhano, to ok unune.</verse>
				<verse number="23">Bende jomoko nowachnu ni, ‘Neuru, en kucha!’ kata ni, ‘Neuru, en ka!’ To kik uwuog mondo uluwgi,</verse>
				<verse number="24">nikech kaka mil polo piatore e kor polo koa konchiel nyaka komachielo, e kaka Wuod Dhano bende nobedi chieng’ mobiroe.</verse>
				<verse number="25">To mokwongo nyaka one masiche mang’eny, kendo tieng’ ma kawuononi nyaka dage.</verse>
				<verse number="26">Kaka notimore e ndalo Nowa, e kaka notimre e ndalo Wuod Dhano.</verse>
				<verse number="27">Ji duto nosiko chiemo achiema kendo metho. Chwo ne kendo, kendo nyiri bende ne dhi tedo, nyaka nochopo chieng’ mane Nowa odonjo e yie, mi pi oimo piny, motieko ji pep.</verse>
				<verse number="28">Kamano bende, kaka notimore e ndalo mag Lut, e kaka notimre chieng’ ma Wuod dhano biroe. Ji ne chiemo kendo metho. Ne ging’iewo, kendo ne giloko ohala, bende ne gichwoyo, kendo gigedo.</verse>
				<verse number="29">To chieng’ mane Lut owuokie Sodom, mach kod kite maliel nolwar koa e polo, mi otieko gi pep.</verse>
				<verse number="30">Kamano e kaka notimre chieng’ ma Wuod Dhano nonyisree.</verse>
				<verse number="31">“Ng’at manie wi tat ode chieng’no kik lor piny mondo ogol gige manie ot odhigo. Bende ng’at man oko e puodho kik dog dala.</verse>
				<verse number="32">Paruru gima notimore ni chi Lut!</verse>
				<verse number="33">Ka ng’ato otemo reso ngimane, to ngimane nolalne, to ka ng’at ma ojwang’o ngimane, nores ngimane.</verse>
				<verse number="34">Awachonu ni, otienono ji ariyo nobed kanindo e kitanda achiel; achiel nokaw, to machielo nowe.</verse>
				<verse number="35">Mon ariyo bende nobed ka rego kaachiel; achiel nokaw to machielo nowe. [</verse>
				<verse number="36">Ji ariyo nobed katiyo e puodho; achiel nokaw, to machielo nowe.”]</verse>
				<verse number="37">Eka ne gipenje niya, “Mano notimre kanye, Ruoth?” Nodwokogi ni, “Kama gimoro othoe ema achudhe chokoree!”</verse>
			</chapter>
			<chapter number="18">
				<verse number="1">Yesu nogoyo ni jopuonjrene ngero moro mondo opuonjgigo lamo Nyasaye pile mak ginyosore.</verse>
				<verse number="2">Nowachonigi niya, “Jang’ad bura moro ma ok oluoro Nyasaye, kendo ma ok odewo ji, ne odak e dala moro.</verse>
				<verse number="3">To chi liel moro ma bende nodak e dalano ne osiko biro ire pile, kakwaye ni, ‘Yie ing’adna bura e kinda gi jal ma an-go gi wach.’</verse>
				<verse number="4">Kuom kinde mang’eny jang’ad burano notamore winjo wachne, to bang’e achien nowacho e chunye niya, ‘Kata obedo ni ok aluoro Nyasaye, kendo ok adew ji kamano,</verse>
				<verse number="5">to chi lielni chanda, omiyo abiro ng’adone bura kare, mondo kik obemba gi biro ira pile.’ ”</verse>
				<verse number="6">Eka Ruoth Yesu nodhi nyime kawacho niya, “Winjeuru gima ne jang’ad bura ma ok kareno owacho!</verse>
				<verse number="7">Koro donge Nyasaye nong’ad bura kare ni joge moyier, maywakne odiechieng’ gotieno? Uparo ni dodeki mak okonyogi koso?</verse>
				<verse number="8">Ooyo! Awachonu ni nong’adni bura kare piyopiyo. To chieng’ ma Wuod Dhano obiroe e piny, uparo ni nonwang’ joma oyie kuome koso?”</verse>
				<verse number="9">Joma ne paro giwegi ni gin joma kare, kendo mane ochayo ji mamoko duto, bende Yesu nogoyonigi ngero kama:</verse>
				<verse number="10">“Ji ariyo nodhi e Hekalu mondo olem. Achiel ne ja-Farisai, to machielo ne jasol osuru.</verse>
				<verse number="11">Ja-Farisai nochung’ kar kende, mi olemo niya, ‘A Nyasaye, agoyoni erokamano, nikech ok achal gi jomoko duto, ma jomecho kendo jagang wach kendo ma joma terore. To bende ok achal gi jasol osuruni.</verse>
				<verse number="12">Atweyo chiemo diriyo e juma ka juma, kendo achiwoni achiel kuom apar mag gik moko duto ma anwang’o.’</verse>
				<verse number="13">Jasol osuru to ne ochung’ gi chien kendo ne pok ohedhore kata mana ting’o wiye mondo orang polo, to noywagore malit, kowacho ni, ‘A Nyasaye, yie ikecha, an ma an jarichoni.’ ”</verse>
				<verse number="14">Eka Yesu, notieko kawacho niya, “Akonu ni ng’atni nodok dala ka ni kare e nyim Nyasaye moloyo ng’at machielo cha, nimar ng’at ma ting’ore malo nodwok piny, to ng’at ma dwokore piny noting’ malo.”</verse>
				<verse number="15">Jomoko nokelo koda ka nyithindo matindo ir Yesu, mondo oket lwete kuomgi. To jopuonjrene noneno kamano, mokwerogi.</verse>
				<verse number="16">To Yesu noluongogi, kawacho ni. “Weuru nyithindo obi ira! Kik utamgi, nikech joma kamagi ema yudo gueth mar Loch Nyasaye.</verse>
				<verse number="17">Awachonu adier ni, Ng’at ma ok oyie Loch Nyasaye gi chuny machalo gi chuny nyathi matin, ok noyud gueth mar lochne ngang’.”</verse>
				<verse number="18">Jaduong’ jo-Yahudi moro nopenjo Yesu niya, “Japuonj! In, in g’ama ber. Koro ere gima onego atim mondo ayud ngima mochwere?”</verse>
				<verse number="19">To Yesu nodwoke ni, “Ang’o momiyo iwacho ni an ng’ama ber? Onge ng’ama ber, mak mana Nyasaye kende.</verse>
				<verse number="20">Donge ing’eyo chike, mawacho ni, ‘Kik iterri, kik ineki, kik ikwal, kik ihang wach,’ kendo ni ‘Luor wuoru gi meru’?”</verse>
				<verse number="21">Ng’atno nodwoke ni, “Aserito chikego duto, chakre aa e nyathi.”</verse>
				<verse number="22">Kane Yesu owinjo kamano, nowachone niya, “Gimoro achiel ema pod onego itim. Lok gigi duto pesa, mondo ipog ni joma odhier, eka inibed gi mwandu e polo. Ka isetimo kamano, to bi iluwa.”</verse>
				<verse number="23">Kane ng’atno owinjo kamano, chunye nodoko malit, nikech ne en jamoko ahinya.</verse>
				<verse number="24">Yesu noneno ka chunye lit, mi owacho niya, “Mano kaka donjo e Piny Ruoth Nyasaye tek ni joma nigi mwandu.</verse>
				<verse number="25">Yot ni ngamia kadho e wang’ sandan, moloyo jamoko donjo e Piny Ruoth Nyasaye!”</verse>
				<verse number="26">Joma ne owinjo kowacho kamano, nopenjore ni, “Kara, ere ng’ama nokwo?”</verse>
				<verse number="27">To Yesu nodwokogi niya, “Gik ma dhano ok nyal, Nyasaye ema nyalo.”</verse>
				<verse number="28">Eka Petro nowachone ni, “To wan waseweyo miechewa, mwaluwi.”</verse>
				<verse number="29">Yesu nodwoke, kawachonigi ni, “Adier awachonu ni, ng’ama oweyo dalane kata chiege kata owetene kata jonywolne kata nyithinde nikech Loch Nyasaye,</verse>
				<verse number="30">noyud gik mang’eny e pinyni, moloyo mago moseweyo. To e piny mabiro noyudie ngima mochwere.”</verse>
				<verse number="31">Yesu nokawo jopuonjrene apar gariyo, motero kar kendgi, mi owachonogi niya, “Winjuru! Koro wadhi Jerusalem, kuma gik moko duto mane jonabi ondiko kuom Wuod Dhano biro timoree adier.</verse>
				<verse number="32">Ibiro chiwe e lwet joma ok jo-Yahudi, mi jogo nochare kendo noyanye kendo nong’udh kuome olawo.</verse>
				<verse number="33">Bende ginichwade, kendo gininege, to chieng’ mar adek enochier.”</verse>
				<verse number="34">To jopuonjrene ne ok owinjo tiendn wechego kata achiel, nikech nopandnigi tiende. Kamano ne ok ginyal ng’eyo gima Yesu wacho.</verse>
				<verse number="35">Kane Yesu chiegni chopo Jeriko, muofu moro noyudo obet e bath yo kakuecho.</verse>
				<verse number="36">Muofuno nowinjo ka ji mang’eny kadho, omiyo nopenjo ni, “Mano en ng’a?”</verse>
				<verse number="37">Ne gidwoke ni, “Yesu, ja-Nazareth ema kadho.”</verse>
				<verse number="38">Eka ne okok matek niya, “Yesu, Wuod Daudi, kecha!”</verse>
				<verse number="39">Joma ne otelo ne okwere ni mondo oling’, to nomedo kok matek moloyo ni, “Wuod Daudi, kecha!”</verse>
				<verse number="40">Mano omiyo Yesu nochung’, mowacho mondo okele ire. Kane osebiro machiegni, Yesu nopenje ni,</verse>
				<verse number="41">“Ere gima idwaro ni mondo atimni?” Ne odwoke ni, “Jaduong’, adwaro ni mondo achak anen kendo.”</verse>
				<verse number="42">Yesu nowachone ni, “Nen! Yieni ema omiyo ichango.”</verse>
				<verse number="43">Gikanyono wang’e noyepo, mi oluwo Yesu, komiyo Nyasaye duong’, kendo kane ji duto oneno gima otimore, ne gipako Nyasaye.</verse>
			</chapter>
			<chapter number="19">
				<verse number="1">Yesu nodonjo Jeriko, kendo kane oyudo okadho e dier dalano,</verse>
				<verse number="2">Ng’at moro ma nyinge Zakayo ne dwaro nene. Ng’atno ne jasol osuru maduong’, kendo ne en jamoko.</verse>
				<verse number="3">Ne odwaro neno ni Yesu en ng’ama chalo nadi, to ne ok onyal nene, nikech ji ne ng’eny ahinya, to bende ne en ng’at ma nyadundo.</verse>
				<verse number="4">Kuom mano, noringo odhi nyime, mi oidho ng’owo mondo one Yesu, nikech Yesu ne dhi kadho kanyo.</verse>
				<verse number="5">Kane Yesu ochopo, norango malo, mi owacho ni Zakayo niya, “Lor piny piyo, nikech kawuono adhi bedo wendo e odi.”</verse>
				<verse number="6">Zakayo nolor piyo, mi orwako Yesu gi mor.</verse>
				<verse number="7">To kane ji oneno kamano, ne ging’ur, ka giwacho ni, “Osedhi bedo wendo jaricho!”</verse>
				<verse number="8">Zakayo nochung’, mowacho ni Ruoth Yesu niya, “Ruoth, abiro pogo nus giga ni jochan, kendo kapo ni asemayo ng’ato gire e yo ma ok kare, to abiro chulo nyading’wen.”</verse>
				<verse number="9">Yesu nowacho niya, “Kawuono warruok osebiro e odni, nimar jali bende en nyakwar Ibrahim.</verse>
				<verse number="10">Wuod Dhano nobiro mondo omany joma olal, kendo oresi.”</verse>
				<verse number="11">Kane pod ji winjo wechego, Yesu nogoyo ngero moro, nikech ne koro ochiegni chopo Jerusalem, kendo ji ne paro ni Loch Nyasaye biro betie mak odeko.</verse>
				<verse number="12">Ne owacho niya, “Ng’at moro marahuma ne dwaro dhi e piny moro mabor mondo oyud teko mar duogo bedo ruoth e pinygi.</verse>
				<verse number="13">Ne oluongo jotichne apar, mi omiyo ng’ato ka ng’ato kuomgi siling’ alufu achiel achiel, kowachonigi ni, ‘Lokuru ohala gi pesagi nyaka chop aduogi.’</verse>
				<verse number="14">To jothurgi ng’atno ne osin kode, omiyo ne gioro joote kuma ne odhiyeno gi wach ni, ‘Ok wadwar mondo jalo obed ruodhwa.’</verse>
				<verse number="15">To kata kamano ne okete ruoth, kendo kane odwogo, nogolo chik mondo jotichne mane osemiyo pesa kande obi ire, mondo one ane ohala ma giseyudo.</verse>
				<verse number="16">“Ng’at mokwongo nobiro, mowacho niya, ‘Ruoth, siling’ alufu achiel mane imiya osenywolo siling’ alufu apar ohala.’</verse>
				<verse number="17">Eka ruodhe nodwoke ni, ‘Ber ahinya, in jatich maber! Koro kaka iserito gima tinni maber, aketi mondo ibed ruodh mier apar.’</verse>
				<verse number="18">Ng’at mar ariyo bende nobiro mowacho niya, ‘Ruoth, siling’ alufu achiel mane imiya osenywolo siling’ alufu abich mamoko.’</verse>
				<verse number="19">En bende nodwoke ni, ‘Bed ruodh mier abich.’</verse>
				<verse number="20">Eka ng’at mar adek nobiro mowacho niya, ‘Ruoth, pesa mane imiya eri! Ne aboye gi nanga, mi akane akana,</verse>
				<verse number="21">nikech ne aluori, nimar in ng’at makoch. In ikawo gima ne ok ikano, kendo ikayo gima ne ok ichwoyo.’</verse>
				<verse number="22">To ruodhe nowachone niya, ‘In jatich marach! Abiro ng’adoni bura gi weche ma isewacho gi dhogi iwuon. Kara, in ne ing’eyo ni an ng’at makoch, kendo ni akawo gima ne ok akano, bende ni akayo gima ne ok achwoyo!</verse>
				<verse number="23">To ka kamano, to marang’o ne ok iketo pesana e bengi mondo ka aduogo to akawe kod ohande?’</verse>
				<verse number="24">Eka nowacho ni joma ne ochung’ kanyo mondo okaw pesa kuom ng’atno omi jal mane nigi siling’ alufu apar cha.</verse>
				<verse number="25">Ne giwachone ni, ‘Ruoth, en donge en gi siling’ alufu apar?’</verse>
				<verse number="26">To nodwoke ni, ‘Akonu ni ng’ato ka ng’ato man-go ema nomedi, to ng’at ma ongego, noma kata mana mano matin ma en-go.</verse>
				<verse number="27">To wasika mane ok dwar ni mondo abed ruodhgi to keluru ka mondo uneg mana ka aneno.’ ”</verse>
				<verse number="28">Kane Yesu osegoyo ngero kamano, ne otelo odhi Jerusalem,</verse>
				<verse number="29">kendo kane ochopo machiegni gi Bethfage kod Bethania e got miluongo ni got Zeituni, nooro jopuonjrene ariyo,</verse>
				<verse number="30">kowachonigi niya, “Dhiuru e dala man nyimu cha, kendo kudonjo, to ubiro nwang’o nyathi kanyna motue, mapok ng’ato oidho nyaka nene. Gonyeuru ukele ka.</verse>
				<verse number="31">To ka ng’ato openjou gimomiyo ugonye, to dwokeuru ni, ‘Ruodhwa dware.’ ”</verse>
				<verse number="32">Jootego nodhi monwang’o gik moko duto mana kaka nosenyisogi,</verse>
				<verse number="33">to kane oyudo gigonyo nyathi kanyna, wegi nopenjogi ni, “Ang’o momiyo ugonyo nyathi kanyna no?”</verse>
				<verse number="34">Ne gidwoko ni, “Ruodhwa dware.”</verse>
				<verse number="35">Kamano ne gikele ni Yesu, eka ne gipedho lepgi e dieng’eye mi giketoe Yesu.</verse>
				<verse number="36">To kane owuotho odhi, ne gipedhone lepgi e yo.</verse>
				<verse number="37">Yesu nochopo machiegni gi Jerusalem, kama yo lorgo kaa e got Zeituni, mi jopuonjre mang’eny nochako pako Nyasaye matek gi mor, nikech timbe madongo miwuoro mane giseneno.</verse>
				<verse number="38">Ne giwacho niya, “Oguedh Ruoth mabiro e nying Ruoth Nyasaye! Kue obedi e polo, kendo duong’ obedi e polo malo.”</verse>
				<verse number="39">Eka moko kuom jo-Farisai mane nie ogandano nowacho ni Yesu niya, “Japuonj, kwer jopuonjreni mondo oling’!”</verse>
				<verse number="40">To nodwokogi ni, “Awachonu ni, ka giling’ to kara koda ka kitegi bende biro kok!”</verse>
				<verse number="41">Yesu nomedo chopo machiegni gi Jerusalem, kendo kane oneno dalano, ne oywage,</verse>
				<verse number="42">kowacho niya, “Yaye, mad ne bed ni ing’eyo tinendeni gima dikelni kue! To kata kamano ogeng’ore ni wang’i.</verse>
				<verse number="43">Ndalo nobi ma wasiki notimnie ageng’a koni gi koni kakunyoni bur alwora.</verse>
				<verse number="44">Ginitieki kaachiel gi jogi duto, kendo ok giniwe kata kidi achiel kochung’ ewi wadgi, nikech ne ok ing’eyo kinde mane Nyasaye obiroe iri mondo olimi!”</verse>
				<verse number="45">Yesu nodonjo e Hekalu, mi ochako riembo joohala,</verse>
				<verse number="46">kowachonigi niya, “Ondiki e Muma ni, ‘Oda nobed od lemo’, to un useloke od jomecho.”</verse>
				<verse number="47">Ne opuonjo e Hekalu pile, to jodolo madongo gi jopuonj Chik kod jodong oganda ne dwaro nege.</verse>
				<verse number="48">To ne ok ginyal yudo yo mar timo kamano, nikech ji duto nosiko kawinjo puonjne, ka ok gidwar ni mondo kata mana wach achiel okadh mak owinjo.</verse>
			</chapter>
			<chapter number="20">
				<verse number="1">Chieng’ moro kane Yesu puonjo ji e Hekalu, kendo lando Wach Maber, jodolo madongo gi jopuonj Chik, kaachiel gi jodong oganda, ne jobiro ire,</verse>
				<verse number="2">mopenje niya, “Nyiswa ane! Ere teko ma in-go, momiyo itimo gik ma kamagi? Koso ng’ama omiyi teko mar timogi?”</verse>
				<verse number="3">Yesu nodwokogi niya, “Weuru ane bende apenjue gimoro achiel. Nyasauru ane!</verse>
				<verse number="4">Teko ma Johana batisogo ji noa kuom Nyasaye koso kuom dhano?”</verse>
				<verse number="5">Eka jogo nochako wuoyo e kindgi giwegi, ka gipenjore ni, “Ere kaka dwadwoke? Ka wawacho ni teko Johana noa kuom Nyasaye, to obiro penjowa gima omiyo ne ok wayie wach Johana.</verse>
				<verse number="6">To ka wawacho ni noa kuom dhano, to ji duto man kagi biro chieliwa gi kite, nikech giyie ni Johana ne janabi.”</verse>
				<verse number="7">Kuom mano ne gidwoko ni ok ging’eyo kuma ne teko Johana oaye.</verse>
				<verse number="8">Eka Yesu nowachonigi ni, “Ka kamano, to an bende ok anyal nyisou kuma ayudoe teko ma atimogo gigi.”</verse>
				<verse number="9">Bang’e Yesu nogoyo ni ji ngero niya, “Ng’at moro noloso puoth mzabibu. Eka ne oweye e lwet jopur, mi owuok odhi wuoth e piny moro mabor kuom ndalo mang’eny.</verse>
				<verse number="10">To kane kinde ma olemo chieki ochopo, ne ooro jatichme ir jopurgo mondo oomne pokne kuom gik monyak e puodho. To jopurgo nogoyo ng’atno, moriembo gi lwete nono.</verse>
				<verse number="11">Kuom mano wuon puodho nochako ooro jatich machielo, to en bende jogo ne ogoye, kendo otimone marach, mi oriembe nono.</verse>
				<verse number="12">Eka nooro jatich mar adek, to mano bende ne gigoyo, mi giriembo.</verse>
				<verse number="13">Bang’ mano, wuon puodho nopenjore kawacho ni, ‘Koro ere gima koro datim? Ee, ang’eyo gima abiro timo, abiro oro wuoda awuon, nimar kamoro dipo ka gimiye luor.’</verse>
				<verse number="14">To kane jopurgo oneno wuodeno, ne giwacho e kindgi giwegi niya, ‘Ma eri e wuod wuon lowo. Wanegeuru mondo lopeni odong’nwa!’</verse>
				<verse number="15">Omiyo ne gidhire oko e tok puodho mi ginege.” Eka Yesu nopenjogi ni, “Koro uparo ni wuon puodho biro timo jopurgo nadi?</verse>
				<verse number="16">Donge obiro biro, mi oneg jogo, kendo okaw puodho mi omi jopur moko nono?” To kane ji owinjo kamano, ne giwacho ni, “Ngang’! Mano ok nyalre!”</verse>
				<verse number="17">Yesu norangogi, mopenjogi niya, “To kara, ere tiend weche mondiki e Muma ma wacho ni, Kidi mane jogedo odagi, ema koro osedoko kidi motegno moriwo kor ot’?</verse>
				<verse number="18">Ng’ato ang’ata mopodho kuom kidino notur matindotindo, to ka kidino ema opodho kuom ng’ato to norege ka buru!”</verse>
				<verse number="19">Jopuonj Chik kod jodolo madongo notemo mondo omak Yesu gikanyono, nikech ne ging’eyo ni osegoyo ngerono mana kuomgi, to kata kamano ne giluoro ji mane ni kanyo.</verse>
				<verse number="20">Omiyo ne girito mondo giyud thuolo maber. Ne gioro jombetre mane owuondore ni joma kare, mondo omake kowinjo kowacho gimoro marach, kendo okete e lwet ruoth.</verse>
				<verse number="21">Jombetrego nowacho ni Yesu niya, “Japuonj, wang’eyo ni gima iwacho kendo ipuonjo en adier. Bende wang’eyo ni ok iluoro wang’ ng’ato, kata dabed ni en ng’ama nadi, to ipuonjo yor Nyasaye gi adiera.</verse>
				<verse number="22">To koro, nyiswa ane ka Chikwa oyie mondo wagol osuru ni Kaisar, kata kik wagol?”</verse>
				<verse number="23">To Yesu noneno kaka gichikone obadho. Omiyo nowacho nigi ni,</verse>
				<verse number="24">“Nyisauru ane siling’ mondo ane.” Kane gisekelone siling’, nopenjogi niya, “Kidoni gi nying’ man kuom siling’ni gin mag ng’a?” Ne gidwoke ni, “Gin mag Kaisar.”</verse>
				<verse number="25">Eka Yesu nowachonigi niya, “Kara chiwuru ni Kaisar gi Kaisar to gi Nyasaye chiwuru ni Nyasaye!”</verse>
				<verse number="26">Kamano ne ok ginyal make kata gi wach achiel e nyim ji kanyo, omiyo ne giling’ thi, ka giwuoro dwokone!</verse>
				<verse number="27">Jo-Sadukai moko nobiro ir Yesu. (Gin e joma wacho ni chier ongee) Ne giwachone niya,</verse>
				<verse number="28">“Japuonj! Musa nondikonwa Chik ni ni ka ng’ato otho, mi oweyo chiege ka onge nyathi, to owadgi nyaka kaw chiegeno, mondo onywolnego nyithindo.</verse>
				<verse number="29">To koro ne nitie owete abiriyo. Wuowi maduong’ nokendo dhako, to otho ka ok onywolo nyathi.</verse>
				<verse number="30">Eka owadgi maluwe notero chiegeno,</verse>
				<verse number="31">kendo mar adek bende. Mano e gima notimore ni owete abiriyogo duto, to giduto ne githo ka ok ginywolo nyithindo.</verse>
				<verse number="32">Bang’e dhakono bende notho.</verse>
				<verse number="33">To koro, chieng’ chier, to dhakono nobed chi ng’a kuomgi, ka ji abiriyogo duto nokende kamano?”</verse>
				<verse number="34">Yesu nodwokogi niya, “Chwo gi mon mae pinyni kendore,</verse>
				<verse number="35">to chwo gi mon moyier mondo ochopi e piny mabiro, kendo ochier kuom joma otho, ok kendre.</verse>
				<verse number="36">Adier ok ginyal tho kendo, nikech gichal gi malaika, kendo gin nyithind Nyasaye, nimar gin joma osechier.</verse>
				<verse number="37">To kata mana Musa bende onyiso maler ni joma otho chier, nikech kusomo wach bungu maliel, to ubiro neno ni oluongo Ruoth Nyasaye ni Nyasach Ibrahim, gi Nyasach Isaka, kod Nyasach Jakobo.</verse>
				<verse number="38">To wang’eyo ni ok en Nyasach joma otho, to en Nyasach joma ngima, nikech e nyim Nyasaye, ji duto ngima.”</verse>
				<verse number="39">Eka jopuonj Chik moko nowacho niya, “Idwoko maber, japuonj.”</verse>
				<verse number="40">Ne giwacho kamano nikech ne ok ginyal hedhore penje weche moko kendo!</verse>
				<verse number="41">Yesu nopenjogi niya, “Ere kaka ji wacho ni Mesia nobed nyakwar Daudi,</verse>
				<verse number="42">ka Daudi owuon to owacho e kitap Zaburi niya, ‘Ruoth Nyasaye nowacho ni Ruodha ni, “Bed e bada korachwich ka,</verse>
				<verse number="43">nyaka chop aket wasiki obed raten tiendi.” ’</verse>
				<verse number="44">Kamano waneno ni Daudi ema luongo Mesia ni Ruoth. Koro ere kaka Mesia dibed nyakwar Daudi?”</verse>
				<verse number="45">Kane oyudo ji duto winjo weche Yesu, nowacho ni jopuonjrene niya,</verse>
				<verse number="46">“Beduru motang’ ni jopuonj Chik, ma ohero wuotho gi lewni maboyo, kendo mohero mondo ji omosgi kamiyogi duong’ kuonde ma ji ochokoree, bende mohero kombe ma nyime e ut lemo, kendo mohero kuonde moyiedhi e sewni.</verse>
				<verse number="47">Gin joma yako ut mond liete, ka giriasore gi lemo moyware. Gininwang’ kum marach moloyo!”</verse>
			</chapter>
			<chapter number="21">
				<verse number="1">Yesu noting’o wang’e, moneno ka jomwandu bolo chiwogi e sandug sadaka mar Hekalu,</verse>
				<verse number="2">to bende noneno chi liel moro modhier ka golo ndururu ariyo.</verse>
				<verse number="3">Eka nowacho niya, “adier awachonu ni chi liel modhierni osegolo chiwo maduong’ moloyo ji mamoko duto,</verse>
				<verse number="4">nimar ji mamoko osechiwo mana gik ma gigolo kuom mwandugi. En to, kata obedo ni odhier kamano, to osechiwo duto ma dokonyrego.”</verse>
				<verse number="5">Jomoko ne wuoyo kuom Hekalu, kawuoro kaka olose gi kite mabeyo kendo kaka mich michiwoe ni Nyasaye long’o. To Yesu nowachonigi niya,</verse>
				<verse number="6">“Ndalo biro ma onge kata mana kidi achiel kuom gik munenogi duto ma nodong’ kochung’ ewi wadgi, to giduto nowitgi piny.”</verse>
				<verse number="7">To ne gipenjo niya, “Japuonj, gigo notimre karang’o? Koso ang’o ma notimre manyisowa ni kindeno chiegni?”</verse>
				<verse number="8">Yesu nodwokogi niya, “Beduru motang’, mondo kik wuondu, nikech ji mang’eny nobi gi nyinga, kawacho ni, ‘An e en,’ kendo ni, ‘Ndalo chiegni.’ To kik uluwgi!</verse>
				<verse number="9">Bende kik ubed maluor kuwinjo humb lwenje gi koko, nikech gik ma kamago nyaka kwong timre, to mano ok onyiso ni giko mar piny chiegni.”</verse>
				<verse number="10">Nodhi nyime kowacho ni, “Ogendini noked gi ogendini wetegi, kendo ruodhi bende nomonj ruodhi wetegi.</verse>
				<verse number="11">Piny noyiengni matek, kendo kech gi tuoche nobedie kuonde mopogore opogore. Gik malich mabwogo ji, kod honni madongodongo bende notimre e polo mondo obed ranyisi.</verse>
				<verse number="12">“To kapok gigo duto otimore, to nomaku, mi sandu, kendo noteru mondo oyalu e nyim jodong ut lemo, mi ketu e jela. Bende giniteru e nyim ruodhi kod jodongo nikech an.</verse>
				<verse number="13">Mano e thuolo ma unuyudi mar hulo gik museneno.</verse>
				<verse number="14">Emomiyo keturu chunyu mondo ung’e ni ka kindeno ochopo, to ok unuchandru kuom paro gima dudwoki,</verse>
				<verse number="15">nikech an ema namiu weche kod rieko ma onge wasiku kata achiel ma nosir kata nokwer.</verse>
				<verse number="16">Kata mana jonywolu gi oweteu gi wedeu kod osiepeu nondhogu, kendo ginichiw jomoko kuomu mondo onegi.</verse>
				<verse number="17">Bende ji duto nobed mamon kodu nikech an.</verse>
				<verse number="18">To kata kamano, onge kata yie wiu achiel ma nolal.</verse>
				<verse number="19">Omiyo timuru kinda, nimar mano e kaka unuyud ngima maradier.</verse>
				<verse number="20">“Ka uneno ka ogend lweny olworo Jerusalem, to ng’euru ni kinde mikethee osechopo!</verse>
				<verse number="21">Kuom mano, joma nie piny Judea nyaka ring dhi pondi e gode, kendo joma ni Jerusalem nyaka wuog oko, bende jogo man oko kik duog Jerusalem,</verse>
				<verse number="22">nimar mago nobed ndalo ma Nyasaye kumoe joge, mondo weche duto mondiki e Muma otimre.</verse>
				<verse number="23">Mano kaka nobed malit e ndalogo ni mon mayach kod mon man gi nyithindo mapod dhoth, nikech chandruok maduong’ nobed e piny, kendo jo-Israel noyud kum malit.</verse>
				<verse number="24">Moko kuomgi noneg e lweny, to moko nomaki mi ter e pinje mamoko duto, kendo ogendini ma ok jo-Yahudi nonyon Jerusalem nyaka chop ndalo lochgi rum.</verse>
				<verse number="25">“Ranyisi nobedi e wang’chieng’ gi due kod sulue, kendo ogendini mae piny nobed kodhier nono, kendo ka luor, nikech nam nowuo, kendo apaka nogore madongodongo.</verse>
				<verse number="26">Luoro nomi chuny ji ling’re nikech gik mabiro timore e piny, kendo teko momako sulue e polo bende noyiengni.</verse>
				<verse number="27">Eka Wuod Dhano nothinyre, kabiro e bor polo gi teko malich kod duong’ maler.</verse>
				<verse number="28">Ka gigo ochako timore, to chung’uru tir, kendo ting’uru wiu, nikech warruok maru okayo machiegni.”</verse>
				<verse number="29">Bang’ mano, Yesu nogoyonigi ngero niya, “Par ane uru yadh ng’owo kod yien mamoko.</verse>
				<verse number="30">Ka uneno ka bedegi chako loth, to ung’eyo mak ng’ato onyisou, ni ndalo chwiri chiegni.</verse>
				<verse number="31">Kamano bende, ka uneno ka gik ma asewachonugo timore, to unung’e ni Loch Nyasaye ochopo machiegni.</verse>
				<verse number="32">To nyako ung’e ni gigo duto notimre kapok tieng’ ma kawuononi otho duto.</verse>
				<verse number="33">Polo gi piny norum. Wechena to ok norum.</verse>
				<verse number="34">“Ritreuru mondo kik utim anjawo, kata kik ubed jomer kata joma parore kuom gik manie pinyni, nono to chieng’no biro poyou mana ka obadho,</verse>
				<verse number="35">nimar enopo ji duto modak e piny.</verse>
				<verse number="36">Omiyo beduru motang’ kulemo pile mondo uyud teko mar tony e gik mabiro timore duto, kendo uchung’ e nyim Wuod Dhano.”</verse>
				<verse number="37">Pile Yesu ne puonjo e Hekalu godiechieng’, to gotieno ne odhi onindo e got miluongo ni got Zeituni.</verse>
				<verse number="38">Ji duto ne mondo e Hekalu gokinyi mang’ich mondo owinj puonjne.</verse>
			</chapter>
			<chapter number="22">
				<verse number="1">Koro Sap Makati ma ok ketie Thowi, miluongo ni Pasaka, ne chiegni.</verse>
				<verse number="2">To jodolo madongo kod jopuonj Chik ne dwaro yo ma digineggo Yesu ling’ling’, nimar ne giluoro ji.</verse>
				<verse number="3">Bang’e Satan nodonjo kuom Judas miluongo ni Iskariot, mane acheil kuom jopuonjre Yesu apar gariyo.</verse>
				<verse number="4">Omiyo nodhi opimo wach gi jodolo madongo kod jotend jorit Hekalu, kaka doket Yesu e lwetgi.</verse>
				<verse number="5">Ne gimor ahinya, kendo ne giwinjore kode ni ginimiye pesa.</verse>
				<verse number="6">Judas noyie, kendo nochako dwaro rieko ma doketgo Yesu e lwetgi ka ji ok ong’eyo.</verse>
				<verse number="7">Chieng’ Sap Makati ma ok ketie Thowi, ma inegoe nyarombo Pasaka, nochopo.</verse>
				<verse number="8">Yesu nooro Petro kod Johana, kowachonigi ni, “Dhiuru ulosnwa Pasaka mondo wabi wacham.”</verse>
				<verse number="9">To ne gipenje ni, “Ere kama idwaro ni mondo walosee?”</verse>
				<verse number="10">Nowachonigi niya, “Ka usedonjo Jerusalem, to ubiro romo gi ng’aat moting’o dapi. Luweuru nyaka ot modonjoe,</verse>
				<verse number="11">kendo nyisuru wuon odno ni, ‘Japuonj penji ni, ere ot moikne, mobiro chamoe Sap Pasaka gi jopuonjrene?’</verse>
				<verse number="12">Eka obiro nyisou ot malach moiki e gorofa malo. Kanyo ema mondo uikie gik moko duto.”</verse>
				<verse number="13">Kamano ne gidhi, kendo ne ginwang’o gik moko duto mana kaka Yesu nosenyisogi, mi giiko Pasaka kuno.</verse>
				<verse number="14">Kane sa ochopo, Yesu nobet e mesa kod jootene.</verse>
				<verse number="15">Nowachonigi niya, “Asegombo ahinya mondo acham Pasakani kodu kapok osanda,</verse>
				<verse number="16">nimar awachonu ni ok nachak achame ngang’ nyaka chop time mogik e Piny Ruoth Polo.”</verse>
				<verse number="17">Eka nokawo kikombe, mi ogoyo ni Nyasaye erokamano. Bang’e nowacho niya, “Kawuru ma, mondo upogru,</verse>
				<verse number="18">nimar awachonu ni chakre kawuono ok nachak amadh divai nyaka chop Loch Nyasaye bi.”</verse>
				<verse number="19">Eka nokawo makati, kendo kosegoyo ni Nyasaye erokamano, nong’ingo makatino, kowacho ni, “Ma e ringra mochiw nikech un. Timuru kamano mondo uparago.”</verse>
				<verse number="20">Kamano bende nokawo kikombe bang’ chiemo, kowacho niya, “Kikombe ni e remba, mochwer nikech un, kitimonugo Winjruok Manyien gi Nyasaye.</verse>
				<verse number="21">To ng’euru ni ng’at mondhoga ni koda e mesa ka!</verse>
				<verse number="22">Wuod Dhano biro tho mana kaka Nyasaye nochano. To mano kaka nobed malit ni ng’at mondhoge!”</verse>
				<verse number="23">Eka ne gichako penjore kendgi ni en ng’a kuomgi ma ditim gima kamano.</verse>
				<verse number="24">Mbaka nowuok e kind jopuonjre ka gipenjore ni en ng’a ma kwano ka ng’ama duong’ moloyo kuomgi.</verse>
				<verse number="25">Yesu nowachonigi niya, “Ruodhi mag pinyni nigi teko kuom jogi, kendo jotelo dwaro ni mondo ji oluonggi ni, ‘Osiepe ji’.</verse>
				<verse number="26">To un ok uchal kamano. Ng’at maduong’ie moloyo kuomu nyaka bed ka ng’ama tinie moloyo, kendo jatelo nyaka bed ka jatich.</verse>
				<verse number="27">Kuom ji ariyogi, ere ng’ama duong’ie moloyo wadgi? Jal ma obet kachiemo, koso jal matiyone? Donge en jal ma obet kachiemo? To an, an e kindu ka ng’at matiyo.</verse>
				<verse number="28">Un e joma osesiko koda e masichena duto,</verse>
				<verse number="29">kendo kaka Wuora osechano mondo omiya teko mar loch, e kaka un bende asechano mondo uyud loch.</verse>
				<verse number="30">Unuchiem kendo unumethi koda e pinya, kendo unubed e kombe ruodhi, kung’ado bura ni dhoudi apar gariyo mag Israel.”</verse>
				<verse number="31">Eka Yesu nodhi nyime ni, “Simon, Simon, winji! Satan oseyudo thuolo mondo opiedhu mana kaka dhako piedho cham.</verse>
				<verse number="32">To in aselemoni mondo yieni kik lal, kendo ka iselokori, miduogo ira, to nyaka ijiw oweteni.”</verse>
				<verse number="33">Petro nodwoke ni, “Ruoth, aikora dhi kodi e jela kata mana kar tho bende.”</verse>
				<verse number="34">To Yesu nodwoke niya, “Petro awachoni ni thwon gweno ok ang’ nokog tinende kapok ikweda didek ni ok ing’eya.”</verse>
				<verse number="35">Bang’ mano, Yesu nopenjogi ni, “E ndalo mane aorou ka uonge gi ofuko mar pesa, kata sandug wuoth, kata gi wuoche, ne uchando gimoro koso?” Ne gidwoke ni, “Onge gima ne wachando.”</verse>
				<verse number="36">Eka nowachonigi niya, “To koro akonu ni ng’at man gi ofuko mar pesa, kata sandug wuoth, mondo okaw, bende ng’at ma onge gi ligangla mondo olok lawe, ong’iewgo ligangla,</verse>
				<verse number="37">nimar awachonu ni gima Muma wacho ni, ‘Ne okwane kod joketho’, nyaka timre kuoma, nikech gik ma ondik kuoma koro chiegni timore.”</verse>
				<verse number="38">Jopuonjrene nowachone ni, “Ruoth, ligengni ariyo eki ni ka.” En to nokwerogi ni, “Weuru wuoyo kamano!”</verse>
				<verse number="39">Yesu nowuok, modhi e got Zeituni kaka ne otimo pile, kendo jopuonjrene bende nodhi kode.</verse>
				<verse number="40">Kane ochopo kanyo, nowachonigi niya, “Lemuru mondo kik udonj e tem.”</verse>
				<verse number="41">Eka noweyogi modhi kuma ochwalore ma dirom diro kidi, mi nogoyo chonge piny, kendo olemo,</verse>
				<verse number="42">kowacho niya, “Wuora kiyie to gol kikombe mar masirani oa kuoma, to ok kaka an ema adwaro, to gima idwaro ema mondo otimre.” [</verse>
				<verse number="43">Eka malaika moa e polo nofwenyorene, mi omiye teko.</verse>
				<verse number="44">Chunye nochandore malit ahinya, mi nomedo lemo matek, kendo luya nochotne maton piny mana ka remo.]</verse>
				<verse number="45">Kane oa malo bang’ lemo, ne odok ir jopuonjrene, mi onwang’o ka nindo oterogi, nikech chunye ne lit.</verse>
				<verse number="46">Nowachonigi ni, “Ang’o momiyo unindo? Auru malo ulem, mondo kik udonj e tem.”</verse>
				<verse number="47">Kane pod owuoyo, ji moko mang’eny notucho, ka jal miluongo ni Judas otelonigi. Ne en achiel kuom joote apar gariyo. Nosudo ir Yesu mondo onyodhi.</verse>
				<verse number="48">To Yesu nopenje niya, “Judas, indhogo Wuod Dhano mana gi nyoth koso?”</verse>
				<verse number="49">Kane jopuonjre Yesu oneno gima dwaro timore, ne gipenje niya, “Ruoth, waked gi ligangla koso?”</verse>
				<verse number="50">Eka ng’at achiel kuomgi nong’ado it jatich jadolo maduong’ ma korachwich oko.</verse>
				<verse number="51">To Yesu nokwere ni, “We timo kamano!” Eka nomulo it ng’atno, mochango.</verse>
				<verse number="52">Bang’ mano Yesu nowacho ni jodolo madongo gi jotend jorit Hekalu, kod jodongo mane obiro mondo omake niya, “Ere gimomiyo ubirona gi ligengni kod arunge, mana ka gima an jamecho?</verse>
				<verse number="53">Pile ne an kodu e Hekalu, to ne ok umaka. To koro ma e sa maru, ka teko mar mudho tiyo.”</verse>
				<verse number="54">Ne gimako Yesu, mi gitero e od jadolo maduong’, to Petro noluwo bang’gi gi chien.</verse>
				<verse number="55">Kane gisemoko mach e laru, mi gibet piny kanyo, Petro nobiro mobet kodgi.</verse>
				<verse number="56">To nyako moro ma jatich nonene ka mach liel, morango wang’e tir, kendo owacho niya, “Jali bende ne ni kode!”</verse>
				<verse number="57">To Petro nokwer ni, “Nyako! Ok ang’eye.”</verse>
				<verse number="58">Bang’e matin, ng’at moro bende nonene mowachone niya, “In bende in achiel kuomgi!” To Petro nodwoke ni, “Omera, ok an!”</verse>
				<verse number="59">Bang’e kinde ma dirom sa achiel, ng’at machielo nojiwo wach matek, ni, “Adier, jali bende ne ni kode, nikech en ja-Galili.”</verse>
				<verse number="60">To Petro nokwer, kawacho niya, “Omera, ok ang’eyo gima iwacho!” Gikanyono, kapod owuoyo, thwon gweno nokok.</verse>
				<verse number="61">Eka Ruoth Yesu nolokore mong’iyo Petro, mi Petro noparo wach mane osewachone ni, “Tinendeni, kapok thwon gweno okok, to ang’ nikweda didek.”</verse>
				<verse number="62">Mano omiyo Petro nowuok oko, moywak malit.</verse>
				<verse number="63">Joma ne rito Yesu nojare, kendo ogoye.</verse>
				<verse number="64">Ne giumo wang’e mi gipenje ni, “Hul ane ng’ama ogoyi.”</verse>
				<verse number="65">Bende ne giyanye gi weche mang’eny maricho.</verse>
				<verse number="66">Kane piny oyawore, jodong jo-Yahudi gi jodolo madongo kod jopuonj Chik nochokore, mi oter Yesu e buchgi.</verse>
				<verse number="67">Ne giwachone ni, “Ka in e Mesia adier, to nyiswa ane.” En to nokonigi ni, “Ka anyisou, to ok ubi yie,</verse>
				<verse number="68">to bende ka apenjou gimoro, to ok ubi dwoka.</verse>
				<verse number="69">To chakre kawuono, Wuod Dhano biro bet e bat korachwich mar Nyasaye Manyalo Gik Moko Duto!”</verse>
				<verse number="70">Eka ne gipenje giduto ni, “To kara, in e Wuod Nyasaye?” Nodwokogi ni, “Uwacho adier ni an e en.”</verse>
				<verse number="71">Bang’ mano, ne giwacho ni, “Koro pod wadwaro joneno nang’o, to wan wawegi wasewinjo dhoge owuon?”</verse>
			</chapter>
			<chapter number="23">
				<verse number="1">Eka joburano duto nochung’ motero Yesu e nyim Pilato,</verse>
				<verse number="2">mi gichako donjone kuno, ka giwacho niya, “Ne wanwang’o jali kapuonjo jowa marach, kokwerogi ni kik gigol osuru ni Kaisar, kendo kowacho ni en owuon en Mesia, tiende ni ruoth.”</verse>
				<verse number="3">Eka Pilato nopenjo Yesu ni, “In e ruodh jo-Yahudi koso?” To en nodwoko ni, “In ema isewacho kamano.”</verse>
				<verse number="4">Bang’ mano, Pilato nowacho ni jodolo madongo kod joma nochokore duto ni, “Ok ayudo jali gi ketho.”</verse>
				<verse number="5">To ne gijiwo wach matek niya, “Oketho ji, kopuonjo e Judea duto. Ne ochako Galili, kendo koro osechopo ka.”</verse>
				<verse number="6">Kane Pilato owinjo kamano, nopenjo ka Yesu en ja-Galili.</verse>
				<verse number="7">To kane osenyise ni oa kuno, notere ir Herode ma bende noyudo ni Jerusalem e ndalogo.</verse>
				<verse number="8">Herode nodoko mamor ahinya koneno Yesu, nikech nosewinjo humbe, omiyo nogombo ahinya mondo onene, kendo oneye hono moro motimo.</verse>
				<verse number="9">Ne openjo Yesu weche mang’eny, to Yesu ne ok odwoke kata wach achiel.</verse>
				<verse number="10">Jodolo madongo kod jopuonj Chik nobiro, mondonjone matek ahinya.</verse>
				<verse number="11">Herode kaachiel gi askechene nojare, kendo nonyiere. Eka Herode nogolo chik, morwakne kandhu maber, bang’e odwoke ir Pilato.</verse>
				<verse number="12">Chieng’ onogo, Herode gi Pilato ne jomako osiep, nikech noyudo gisebedo ka gimonre chon.</verse>
				<verse number="13">Pilato noluongo jodolo madongo gi jodongo kod ji duto,</verse>
				<verse number="14">mi owachonigi niya, “Nende ukelona jali ni en ng’at maketho oganda, to asenone e nyimu, kendo ok ayudo ni en gi ketho mudonjonegogi.</verse>
				<verse number="15">To kata mana Herode bende ok oyude gi ketho, nimar osedwokonwago. Onge gima ng’atni osetimo mowinjore gi buch tho.</verse>
				<verse number="16">Emomiyo abiro golo chik mondo odhi.” [</verse>
				<verse number="17">Nowacho kamano nikech higa ka higa e Sawo mar Pasaka ne nyaka ogony ni ji ng’at achiel motue.]</verse>
				<verse number="18">To oganda ji duto nokok ni, “Neg ng’atni, to gonynwa Baraba!” (</verse>
				<verse number="19">Baraba en ng’at mane oseket e jela nikech wach koko mane otimore Jerusalem, kendo nikech nek.)</verse>
				<verse number="20">Pilato ne dwaro gonyo Yesu, omiyo nochako owuoyo gi ji kendo.</verse>
				<verse number="21">To ne gikok ni, “Gure e msalaba! Gure e msalaba!”</verse>
				<verse number="22">Eka nochako openjogi mar adek ni, “To ere gima rach mosetimo? Ok wanwang’o ketho kuome mowinjore gi tho. Omiyo abiro chwade, to aweye odhi.”</verse>
				<verse number="23">To ne gisiko ka gikok matek moloyo ni mondo ogur Yesu e msalaba, nyaka kokogi</verse>
				<verse number="24">nomiyo Pilato oyie ng’ado bura kaka gidwaro.</verse>
				<verse number="25">Ne ogonyo jal mane gikwayo, mane oyudo otue nikech koko kendo nikech nek. Yesu to noketo e lwetgi mondo gitimne kaka gidwaro.</verse>
				<verse number="26">Kane gigolo Ysu kanyo mondo gidhi ginegi, ne gimako ng’at moro ma nyinge Simon ja-Kurene mane oyudo biro Jerusalem koa e gweng’ moro. Ne giyieyone msalaba mondo oting’, koluwo bang’ Yesu.</verse>
				<verse number="27">Oganda maduong’ noluwo Yesu, ka mon goyo nduru malit, kaywage.</verse>
				<verse number="28">To Yesu nolokore, mowachonigi niya, “Un nyi Jerusalem, weuru ywaga, to ywagreuru mana un uwegi, kendo ywaguru nyithindu,</verse>
				<verse number="29">nikech ndalo biro ma ji nowachie ni, ‘Mano kaka mon maonge nyithindo gin johawi! Adier, mon ma ok onywol, kendo ma thundegi ok odhodhi gin johawi!’</verse>
				<verse number="30">Bende giniwach ni gode niya, ‘Ruombreuru kuomwa!’</verse>
				<verse number="31">Ka gik ma kamagi timore ni an, ma achalo gi yath manumu, to ang’o ma notimrenu, un muchalo gi yath motwo?”</verse>
				<verse number="32">Ji ariyo mamoko ma joketho bende ne gidhigo mondo gigur gi Yesu.</verse>
				<verse number="33">Kane gichopo kama iluongo ni, ‘Hanga Wich’, ne giguro Yesu e msalaba, kaachiel gi joketho ariyogo, achiel e bathe korachwich, to machielo e bathe koracham.</verse>
				<verse number="34">Yesu nowacho niya, “Wuora, wenigi, nikech gikia gima gitimo.” Askeche to nokawo lepe, mi gipogore gi ombulu.</verse>
				<verse number="35">To ji mang’eny ne ni kanyo, kaneno gima timore, kendo jodong jo-Yahudi nonyiere, kawacho ni, “Noreso jomoko, omiyo ka en e Mesia ma Nyasaye oseyiero adier, to mondo oresre ane!”</verse>
				<verse number="36">Askeche bende ne ojare. Ne gibiro ire, mi gimiye kong andwayo,</verse>
				<verse number="37">ka giwachone ni, “Ka in e ruodh jo-Yahudi to resri ane!”</verse>
				<verse number="38">Bende ewi msalaba malo nondiki ni, “JALI E RUODH JO-YAHUDI.”</verse>
				<verse number="39">Achiel kuom joketho mane ogur kanyogo nogoyo ni Yesu siboi, kawachone ni, “Donge in e Mesia? Ara, resri ane, kendo ireswa wan bende!”</verse>
				<verse number="40">To ng’at machielo nokwero jalo ni, “Ok iluoro kata mana Nyasaye? Donge ineno ka wanie kum achiel kode?</verse>
				<verse number="41">To wan okumwa kare, nikech wayudo gima owinjore gi timwa. Jali to onge gima rach mosetimo.”</verse>
				<verse number="42">Eka nowacho ni Yesu niya, “Para, chieng’ miyudoe lochni.”</verse>
				<verse number="43">Yesu nodwoke ni, “Adier awachoni ni, tinende ang’ nibed koda e Paradis.”</verse>
				<verse number="44">Koro ne en kar sa auchiel mar odiechieng’, to wang’chieng’ noimore, mi piny duto otimo mudho nyaka sa ochiko.</verse>
				<verse number="45">Nanga mane ogeng’o Kama Ler mar Hekalu noriedore diere ariyo.</verse>
				<verse number="46">Eka Yesu nokok matek niya, “Wuora, aketo chunya e lweti.” To kane osewacho kamano, chunye nochot.</verse>
				<verse number="47">Kane jaduong’ lweny oneno gima otimore, nomiyo Nyasaye duong’, kowacho ni, “Adier jali ne en ng’at makare!”</verse>
				<verse number="48">Ji duto mane ochokore kanyo mondo one wachno noneno gik ma notimore, kendo ne gidok miechgi ka gikino wigi.</verse>
				<verse number="49">To osiepe Yesu duto, kod mon mane oseluwe koa Galili, nochung’ gi chien kaneno gigo.</verse>
				<verse number="50">Ne nitie ng’at moro ma nyinge Josef, mane oa e dala jo-Yahudi miluongo ni Arimathaya. Ne en ng’at makare kendo mogen, kendo ne ogeno ni none Loch Nyasaye.</verse>
				<verse number="51">Kata obedo ni ne en achiel kuom jobuch jo-Yahudi kamano, to ne ok oyie gi dwarogi kata gi gima gitimo.</verse>
				<verse number="52">Nodhi ir Pilato, mokwayo mondo omiye ringre Yesu.</verse>
				<verse number="53">Kamano noloro ringre Yesu piny, moboyo gi nanga maber, eka nokete e bur mane osekuny ariwa e kor lwanda. Ne en bur manyien, mapok oyikie ng’ato.</verse>
				<verse number="54">Chieng’no ne chieng’ Ikruok, tiende ni tich abich, kendo Sabato ne okayo machiegni.</verse>
				<verse number="55">Mon mane oseluwo Yesu koa Galili, nodhi gi Josef moneno burno, kendo oneno kaka ne oketie ringre Yesu.</verse>
				<verse number="56">Bang’e ne gidok Jerusalem, mi giloso mo mang’ue ng’ar kod yath madum mamit. Chieng’ Sabato to ne giyueyo kaka Chik Musa dwaro.</verse>
			</chapter>
			<chapter number="24">
				<verse number="1">Gokinyi mang’ich, chieng’ Jumapil, mon-go nodhi e liel, koting’o gik mang’ue ng’ar mane giseloso.</verse>
				<verse number="2">Ne giyudo kidi mane odin-go dho bur koseng’iel,</verse>
				<verse number="3">to kane gidonjo to ne ok ginwang’o ringre Ruoth Yesu.</verse>
				<verse number="4">Kane pod gichung’ kanyo, ka gihum nono kuom wachno, n gipo ka ji ariyo morwako lewni mang’ang’ni ochung’ butgi.</verse>
				<verse number="5">Mon-go nobwok ahinya, mosiko mana ka okulo wigi piny. To jogo nopenjogi niya, “Marang’o umanyo ng’at mangima e kind joma otho?</verse>
				<verse number="6">Osechier! Oonge ka. Paruru gima ne owachonu kane pod en Galili, ni</verse>
				<verse number="7">‘Wuod Dhano nyaka ket e lwet joricho, mi gur e msalaba, to chieng’ mar adek enochier.’ ”</verse>
				<verse number="8">Mon-go noparo wachno,</verse>
				<verse number="9">kendo kane gidok gia e liel, ne ginyiso joote apar gachiel kod ji mamoko duto wechego.</verse>
				<verse number="10">Mon-go ne Maria nyar Magdala, gi Joana, gi Maria min Jakobo, kod mon moko mane ni kodgi. Gin ema ne gitero wechego duto ni joote.</verse>
				<verse number="11">To joote nokawo wechegigo koyuma, mi odagi yiego. [</verse>
				<verse number="12">Petro to noa malo, moringo odhi e liel, kendo kane okulore morango liel, ne ok oneno gimoro mak mana lewni kende. Eka ne odok Jerusalem, kowuoro gima otimore.]</verse>
				<verse number="13">Chieng’ onogo, jopuonjre ariyo ne dhi e dala moro miluongo ni Emau, ma en kama dirom wuodh seche ariyo, kia Jerusalem.</verse>
				<verse number="14">Ne giwuoyo kuom gik mane otimore,</verse>
				<verse number="15">to kane oyudo giwuoyo kamano, Yesu owuon nobiro mosudo butgi, kendo ne giwuotho kaachiel.</verse>
				<verse number="16">To ne ok ginyal ng’eye.</verse>
				<verse number="17">Nopenjogi niya, “Wach ang’o muwacho kendu kuwuothoni?” Eka ne gichung’, ka gimieno wang’gi.</verse>
				<verse number="18">To achiel kuomgi ma nyinge Kleopa nodwoke, kapenje niya, “In kendi e wendo Jerusalem ma ok ong’eyo gik mosetimore kuno e ndalogi koso?”</verse>
				<verse number="19">Nopenjogi ni, “En ang’o mosetimore?” Eka ne gidwoke ni, “Yesu ja-Nazareth ne janabi ma wechene gi timbene ne nigi teko e nyim Nyasaye kod ji duto.</verse>
				<verse number="20">To jodolowa madongo kod jodongo nondhoge mondo ong’adne buch tho, mi nogure e msalaba.</verse>
				<verse number="21">To wan ne wageno ni en ema dores Israel! Bende koro en ndalo adek nyaka gigo timre.</verse>
				<verse number="22">To mon moko manie kanyakla marwa nende obwogowa gi wach. Nende gimondo e liel,</verse>
				<verse number="23">to ne ok ginwang’o ringre Yesu. To kane giduogo, ne ginyisowa ni malaika moko ne ofwenyorenigi, monyisogi ni ongima.</verse>
				<verse number="24">Eka jowa moko nodhi e liel, monwang’o mana kaka ne mon-go onyisowa. Yesu owuon to ne ok gineno.”</verse>
				<verse number="25">Kane gisetieko wuoyo kamano, Yesu nowachonigi niya, “Yaye un joma ofuwo! Mano kaka ung’ulni kuom yie gik moko duto mane jonabi owacho!</verse>
				<verse number="26">Donge ne owinjore ni nyaka Mesia ne masichegi kapok oyudo duong’ne maler koso?”</verse>
				<verse number="27">Bang’ mano, Yesu nonyisogi weche mane jonabi duto ondiko.</verse>
				<verse number="28">Ne gichopo machiegni gi dala mane gidhiye, to Yesu ne nenore ni pod dwaro dhi nyime.</verse>
				<verse number="29">To ne gigeng’e, ka giwachone ni, “Yie wadhi kodi ka, nimar sa koro oniang’, kendo piny chiegni yuso.” Kuom mano, nodhi kodgi.</verse>
				<verse number="30">Kane oyudo obet piny kodgi mondo gichiem, nokawo makati, moguedho, kendo ong’ingo, momiyogi.</verse>
				<verse number="31">Eka wang’gi noyepo, mi ging’eye, to ne gipo ka olal nono e wang’gi!</verse>
				<verse number="32">Bang’e ne giwacho e kindgi giwegi niya, “Donge ne chunywa mor, kowuoyo kodwa e yo, kendo konyisowa tiend weche mondiki e Muma?”</verse>
				<verse number="33">Gikanyono ne gia malo, mi gidok Jerusalem. Ne giyudo joote apar gachiel, kochokore gi joma ne gin-go,</verse>
				<verse number="34">kawacho niya, “Ruoth osechier adier, kendo osefwenyore ni Simon!”</verse>
				<verse number="35">Eka jopuonjre ariyogo bende nohulo gima ne osetimore e yo, kendo kaka ne ging’eyo Ruoth kong’ingo makati.</verse>
				<verse number="36">Kane pod giwacho wechego ne gipo ka Ruoth owuon ochung’ e diergi, kawachonigi ni, “Okueuru!”</verse>
				<verse number="37">To ne gibwok, kendo ne gidoko maluor ngang’, ka giparo ni gineno jachien.</verse>
				<verse number="38">Nopenjogi niya, “Ang’o momiyo chunyu parore? Koso marang’o uriwo gi kiawa?</verse>
				<verse number="39">Neuru luetena gi tiendena, mondo ung’e ni en mana an! Mulauru, mondo une, nikech jachien onge gi ringruok kaka uneno an-goni!”</verse>
				<verse number="40">Kane osewacho kamano, nonyisogi luetene gi tiendene.</verse>
				<verse number="41">To ne pod ok ginyal yie, nikech pod ne giwuoro kendo gimor, omiyo nopenjogi niya, “Bende un gi chiemo kaeri?”</verse>
				<verse number="42">Ne gimiye rech motedi,</verse>
				<verse number="43">mi okawo, kendo ochamo mana e nyimgi kanyo.</verse>
				<verse number="44">Nowacho nigi niya, “Magi e gik mane awachonu kapod an kodu, kane anyisou ni gik moko duto mondik kuoma e Chik Musa gi Kitepe Jonabi kod Zaburi nyaka timre.”</verse>
				<verse number="45">Eka nomiyogi rieko mar winjo tiend weche mondiki e Muma,</verse>
				<verse number="46">kendo nowachonigi niya, “Ondiki e Muma ni Mesia nyaka sandi, mi chier kuom joma otho chieng’ mar adek,</verse>
				<verse number="47">mondo wach loko chuny olandi ni ogendini duto, chakre Jerusalem, mondo owenigi richogi e nyinge.</verse>
				<verse number="48">Un muneno wechegi ema nyaka unyis ji mamoko.</verse>
				<verse number="49">To bende ng’euru ni abiro oronu mich mane Wuora osingore ni nomiu, to beduru abeda Jerusalem nyaka chop uyud teko moa malo.”</verse>
				<verse number="50">Eka nogologi Jerusalem, moterogi machiegni gi Bethania, mi noting’o lwete moguedhogi.</verse>
				<verse number="51">To kane oyudo oguedhogi kamano, ne opogore kodgi, kendo noting’e malo odhi e polo.</verse>
				<verse number="52">Ne gilame, to bang’e ne gidok Jerusalem ka gimor ahinya,</verse>
				<verse number="53">kendo ne gisiko e Hekalu pile ka gidendo Nyasaye.</verse>
			</chapter>
		</book>
		<book number="43">
			<chapter number="1">
				<verse number="1">Kar chakruok, Wach ne nitie. Wach ne ni kod Nyasaye, kendo Wach ne en Nyasaye.</verse>
				<verse number="2">Kamano, nyaka a chakruok, Wach ne ni kod Nyasaye,</verse>
				<verse number="3">kendo en ema nomiyo ochue gik moko duto. Onge gimoro kata achiel mane ochue maonge en.</verse>
				<verse number="4">Gimoro amora mane ochue noyudo ngima kuome, kendo ngimano nokelo ni ji ler.</verse>
				<verse number="5">Lerno rieny e mudho, to mudho pok oime.</verse>
				<verse number="6">Nyasaye nooro ng’at moro ma nyinge Johana.</verse>
				<verse number="7">Nobiro nyiso ji wach ler, mondo ji duto oyie nikech wachne.</verse>
				<verse number="8">En ne ok en lerno, to nobiro mana ni mondo onyis ji wach lerno.</verse>
				<verse number="9">Wach ne en ler maradier marieny ni ji duto, kendo ne oyudo obiro e piny e kindeno,</verse>
				<verse number="10">to kata obedo ni en ema nomiyo ochue piny, to piny ne ok ong’eye.</verse>
				<verse number="11">Nobiro e pinye, to joge ne ok orwake.</verse>
				<verse number="12">To ji duto mane orwake, mi oyie kuome, nomiyo teko mar doko nyithind Nyasaye.</verse>
				<verse number="13">Ne onywolgi kuom Nyasaye, to ok kuom anywola, kata kuom gombo mar ringruok, kata kuom dwaro mar dhano.</verse>
				<verse number="14">Wach nodoko dhano, mi odak kodwa, kende ne waneno duong’ne maler. En duong’ machalo gi duong’ mar Wuowi ma miderma, mopong’ gi ng’wono kod adiera.</verse>
				<verse number="15">Johana nonyiso ji wach kuome, kakok niya, “Jali ema yande awuoyo kuome, ka awachonu ni ng’at moro biro bang’a, man gi duong’ moloya, nikech kane pok abetie, en to ne entie.”</verse>
				<verse number="16">Waduto waseyudo gueth mathoth moa kuom ng’wonone mogundho,</verse>
				<verse number="17">nikech kata obedo ni Musa ema nokelonwa Chik, to Yesu Kristo ema nokelonwa ng’wono gi adiera.</verse>
				<verse number="18">Onge ng’ama oseneno Nyasaye, to Wuowi ma miderma, machiegni gi Wuoro moloyo, ema osemiyo wang’eye.</verse>
				<verse number="19">Jo-Yahudi man Jerusalem nooro jodolo gi jo-Lawi ir Johana, mopenje ni, “In ng’a?”</verse>
				<verse number="20">Johana nohulonigi ratiro, mak opando gimoro, niya, “An ok an Mesia.”</verse>
				<verse number="21">Eka ne gichako gipenje ni, “To in e Elija koso?” To Johana nokwerogi ni, “Ooyo, ok an Elija.” Ne gichako gipenje ni, “In e janabi mwageno ni biro biro?” Nodwokogi ni, “Ooyo.”</verse>
				<verse number="22">Kuom mano, ne giwachone ni, “To ara, nyiswa ni in ng’a, nikech nyaka wayud wach mwadoko ni joma oorowa. In iwuon iwacho ni in ng’a?”</verse>
				<verse number="23">Eka Johana nodwokogi gi wach mane Isaya janabi okoro niya, “An e ng’at makok e thim ni, ‘Losuru ni Ruoth yo moriere tir.’ ”</verse>
				<verse number="24">Jomoko kuom joma ne oorgo ne jo-Farisai.</verse>
				<verse number="25">Ne gipenjo Johana ni, “Ka ok in Mesia, kata Elija, kata janabi mwageno ni biro birono, to ang’o momiyo ibatiso ji?”</verse>
				<verse number="26">Johana nodwokogi ni, “An abatiso ji gi pi. To ng’at moro ochung’e dieru ka, ma pok ung’eyo.</verse>
				<verse number="27">En jal mane awacho ni biro bang’a, ma ok awinjora gonyo tond wuochene.”</verse>
				<verse number="28">Gigo duto notimore Bethania, yo wuokchieng’ mar aora Jordan, kuma ne Johana batisoe ji.</verse>
				<verse number="29">Kinyne, Johana noneno Yesu kabiro ire, mowacho ni, “Neuru! Jalcha e Nyarombo Nyasaye, magolo richo mag piny!</verse>
				<verse number="30">En e jal ma yande awuoyo kuome kawacho ni, ng’ato biro bang’a maduong’ moloya, nikech kane pok abetie, en to ne entie.</verse>
				<verse number="31">Kata mana an awuon ne ok ang’eyo ni nobed ng’a, to nabiro ka abatiso ji gi pi mondo jo-Israel ong’eye.”</verse>
				<verse number="32">Bende Johana nomedo nyiso ji gima noseneno, kowacho niya, “Naneno Roho machalo gi akuru kalor a e polo, mobet kuome.</verse>
				<verse number="33">Ne ok ang’eyo ng’atno, to Jal mane oora mondo abatis ji gi pi nosewachona, ‘Jal ma inine ka Roho olor mobet kuome, e jal ma batiso ji gi Roho Maler.’</verse>
				<verse number="34">Koro aseneno mano katimore, kendo anyisou ni en e Wuod Nyasaye.”</verse>
				<verse number="35">Kinywe kendo, Johana ne oyudo ochung’ kanyo gi jopuonjrene ariyo.</verse>
				<verse number="36">Noneno Yesu ka wuotho, mowacho niya, “Neuru! Jalcha e Nyarombo mar Nyasaye!”</verse>
				<verse number="37">Jopuonjrene ariyogo nowinjo wachneno, moluwo bang’ Yesu.</verse>
				<verse number="38">Kane Yesu olokore, moneno ka giluwe kamano, nopenjogi niya, “Ere gima udwaro?” To ne gidwoke ka gipenje ni, “Rabi, idak kanye?” (Rabi en dho Hibrania, ma tiende ni japuonj.)</verse>
				<verse number="39">Nowachonigi ni, “Biuru mondo une.” Kamano ne gidhi kode, mi gineno kama odakie, kendo ne gibet kode chieng’no duto. Ne en kar sa apar mar odhiambo.</verse>
				<verse number="40">Ng’at achiel kuom ji ariyo mane owinjo ka Johana wuoyo, ne Andrea, owadgi Simon Petro.</verse>
				<verse number="41">Gikanyono Andrea nodhi oyudo Simon owadgi, mowachone niya, “Wasenwang’o Mesia!” (Tiende ni Kristo.)</verse>
				<verse number="42">Eka nokelo Simon ir Yesu. Yesu nong’iyo Simon, mowachone ni, “In Simon wuod Johana, to chieng’ moro noluongi ni Kefa.” (Kefa en Petro gi dho Grik, tiende ni Lwanda.)</verse>
				<verse number="43">Kinyne Yesu ne dwaro dhi e piny Galili. Noyudo Filipo, mi owachone niya, “Luwa!”</verse>
				<verse number="44">Filipo ne ja-Bethsaida, dala mane Andrea gi Petro odakie</verse>
				<verse number="45">Filipo noyudo Nathaniel, mowachone niya, “Wasenwang’o jal mane Musa ondiko kuome e Kitap Chik, kendo mane jonabi bende ondiko kuome. En Yesu, wuod Josef, ja-Nazareth.”</verse>
				<verse number="46">To Nathaniel nopenjo ni, “Bende gimoro maber diwuog Nazareth adier.” Filipo to nodwoke ni, “Bi mondo ine.”</verse>
				<verse number="47">Kane Yesu oneno Nathaniel kabiro ire, nowacho ni, “Neuru! Ja-Israel hie e cha biro. En ng’ama kare, ma onge miganga.”</verse>
				<verse number="48">To Nathaniel nopenje ni, “Ing’eya nadi?” Yesu nodwoke niya, “Kane inie tiend ng’owo cha, kapok Filipo oluongi, to ne aseneni.”</verse>
				<verse number="49">Nathaniel nodwoke ni, “Japuonj, in e Wuod Nyasaye! In e Ruodh Israel!”</verse>
				<verse number="50">To Yesu nopenje niya, “Donge iyie mana nikech awacho ni ne aneni e tiend ng’owo? To ibiro neno gik madongo moloyo mano!”</verse>
				<verse number="51">Eka nowachone kendo ni, “Awachonu adier ni unune polo koyawore, kendo ka malaika mag Nyasaye idho malo kendo lor piny kuom Wuod Dhano ka raidhi.”</verse>
			</chapter>
			<chapter number="2">
				<verse number="1">Bang’ ndalo adek, ne nitie kisera e dala mar Kana piny Galili. Min Yesu ne ni kuno,</verse>
				<verse number="2">kendo Yesu bende noluongi e kiserano gi jopuonjrene.</verse>
				<verse number="3">To divai norumo, omiyo min Yesu nowachone ni, “Jogi koro onge gi divai.”</verse>
				<verse number="4">To Yesu nowacho ni min niya, “Mama, ere gimomiyo ikelona wachni? Kindena pok ochopo.”</verse>
				<verse number="5">Eka min mare nowacho ni jotich ni, “Timuru gimoro amora mowachonu.”</verse>
				<verse number="6">Degi auchiel mag kite nochung kanyo, mondo ji ologie e yo ma Chik jo-Yahudi dwaro. Dak ka dak ne nyalo ting’o pi moromo depe ariyo.</verse>
				<verse number="7">Yesu nowacho ni jotich niya, “Pong’uru degigi gi pi.” Mi ne gipong’ogi thich.</verse>
				<verse number="8">Eka nowachonigi ni, “Koro twomuru pi moko, uter ni jaduong’ kisera.” Ne gitimo kamano,</verse>
				<verse number="9">to kane jaduong’ kisera obilo pi mane koro oselokore divai, ne ok ong’eyo kuma oaye, to mak mana jotich mane otuomo pigno ema nong’eyo. Eka jaduong’ kisera noluongo wuon kisera, mowachone niya,</verse>
				<verse number="10">“Ji mang’eny kuongpo kelo divai maber, eka bang’e ka welo osemer, to gikelo divai ma ok ber. Into isekano divai maber nyaka sani!”</verse>
				<verse number="11">Yesu notimo hono Kana e piny Galili. En e ranyisi mane okwongo timo. Kamano nonyiso duong’ne maler, mi jopuonjrene noyie kuome.</verse>
				<verse number="12">Bang’ mano, Yesu gi min mare gi owetene kod jopuonjrene nodhi Kapernaum, mobet kuno kuom ndalo moko manok.</verse>
				<verse number="13">Sap jo-Yahudi miluongo ni Pasaka nochopo machiegni, omiyo Yesu nodhi Jerusalem.</verse>
				<verse number="14">Kane odonjo e Hekalu, noyudo johand dhok gi rombe kod akuche, kaachiel gi jowil pesa kobet kanyo.</verse>
				<verse number="15">Nokawo tworo, olosogo del, mi oriembogo jogo duto oko e Hekalu, kaachiel gi jambgi. Nopuko pesa jowil pesa, kendo ogoyo mesnigi piny.</verse>
				<verse number="16">Nowacho ni johand akuche niya, “Goluru gigi ka! Kik ulok od Wuora kar loko ohala!”</verse>
				<verse number="17">Mano nomiyo jopuonjrene oparo wach mondiki e Muma ni, “A Nyasaye, hera ma aherogo Hekalu mari wang’o chunya ka mach.”</verse>
				<verse number="18">Jodong jo-Yahudi nopenjo Yesu ni, “Ere gima nyalo nyisowa ni in gi teko mar timo gima isetimono?”</verse>
				<verse number="19">Yesu nodwokogi niya, “Mukuru Hekalu ni to abiro gere kendo gi ndalo adek.”</verse>
				<verse number="20">To ne gimedo penje ni, “Gero Hekaluni osekawo higni piero ang’wen gauchiel! In to ere kaka dichak igere gi ndalo adek?”</verse>
				<verse number="21">To Hekalu mane Yesu wuoyo kuome ne mana ringre owuon,</verse>
				<verse number="22">kendo bang’e, kane ochier oa kuom joma otho, jopuonjrene noparo ni kara mano e gima ne owacho. Kuom mano, ne giyie ni Muma wacho adier, kendo ne giyie ni weche Yesu bende gin adier.</verse>
				<verse number="23">Kane Yesu ni Jerusalem, e Sap Pasaka, ji mathoth noyie kuome, nimar ne gineno honni motimo.</verse>
				<verse number="24">Yesu to ne ok oketore e luetgi, nikech nong’eyo kit dhano kaka chal.</verse>
				<verse number="25">Omiyo ne ok odwar mondo ng’ato onyise gimoro kuom dhano, nimar nong’eyo gik manie chuny dhano.</verse>
			</chapter>
			<chapter number="3">
				<verse number="1">Chieng, moro ja-Farisai moro ma nyinge Nikodemo mane jaduong’ jo-Yahudi,</verse>
				<verse number="2">nodhi ir Yesu gotieno, mowachone niya, “Rabi, wang’eyo ni in japuonj moa ka Nyasaye, nikech onge ng’at manyalo timo honni mitimogi, mak mana ka Nyasaye ni kode.”</verse>
				<verse number="3">To Yesu nodwoke niya, “Adier, adier, awachoni ni ka ok onywol ng’ato nywol manyien, to ok onyal neno Loch Nyasaye.”</verse>
				<verse number="4">Nikodemo nopenje ni, “Ere kaka dichak nywol ng’ato kosedoko ng’ama duong’? Dodog ei min, kendo chak nywole?”</verse>
				<verse number="5">To Yesu nodwoke niya, “Adier, adier awachoni ni, ka ng’ato ok onywol gi pi kendo gi Roho, to ok onyal donjo e Piny Ruoth Nyasaye.</verse>
				<verse number="6">Gima ringruok onywolo en mar ringruok, kendo gima Roho onyuolo en mar Roho.</verse>
				<verse number="7">Omiyo kik ibwogi ka awachoni ni nyaka nywolu nywol manyien.</verse>
				<verse number="8">Yamo kudho kuma ohero, kendo iwinjo dwonde, to ikia kuma oaye, kata kuma odhiye. Gima kamano bende ema timore ni ji duto ma Roho onywolo.”</verse>
				<verse number="9">Nikodemo nopenje ni, “Ere kaka gik ma kamago nyalo timore?”</verse>
				<verse number="10">To Yesu nodwoke kapenje ni, “Ere kaka inyalo bet japuonj e Israel, to ikia gik ma kamago?</verse>
				<verse number="11">Awachoni adier ni wawacho gik ma wang’eyo, kendo wanyiso ji gik ma waseneno, to onge ng’ato kuomu moyie ni gik mwawacho gin adier.</verse>
				<verse number="12">Ka gik manie piny ka ema anyisou, to ok uyie, koro ere kaka duyie ka anyisou gik polo?</verse>
				<verse number="13">Onge ng’at mosedhi e polo, mak mana Wuod Dhano, mane olor oa e polo.</verse>
				<verse number="14">“Kaka ne Musa ochungo thuond mula e thim, e kaka ibiro chungo Wuod Dhano bende,</verse>
				<verse number="15">mondo ng’ama oyie kuome to oyud ngima ma nyaka chieng’ kuome.</verse>
				<verse number="16">Nyasaye nohero piny ahinya kama, omiyo nochiwo Wuode ma miderma mondo ng’ama oyie kuome kik lal, to obed gi ngima ma nyaka chieng’.</verse>
				<verse number="17">Nyasaye ne ok ooro Wuowi ni obi e piny mondo ong’ad ni piny bura, to noore ni mondo piny onwang’ warruok kuome.</verse>
				<verse number="18">Ng’ama oyie kuom Wuowi onge gi bura, to ng’ama ok oyie kuome to bura oseloyo nikech ok oyie kuom Wuowi ma miderma mar Nyasaye.</verse>
				<verse number="19">“Burano chalo kama: ler osedonjo e piny, to ji ohero mudho moloyo ler nikech timbegi richo.</verse>
				<verse number="20">Ji duto ma timbegi richo ok dwar ler, kendo ok dwar dhi e ler, nikech ok gidwar mondo timbegi maricho ofwenyre.</verse>
				<verse number="21">Ng’at ma timbene kare to dhiyo e ler mondo timbene ong’ere e lela ni otimogi koluoro Nyasaye.”</verse>
				<verse number="22">Bang’ mano, Yesu nodhi e piny Judea gi jopuonjrene, mi obet kodgi kuno ka obatiso ji.</verse>
				<verse number="23">Johana bende ne batiso ji Aenon, machiegni gi Salim, nikech pi ne ng’eny kuno. Ji ne dhi ire, kendo nobatisogi.</verse>
				<verse number="24">Mago notimore kapok otueye e jela.</verse>
				<verse number="25">Mbaka nowuok e kind jopuonjre Johana gi ja-Yahudi moro kuom wach puodhruok.</verse>
				<verse number="26">Kuom mano, ne gidhi ir Johana, mi giwachone ni, “Japuonj! Ng’at mane ni kodi loka aora Jordan, kendo mane iwuoyo kuome cha, koro batiso ji, kendo ji duto dhi ire.”</verse>
				<verse number="27">To Johana nodwokogi niya, “Onge ng’at manyalo bedo gi gimoro mak mana ka Nyasaye ema omiye.</verse>
				<verse number="28">Un donge nuwinjo ka akwer ni ok an Mesia, to an mana jal mane oor mondo otel nyim Mesia?</verse>
				<verse number="29">Ng’at man gi miaha e wuon kisera, to osiep wuon kisera mochung’ kanyo bedo mamor kowinjo dwond wuon kisera. Mor ma kamano ema an bende an-go, kendo koro oroma chuth.</verse>
				<verse number="30">En nyaka odongi, to an adog piny.”</verse>
				<verse number="31">Jal moa malo duong’ moloyo ji duto. Ng’at monywol e piny en mar piny, kendo owacho weche mag piny. Jal moa e polo to duong’ moloyo ji duto.</verse>
				<verse number="32">Owacho gik moseneno, kendo mosewinjo, to onge ng’ama oyie ni gima owacho en adier.</verse>
				<verse number="33">To ka ng’ato oyie ni gima Jalo wacho en adier, to obiro ng’eyo malong’o ni Nyasaye en jaadiera.</verse>
				<verse number="34">Jal mane Nyasaye ooro wacho mana weche Nyasaye, nimar Nyasaye chiwo Roho mogundho, ma ok ong’wonyo lwete.</verse>
				<verse number="35">Wuoro ohero Wuowi, kendo oseketo gik moko duto e lwete.</verse>
				<verse number="36">Ng’at moyie kuom Wuowi nigi ngima ma nyaka chieng’. To ng’at ma ok owinjo Wuowi ok none ngimano ngang’, to mirimb Nyasaye osiko kuome.</verse>
			</chapter>
			<chapter number="4">
				<verse number="1">Jo-Farisai nowinjo ni joma Yesu oseloko jopuonjrene, kendo obatiso, ng’eny moloyo jopuonjre Johana.</verse>
				<verse number="2">(To chutho Yesu owuon ne ok batiso ji, to jopuonjrene ema ne timo kamano.)</verse>
				<verse number="3">Kane Yesu owinjo gima ji wacho, noa judea mondo odog Galili.</verse>
				<verse number="4">Nonego okadh e piny Samaria,</verse>
				<verse number="5">omiyo nochopo e dala Samaria moro miluongo ni Sukar, machiegni gi puodho mane Jakobo omiyo Josef wuode.</verse>
				<verse number="6">Kanyo ema soko Jakobo bende ne nitie. To kaka ne wuoth koro oolo Yesu, nobet e dir sokono ka ojony. Koro ne en kar sa auchiel mar odiechieng’.</verse>
				<verse number="7">Chi Samaria moro nobiro umbo pi. Yesu nowachone ni, “Miyae pi amodhi.”</verse>
				<verse number="8">(Sechego noyudo ka jopuonjrene osedhi Sukar ng’iewo chiemo.)</verse>
				<verse number="9">To chi Samariano nodwoke ni, “Ere gimomiyo ikwaya pi, to in ja-Yahudi, to an to an chi Samaria?”</verse>
				<verse number="10">Yesu nodwoke niya, “Ka da ing’eye mich mar Nyasaye, kendo ing’e jal makwayi pi mondo omodhini, to in ema da ikwaye pi, mi da omiyi pi mangima.”</verse>
				<verse number="11">Dhakono nowacho niya, “Jaduong’, ionge gi gir tuombo, to soko bende tut. Koro pi mangima to diyud kanye?</verse>
				<verse number="12">Koso iparo ni iduong’ moloyo Jakobo kwarwa, mane omiyowa sokoni, kendo omodhoe, kaachiel gi nyithinde kod jambe?”</verse>
				<verse number="13">Yesu nodwoke ni, “Ng’ama omodho pigni, riyo biro loyo kendo,</verse>
				<verse number="14">to ng’ama omodho pi ma anamiye, riyo ok nolo nyaka chieng’. Pi ma anamiye nodok soko e iye, ma pige bubni, kendo kelo ngima ma nyaka chieng’.”</verse>
				<verse number="15">Dhakono nowachone niya, “Jaduong’, miya pigno mondo kik riyo chak loya, kendo kik achak abi aumb pi kuma bor kama.”</verse>
				<verse number="16">Yesu nowachone ni, “Dhi iluong chwori, eka ubi ka.”</verse>
				<verse number="17">Dhakono nodwoke ni, “An aonge gi dichwo.” Yesu nodwoke ni, “In kare kiwacho ni ionge gi dichwo,</verse>
				<verse number="18">nikech isebedo gi chwo abich, to jal ma koro in godono bende ok chwori! Omiyo gima iwachono en adier!”</verse>
				<verse number="19">Dhakono nowachone ni, “Jaduong’, aneno ni in janabi.</verse>
				<verse number="20">To kwerewa ne lemo e wi godni, to un jo-Yahudi uwacho ni Jerusalem e kama ji onego olemie.”</verse>
				<verse number="21">Yesu nodwoke ni, “Nyarwa, ng’eni ndalo biro ma ji ok nolam Wuoro e godni, kata e Jerusalem.</verse>
				<verse number="22">Un jo-Samaria ulamo gima ok ung’eyo. To wan jo-Yahudi walamo gima wang’eyo, nikech warruok oa kuom jo-Yahudi.</verse>
				<verse number="23">To ndalo biro, kendo ose mana chopo, ma jolemo maradier biro lamoe Wuoro e yo ma Roho dwaro, kendo gi adiera, nikech joma kamago ema Ruoth Nyasaye dwaro mondo obed joma lame.</verse>
				<verse number="24">Nyasaye en Roho, kendo joma lame nyaka lame mana e yo ma Roho dwaro kendo gi adiera.”</verse>
				<verse number="25">To dhakono nowachone niya, “Ang’eyo ni Mesia, miluongo ni Kristo, biro biro, kendo ka obiro to obiro nyisowa gik moko duto.”</verse>
				<verse number="26">To Yesu nodwoke ni, “An mawuoyo kodini e En!”</verse>
				<verse number="27">E sano jopuonjre Yesu nodwogo, kendo ne giwuoro ka gineno kowuoyo gi ng’ama dhako. To onge ng’ama nopenje gima odwaro kuom dhakono, kata gima omiyo owuoyo kode.</verse>
				<verse number="28">Dhakono noweyo dapige kanyo, modok dala, odhi wacho ni joma chwo niya,</verse>
				<verse number="29">“Biuru uneye ng’at mosehulona gik moko duto ma asetimo! Bende dobed Kristo adier?”</verse>
				<verse number="30">Kuom mano jogo nowuok e dala, modhi neno Yesu.</verse>
				<verse number="31">E sa mane dhakono odhi omoe joma chwogo, jopuonjre Yesu ne sayo Yesu ni, “Japuonj, chamie gimoro.”</verse>
				<verse number="32">To ne odwokogi ni, “An gi chiemo ma un ok ung’eyo.”</verse>
				<verse number="33">Omiyo jopuonjre nochako penjore kendgi ni, “Ng’ato osekelone chiemo koso?”</verse>
				<verse number="34">Yesu nowachonigi ni, “Chiemba en timo gima Jal mane oora dwaro, kendo tieko tich mane omiya.</verse>
				<verse number="35">Donge uwacho ni pod dueye ang’wen eka cham chiegi? Anto awachonu ni, ng’iuru puothe maber, mondo une kaka cham osechiek moromo keyo!</verse>
				<verse number="36">Kata mana sani jokeyo yudo pokgi, kendo choko cham ni ngima ma nyaka chieng’. Kamano jochuoyo kod jokeyo bedo mamor kanyakla,</verse>
				<verse number="37">mana kaka ngero wacho, ni, ‘Ng’at achiel chuoyo, to ng’at machielo keyo.’ Ngerono en adier,</verse>
				<verse number="38">nikech aseorou mondo uka cham mane luchu ok ochuerie. Jomoko nono ema notiyo matek, to un ema koro uchamo luchgi.”</verse>
				<verse number="39">Jo-Samaria mang’eny mane nitie dalano noyie kuom Yesu nikech wach mane dhakono osewachonigi ni, “Nohulona gik moko duto ma asetimo.”</verse>
				<verse number="40">Kuom mano, kane jo-Samaria odhi ir Yesu, ne gikwaye mondo oyie obed kodgi, mi noyie, mobet kodgi kuom ndalo ariyo.</verse>
				<verse number="41">Ji mang’eny moko bende koro noyie, ka giwinjo weche mane Yesu wacho owuon.</verse>
				<verse number="42">Omiyo ne giwacho niya, “Koro wayie, to ok nikech gima nyocha iwacho, to mana nikech wasewinje gi itwa wawegi, kendo koro wang’eyo ni en Jawar mar piny.”</verse>
				<verse number="43">Kane Yesu osetieko ndalo ariyo kanyo, noa modhi Galili,</verse>
				<verse number="44">nikech en owuon nosewacho niya, “Janabi ok mi duong’ e gweng’gi.”</verse>
				<verse number="45">Kane ochopo Galili, to jo-Galili norwake gi mor nikech ne giseneno gik moko duto mane otimo Jerusalem e ndalo Sap Pasaka, nimar gin bende ne gidhi e sawo.</verse>
				<verse number="46">Yesu ne ochako odok Kana e piny Galili, kuma ne olokoe pi divai. To jaduong’ moro ne ni kuno mane wuode tuo Kapernaum.</verse>
				<verse number="47">Kane ng’atno owinjo ni Yesu osea Judea mi obiro Galili, nodhi ire mokwaye mondo odhi ochangne wuode mane chiegni tho.</verse>
				<verse number="48">Yesu nowachone niya, “Un, ka ok uneno ranyisi gi honni, to ok unyal bedo gi yie.”</verse>
				<verse number="49">To jaduong’no nowachone niya, “Jaduong’, yie ibi kapok nyathina otho.”</verse>
				<verse number="50">To Yesu nodwoke ni, “Dhiyo, wuodi ngima!” Ng’atno noyie wach Yesu, modhi.</verse>
				<verse number="51">Kane pod en e yo odhi, jotichne noromone gi wach ni wuode osekwo.</verse>
				<verse number="52">Nopenjogi sa mane ochako bedoe mangima, mi gidwoke ni, “Midhusu nyoro oweye sa abiriyo mar odiechieng’.”</verse>
				<verse number="53">Eka wuon nyathi nong’eyo ni mano e sa onogo ma nyoro Yesu owachone ni, “Wuodi ngima.” Kuom mano, en owuon kaachiel gi joode, ne giyie kuom Yesu.</verse>
				<verse number="54">Mano e hono mar ariyo mane Yesu otimo kosea Judea odhi Galili.</verse>
			</chapter>
			<chapter number="5">
				<verse number="1">Bang’ mano, Yesu nodhi Jerusalem, nikech nitimo Sap jo-Yahudi moro kuno.</verse>
				<verse number="2">E Jerusalem kuno, e bath rangach miluongo ni Ranga Rombe, ne nitie yawo moro miluongo gi dho Yahudi ni Bethesda. Yawono ne nigi agolni abich.</verse>
				<verse number="3">Ji mang’eny matuo, kaka muofni, gi rang’onde, kod pudhe, ne nindo e agolnigo [Ne girito mondo pi otugre,</verse>
				<verse number="4">nimar kinde moko malaika ne lor e yawono, kendo tugo pi. To bang’ tugruok pi kamano, ng’at matuo mokwongo donjo e pi ne chango kuom tuo moro amora ma en go.]</verse>
				<verse number="5">To ng’at moro ne ni kanyo, mane osebedo matuo kuom higni piero adek gaboro.</verse>
				<verse number="6">Yesu nonene konindo kanyo, mi ong’eyo ni osetieko ndalo mang’eny, omiyo nopenje niya, “Idwaro mondo ochangi koso?”</verse>
				<verse number="7">To ng’at matuono nodwoke ni, “Jaduong’, aonge gi ng’at ma diketa e yawo ka pi otugore, nikech an, kadwaro dhi, to ng’at machielo kwongona akwonga,”</verse>
				<verse number="8">Yesu nowachone niya, “Chungi, ikaw pieni, iwuothi!”</verse>
				<verse number="9">Gikanyono ng’atno nochango, mokawo piene, kendo owuotho. To chieng’no ne en chieng’ Sabato.</verse>
				<verse number="10">Mano omiyo jodong jo-Yahudi nowacho ni ng’at mane osechangono niya, “Kawuono en chieng’ Sabato, omiyo Chikwa ok oyie mondo iting’ pieni kamano.”</verse>
				<verse number="11">To ng’atno nodwokogi ni, “Jal ma nende ochanga ema nowachona mondo ating’ piena awuothi.”</verse>
				<verse number="12">Eka ne gipenje ni, “En ng’a, ma nende owachoni ni mondo iting’ pieni iwuothi?” To ng’at mane osechangono ne ok ong’eyo nying ng’at mane ochange,</verse>
				<verse number="13">nimar Yesu nosea, nikech ji ne thoth kanyo ahinya.</verse>
				<verse number="14">Bang’e Yesu noyudo ng’atno e Hekalu, mowachone niya, “Winji! Kaka koro osechangi, koro we timo richo, nono to dipo ka gimoro marach moloyo otimi.”</verse>
				<verse number="15">Eka ng’atno nodhi, monyiso jo-Yahudi ni ng’at mane ochange iluongo ni Yesu.</verse>
				<verse number="16">Kuom mano, jo-Yahudi nochalo himo Yesu, nikech notimo gik ma kamago chieng’ Sabato.</verse>
				<verse number="17">To Yesu nodwokogi niya, “Wuora pod tiyo nyaka chil kawuono, kendo an bende atiyo mana kamano.”</verse>
				<verse number="18">Mano nomiyo jo-Yahudi oramo ni nyaka nege. To ne ok gidwar nege nikech ketho Sabato kende, to ne gidwaro nege bede nikech nopiemore gi Nyasaye, koluongo Nyasaye ni Wuon mare.</verse>
				<verse number="19">To Yesu nodwokogi niya, “Adier, adier awachonu ni, Wuowi ok nyal timo gimoro kende owuon, to otimo mana gima oneno ka Wuoro timo, nikech gima Wuoro timo, ema Wuowi bende timo.</verse>
				<verse number="20">Wuoro ohero Wuowi, kendo onyise gik moko duto ma en owuon otimo, to bende enonyise timbe madongo moloyo magi, mi unuwuor!</verse>
				<verse number="21">Kaka Wuoro chiero joma otho, komiyo ngima, e kaka Wuowi bende yiero joma odwaro, kendo omiyo ngima.</verse>
				<verse number="22">To bende Wuoro ok ng’ad ni ji bura, to oseketo teko mar ng’ado bura e lwet Wuowi,</verse>
				<verse number="23">mondo ji duto omi Wuowi duong’ mana kaka gimiyo Wuoro. Ng’at ma ok mi Wuowi duong’, to ok mi Wuoro mane ooro Wuowi duong’.</verse>
				<verse number="24">Adier awachonu ni ng’ama owinjo wachna, mi oyie kuom Jal mane oora, nigi ngimaa ma nyaka chieng’, ng’at ma kamano ok ter e bura, to osea e tho, odonjo e ngima.</verse>
				<verse number="25">“Adier, adier, awachonu ni, kinde biro ma joma otho nowinjie duond Wuod Nyasaye, kendo ji duto ma owinjo dwolno nodok mangima. Adier, kindeno ose mana chopo.</verse>
				<verse number="26">Kaka Wuoro owuon nigi teko mar miyo ji ngima, e kaka osemiyo Wuowi bende teko mar miyo ji ngima.</verse>
				<verse number="27">To bende osemiye teko mar ng’ado bura, nikech en Wuod Dhano.</verse>
				<verse number="28">Wachno kik bwogu nikech ndalo biro ma kata mana joma otho manie bur nowinj dwonde,</verse>
				<verse number="29">mi wuog oko. Joma timbegi beyo nochier, mi yud ngima, to joma timbegi richo nochier e bura.</verse>
				<verse number="30">“An ok anyal timo gimoro gi tekona awuon. Ang’ado bura mana kaka Nyasaye onyisa, kendo bura mang’ado en bura makare, nikech ok adwar timo gima an ema adwaro, to atimo mana gima Jal mane oora dwaro.</verse>
				<verse number="31">Ka awuoyo kuoma awuon to weche ma awacho ok nyal kwan ka adier.</verse>
				<verse number="32">To nitie ng’at machielo mawuoyo kuoma, kendo ang’eyo ni gima owacho kuoma en adier.</verse>
				<verse number="33">Ne uoro joote ir Johana, mi ne onyisou weche ma adier.</verse>
				<verse number="34">Ok awach kamano nikech atenora kuom gima dhano ema wacho, to awacho kamano mana ni mondo ukwo.</verse>
				<verse number="35">Johana ne en taya marieny maler, kendo kuom kinde moko ne uyie mondo lerno omiu mor.</verse>
				<verse number="36">Adier, Johana nowuoyo kuoma kanyiso ni Wuora noora, to koro tich ma atiyo, mane Wuoro omiya mondo ati, nyiso malong’o ni Wuoro noora, moloyo kaka ne Johana onyiso.</verse>
				<verse number="37">To Wuoro owuon, mane oora, bende osewuoyo kuoma. Un to pok uwinjo dwonde, kata wang’e bende pok uneno.</verse>
				<verse number="38">Wachne ok bedi e chunyu, nikech ok uyie kuom Jal mane ooro.</verse>
				<verse number="39">“Uketo chunyu kuom somo Muma, ka uparo ni Muma nyalo miyo uyud ngima ma nyaka chieng’. Adier, Muma ema wuoyo kuoma,</verse>
				<verse number="40">to kata kamano udagi biro ira mondo uyud ngima.</verse>
				<verse number="41">An ok adwar mondo ji omiya duong’.</verse>
				<verse number="42">Un to ang’eyo ni ok un kamano, nikech ang’eyo malong’o ni ok uhero Nyasaye kata matin!</verse>
				<verse number="43">An asebiro e nying Wuora, to ok userwaka. To ka ng’ato obiro e nyinge owuon to ubiro rwake arwaka!</verse>
				<verse number="44">To ere kaka unyalo bedo gi yie, kuhero mondo ng’ato ka ng’ato oyud pak kuom wadgi, to ok utem mondo uyud pak moa kuom Nyasaye ma achiel kende.</verse>
				<verse number="45">Kik upar ni an ema nadonjnu e nyim Wuoro. Ng’at ma nodonjnu en mana Musa, ma useketo genou kuome!</verse>
				<verse number="46">Ka da uyie wach Musa, to da uyie gima awacho, nikech an ema ne ondiko kuoma.</verse>
				<verse number="47">To ka ok uyie weche mane Musa ondiko, to ere kaka duyie wachna?”</verse>
			</chapter>
			<chapter number="6">
				<verse number="1">Bang’ mano, Yesu nowuok modhi loka nam Galili, ma bende iluongo ni nam Tiberia.</verse>
				<verse number="2">Oganda maduong’ noluwe, nikech ne gineno honni mane otimo kochango joma tuo.</verse>
				<verse number="3">Eka Yesu noidho got moro, mobet piny kuno gi jopuonjrene.</verse>
				<verse number="4">To Sap Pasaka, ma en sawo mar jo-Yahudi, koro ne chiegni.</verse>
				<verse number="5">Yesu noting’o wang’e, moneno ka oganda maduong’ biro ire, omiyo nopenjo Filipo niya, “Ere kuma wanyalo ng’iewoe makati ma dwami jogi ocham?”</verse>
				<verse number="6">Nowacho kamano kotemo go Filipo, nimar en owuon nong’eyo gima obiro timo.</verse>
				<verse number="7">To Filipo nodwoke niya, “Siling’ mia ang’wen ok ding’iew makati moromo ng’ato ka ng’ato kawo matintin.”</verse>
				<verse number="8">Japuonjrene moro machielo, ma nyinge Andrea, owadgi Simon Petro, nowachone niya,</verse>
				<verse number="9">“Rawera moro ni ka, man gi makati abich mag shairi, kod rech mothol ariyo. To magi dinyal ang’o kuom joma ng’enygi?”</verse>
				<verse number="10">To Yesu nokone ni, “Nyisuru ji obed piny.” Kamano ji nobet piny. To kanyo noyudo nitie lum mang’eny. Kuom ji duto mane obet piny kanyo ne nitie joma chwo ma dirom alufu abich.</verse>
				<verse number="11">Bang’ mano, Yesu nokawo makati, mi ogoyo ni Nyasaye erokamano. Eka nopogogi ni ji ka obet piny kamano. Rech bende nopogo, kendo ng’ato ka ng’ato nochiemo kaka odwaro.</verse>
				<verse number="12">Ka ne giseyieng’ giduto, Yesu nowacho ni jopuonjrene niya, “Chokuru ng’injo modong’ mondo kik gimoro lal.”</verse>
				<verse number="13">Kuom mano ne gichoko ng’injo mag makati abich mane ji ochamogo, mi opong’o aditini apar gariyo.</verse>
				<verse number="14">Kane ji oneno hono mane Yesu otimono, ne giwacho ni, “Nyaka bed ni jali e janabi mane onego bi e piny ka.”</verse>
				<verse number="15">Yesu nong’eyo ni ji dwaro make, kendo chune mondo obed ruoth, omiyo nopondo modhi e got kar kende.</verse>
				<verse number="16">Kane piny ochopo odhiambo, jopuonjrene nodhi e dhonam,</verse>
				<verse number="17">moidho yie moro mondo ong’ad nam odog loka Kapernaum. Piny koro nosechido, to Yesu ne pok ochopo irgi.</verse>
				<verse number="18">E kindeno ahiti maduong’ ne kudho, omiyo nam noloko marach ahinya.</verse>
				<verse number="19">Kane gisekiewo yie kama bor ma dirom kilomita abich kata auchiel, ne gineno Yesu kawuotho ewi pi, biro irgi e yie. Luoro nomakogi ahinya,</verse>
				<verse number="20">to Yesu nowachonigi ni, “Kik uluor! En mana an.”</verse>
				<verse number="21">Eka ne gikwaye mondo odonj irgi e yie, kendo gikanyono yie nogowo e dhowath mane gidwaro dhiye.</verse>
				<verse number="22">Kinyne, oganda mane odong’ loka machielo noparo ni yie achiel kende ema ne ni kanyo, kendo ne ging’eyo ni Yesu ne ok oidho e yieno kod jopuonjrene, to jopuonjrene nodhi mana kendgi.</verse>
				<verse number="23">To yiedhi moko moa Tiberia nobiro, mogowo machiegni gi kama ne ji ochamoe makati mane Yesu oguedho.</verse>
				<verse number="24">Omiyo kane ji oneno ni Yesu onge kanyo, kendo ni jopuonjrene bende onge, ne giidho yiedhigo, mi gidhi Kapernaum, manyo Yesu.</verse>
				<verse number="25">Kane jogo oyudo Yesu loka machielo, ne gipenje niya, “Japuonj, ichopo ka karang’o?”</verse>
				<verse number="26">Yesu nodwokogi ni, “Awachonu adier ni, udwara mana nikech makati ma nyoro uchamo, muyieng’, to ok nikech honni museneno.</verse>
				<verse number="27">Kik uti ni chiemo makethore, to tiuru mana ni chiemo mosiko, kendo makelo ngima ma nyaka chieng’. Wuod Dhano ema nomiu chiemono, nikech en ema Nyasaye Wuoro oseketo kido mare kuome, manyiso ni oyie kode.”</verse>
				<verse number="28">Eka ne gipenje ni, “Ang’o monego watim, eka wabed joma tiyo tich Nyasaye?”</verse>
				<verse number="29">To Yesu nodwokogi ni, “Tich ma Nyasaye dwaro mondo uti en ni mondo uyie kuom Jal mane ooro.”</verse>
				<verse number="30">Kuom mano ne gichako gipenje niya, “To ere ranyisi minyalo timo mondo wane, eka wayie gima iwacho? Ang’o minyalo timo?</verse>
				<verse number="31">Kwerewa ne ochamo chiemo miluongo ni Manna e thim, kaka ondiki e Muma ni, ‘Nomiyogi chiemo moa e polo mondo gicham.’ ”</verse>
				<verse number="32">Eka Yesu nomedo wachonigi niya, “Adier, adier, awachonu ni, Musa ne ok omiyou kuon maradier moa e polo, to Wuora ema miyou kuon maradier moa e polo,</verse>
				<verse number="33">nikech kuon ma Nyasaye chiwo en mana jal molor oa e polo, kendo ochiwo ngima ni piny.”</verse>
				<verse number="34">Kane giwinjo wachno ne gikwaye ni, “Jaduong’ yie imiwa kuonno pile.”</verse>
				<verse number="35">To Yesu nodwokogi ni, “An e kuon mar ngima, kendo ng’ama obiro ira ok nowinj kech nyaka chieng’, bende ng’at moyie kuoma riyo ok nochak olo ngang’.</verse>
				<verse number="36">To asewachonu ni, kata obedo ni usenena, to ok uyie kuoma.</verse>
				<verse number="37">Ji duto ma Wuoro omiya nobi ira, kendo ng’ato ang’ata mobiro ira ok nariemb ngang’,</verse>
				<verse number="38">nikech ok aselor aa e polo mondo atim gik ma Jal mane oora dwaro.</verse>
				<verse number="39">Jal mane oora dwaro ni kik awit kata ng’at achiel kuom joma ne omiya, to ni mondo achiergi duto chieng’ giko piny.</verse>
				<verse number="40">Adier, Wuora dwaro ni mondo ng’ato ang’ata moneno Wuowi, mi oyie kuome, oyud ngima ma nyaka chieng’; kendo anachiere chieng’ giko piny.”</verse>
				<verse number="41">Jo-Yahudi nochako ng’ur kane giwinjo ka Yesu owacho ni en e kuon moa e polo.</verse>
				<verse number="42">To ne gipenjore ni, “Jali ok e Yesu wuod Josef koso? Donge wang’eyo wuon mare? To ere kaka onyalo wacho ni olor oa e polo?”</verse>
				<verse number="43">Yesu nodwokogi ni, “Weuru ng’ur.</verse>
				<verse number="44">Onge ng’ama nyalo biro ira mak mana ka Wuoro mane oora ema okele; kendo anachiere chieng’ giko piny.</verse>
				<verse number="45">Ondik e Kitap jonabi ni, ‘Nyasaye nopuonj ji duto.’ Omiyo ng’ato ka ng’ato ma owinjo dwond Wuoro mi opuonjore kuome, to biro mana ira.</verse>
				<verse number="46">Ok awach ni nitie ng’at moro moseneno Wuoro, to mak mana Jal mane oa ka Nyasaye kende ema osenene.</verse>
				<verse number="47">Awachonu adier ni, ng’at moyie ema nigi ngima ma nyaka chieng’.</verse>
				<verse number="48">An e kuon mar ngima.</verse>
				<verse number="49">Kwereu nochamo Manna e thim, to kata kamano ne githo.</verse>
				<verse number="50">Anto awuoyo kuom kuon moa e polo, ma ka ng’ato ochamo to ok nyal tho ngang’.</verse>
				<verse number="51">An e kuon mangima mane olor oa e polo. Ng’at mochamo kuonni nobed mangima nyaka chieng’. To bende kuon ma abiro chiwo mondo piny oyud ngima en ringra.”</verse>
				<verse number="52">Jo-Yahudi nochako dhawo kendgi niya, “Ere kaka jali dimiwa ringre mondo wacham?”</verse>
				<verse number="53">Yesu nowacho nigi ni, “Awachonu adier ni, ka ok uchamo ringre Wuod Dhano kendo umadho rembe, to uonge gi ngima e iu.</verse>
				<verse number="54">Ng’at ma ochamo ringra, kendo omadho remba, nigi ngima ma nyaka chieng’, kendo anachiere chieng’ giko piny.</verse>
				<verse number="55">Ringra e chiemo madieri, kendo remba e math adieri.</verse>
				<verse number="56">Kamano ng’at ma ochamo ringra, kendo omadho remba, ema osiko kuoma, kendo an bende asiko kuome.</verse>
				<verse number="57">Kaka Wuoro mangima noora, kendo angima nikech en, e kaka ng’at mochamo ringra bende nobed mangima nikech an.</verse>
				<verse number="58">Ma e kuon mane olor oa e polo. Ok ochal gi gima ne kwereu ochamo to bang’e otho. Ng’at ma ochamo kuonni to nobed mangima nyaka chieng’”</verse>
				<verse number="59">Yesu nowacho wechego kapuonjo e od lemo Kapernaum.</verse>
				<verse number="60">Jopuonjre Yesu mang’eny mane owinjo wechego nowacho niya, “Ma puonj matek manadi! Ng’ano ma dichikne ite?”</verse>
				<verse number="61">Yesu nong’eyo ni jopuonjrene ng’ur kuom puonjneno, omiyo nopenjogi ni, “Wachni obwogou koso?</verse>
				<verse number="62">Ka kamano, to kara dubwogi machal nadi, ka uneno Wuod Dhano kaidho dok malo kama ne oaye?</verse>
				<verse number="63">Roho ema kelo ngima; dhano to ok nyal gimoro. Weche ma asewachonu gin roho kod ngima,</verse>
				<verse number="64">to ji moko kuomu pod ok oyie.” Yesu nowacho kamano nikech nyaka a chakruok noseng’eyo joma oyie, kod ng’at mane biro ndhoge.</verse>
				<verse number="65">Eka nomedo wacho niya, “Mano ema omiyo ne awachonu ni ng’ato ok nyal biro ira ka ok Wuora ema omiyo obiro.”</verse>
				<verse number="66">Chakre kanyo ng’eny jopuonjrene nodok chien, mi oweyo luwe.</verse>
				<verse number="67">Omiyo nopenjo joote apar gariyo ni, “Un bende udwaro weya koso?”</verse>
				<verse number="68">To Simon Petro nodwoke ni, “Ruoth, ere ng’ama dwadhi ire, to in ema in gi weche makelo ngima ma nyaka chieng’?</verse>
				<verse number="69">Wan koro waseyie, kendo wang’eyo ni in e Ng’ama Ler mar Nyasaye.”</verse>
				<verse number="70">To Yesu nodwokogi niya, “Un ji apar gariyo, donge ne ayierou uduto? To kata kamano ng’at achiel kuomu en jachien.”</verse>
				<verse number="71">Nowuoyo mana kuom Judas wuod Simon Iskariot, nikech kata obedo mana ni Judas ne achiel kuom joote apar gariyogo, to en ema nobiro ndhogo Yesu.</verse>
			</chapter>
			<chapter number="7">
				<verse number="1">Bang’ mano, Yesu nowuotho koni gi koni ka puonjo e piny Galili. Ne ok odwa dhi Judea nikech jodong jo-Yahudi ne dwaro nege.</verse>
				<verse number="2">Sap jo-Yahudi miluongo ni Sap Kiche ne chiegni,</verse>
				<verse number="3">omiyo owetene nowachone ni, “A ka, idhi Judea mondo jopuonjreni one honni mitimo.</verse>
				<verse number="4">Ka ng’ato dwaro mondo ji ong’eye, to ok onyal tiyo kama opondo. Ka en adier ni itimo gik ma kamagi, to ara nyisri e nyim piny.”</verse>
				<verse number="5">Ne giwachone kamano nikech kata gin ma gin owetene ne ok giyie kuome.</verse>
				<verse number="6">Yesu nodwokogi niya, “Kindena pok ochopo, to un, kindeu nitie ndalo duto.</verse>
				<verse number="7">Un piny ok nyal mon kodu to an omon koda nikech kinde duto asiko kanyise ni timbene richo.</verse>
				<verse number="8">Un, dhiuru adhiya e sawono. An to ok adhi, nikech kindena pok ochopo.”</verse>
				<verse number="9">Kane osewacho kamano, nodong’ Galili.</verse>
				<verse number="10">To kane owete Yesu osedhi e sawo, en bende nodhi. To ne ok odhi ratiro, to nodhi mana ling’ling’.</verse>
				<verse number="11">Jodong jo-Yahudi nomanye e sawo, ka penjo kuma entie.</verse>
				<verse number="12">Ji mang’eny mane odhi e sawono ne wuoyo kuom Yesu, ka moko wacho ni, “Ooyo, owuondo ogandawa.”</verse>
				<verse number="13">To kata kamano onge ng’ama noloso kuome ratiro, nikech ne giluoro jodong jo-Yahudi.</verse>
				<verse number="14">To chieng’ mane ndalo sawo ochopo e diere, Yesu nodhi e Hekalu, mochako puonjo ji.</verse>
				<verse number="15">Jodong jo-Yahudi nowuoro, kawacho ni, “Ere kuma ng’atni oyudoe rieko makama, to ok osomo?”</verse>
				<verse number="16">Yesu nodwokogi ni, “Gik ma apuonjo ok gin maga awuon, to gin mag Jal mane oora.</verse>
				<verse number="17">Ng’at moyie timo gima Nyasaye dwaro, to biro ng’eyo kata ka weche ma apuonjo oa ka Nyasaye, kata ka apuonjo mana wechena awuon.</verse>
				<verse number="18">Ng’at ma loso gi tekone owuon en ng’at madwaro mondo oyud duong’, to ng’at madwaro mondo ng’at mane oore oyud duong’ en jaadiera, kendo oonge gi miganga kata matin.</verse>
				<verse number="19">Donge Musa nomiyou Chik, to onge kata ng’at achiel kuomu morito? Ka ok kamano, to ang’o momiyo udwaro nega?”</verse>
				<verse number="20">Ji nodwoke ni, “Jachien ni kodi! Ng’ano madwaro negi?”</verse>
				<verse number="21">Yesu nowachonigi niya, “Ne atimo gimoro achiel kende chieng’ Sabato, mi ubwok uduto.</verse>
				<verse number="22">Paruru ni Musa nomiyou chik mar tero nyangu. (To chutho Musa ok ema nokelo chikno, to kwereu ema nochake.) Chikno omiyo utero yawuotu nyangu chieng’ Sabato.</verse>
				<verse number="23">To ka un utero nyathi nyangu chieng’ Sabato, mondo kik uketh Chik Musa, to marang’o ukecho koda kuom chango ng’ato chieng’ Sabato, mi dende duto bed mangima?</verse>
				<verse number="24">Mano omiyo kik ung’ad bura kurango mana gik ma oko, to ng’aduru bura mana gi adiera.”</verse>
				<verse number="25">Jo-Jerusalem moko nopenjore niya, “Donge ma e jal ma gidwaro nego cha?</verse>
				<verse number="26">To winjuru kaka opuonjo ji mana e lela, to onge ng’ama wachone gimoro. Koso dibed ni jodongwa ong’eyo ni en Mesia?</verse>
				<verse number="27">To mano ok nyal bet kamano, nikech waduto wang’eyo kuma jali oaye. Mesia to kabiro, to onge ng’ama nong’e kuma oaye.”</verse>
				<verse number="28">Mano nomiyo Yesu owacho gi dwol maduong’, kopuonjo e Hekalu niya, “En adier ni ung’eya, kendo en adier ni ung’eyo kuma aaye, to kata kamano ok asebiro gi tekona awuon. Jal mane oora e wuon adiera, to un ok ung’eye.</verse>
				<verse number="29">An to ang’eye, nikech aa ire, kendo en ema noora.”</verse>
				<verse number="30">Eka ne gitemo make, to ne ok ginyal, nikech kindene ne pok ochopo.</verse>
				<verse number="31">To ji mang’eny noyie kuome, kapenjore ni, “Ka Mesia obiro, dotim honni mang’eny moloyo ma jali timo koso?”</verse>
				<verse number="32">Jo-Farisai nowinjo ka ji kuodho wechego kuom Yesu, omiyo ne giriwo wach gi jodolo madongo, mi gioro askeche mondo omake.</verse>
				<verse number="33">To Yesu nowacho ni, “Pod abiro medo bet kodu kuom kinde moko, eka bang’e nadog ir Jal mane oora.</verse>
				<verse number="34">Unumanya, to ok unuyuda, nikech kama abiro betie ok unyal biroe.”</verse>
				<verse number="35">Jodong jo-Yahudi nopenjore kendgi niya, “Kanye modwaro dhiye ma ok wanyal nwang’ee? Koso odwaro dhi kuom jo-Yahudi modak e pinje joma ok jo-Yahudi mondo opuonj joma ok jo-Yahudi?</verse>
				<verse number="36">Ere tiend wach mowachoni, wanamanye to ok wanayude, kendo ni, kuma obiro betie wan ok wanyal dhiye?”</verse>
				<verse number="37">Chieng’ mogik mar sawo, mane en odiechieng’ maduong’ ahinya, Yesu nochung’ mowacho gi dwol maduong’ niya, “Ng’at ma riyo oloyo mondo obi ira, omodhi.</verse>
				<verse number="38">En mana kaka Muma wacho ni, ‘Aore mag pi mangima nomol kawuok kuome.’ ”</verse>
				<verse number="39">To Yesu ne oloso kuom Roho, ma ji duto moyie kuome ne biro yudo. To e kindeno Roho ne pok obiro, nikech Yesu ne pok oyudo duong’ne.</verse>
				<verse number="40">Jomoko kuom joma ne owinjo wechego nowacho niya, “Nyaka bed ni jali e Janabi mwasebedo kwageno ni biro biro.”</verse>
				<verse number="41">Jomoko to nowacho ni, “En e Mesia.” To ji moko nokwer ni, “Mesia ok nyal wuok Galili!</verse>
				<verse number="42">Donge Muma wacho ni Mesia nobed nyakwar Daudi, kendo ni nonywole Bethlehem, dala Daudi?”</verse>
				<verse number="43">Kamano ji nopogore kuom wachne.</verse>
				<verse number="44">Jomoko kuomgi ne dwaro make, to onge ng’at mane otimo kamano.</verse>
				<verse number="45">Kane askeche odwogo, jodolo gi jo-Farisai nopenjo gi ni, “Ang’o momiyo ok usekele ka?”</verse>
				<verse number="46">To ne gidwoko niya, “Pok wanenoe ng’at mawuoyo ka ng’atni!”</verse>
				<verse number="47">Eka jo-Farisai nopenjogi ni, “Kara un bende osewuondou.</verse>
				<verse number="48">Bende usenenoe jatendwa moro, kata ja-Farisai moro, moyie kuome?</verse>
				<verse number="49">To ji ajia ma ok ong’eyo Chik, gin joma okuong’!”</verse>
				<verse number="50">Ng’at achiel kuom jodongogo ne Nikodemo, mane oyudo osedhi ir Yesu. En nowachonigi ni,</verse>
				<verse number="51">“Donge Chikwa okwer ni kik ng’ad ni ng’ato bura ka pok oyale, mi owinj wechene?”</verse>
				<verse number="52">To ne gipenje ni, “In bende in ja-Galili koso? Som Muma, to ibiro yudo ni onge janabi manyalo wuok Galili!”</verse>
				<verse number="53">[Eka ji duto noa, modok miechgi.</verse>
			</chapter>
			<chapter number="8">
				<verse number="1">Yesu noa kanyo, modhi e got Zeituni.</verse>
				<verse number="2">Kinyne gokinyi mang’ich, noduogo modonjo e Hekalu, kendo ji duto nochokore bute. Nobet piny, mochako puonjogi.</verse>
				<verse number="3">To jopuonj Chik gi jo-Farisai nokelo dhako moro mane ojuk ka terore. Ne gikete ochung’ e diergi,</verse>
				<verse number="4">mi giwacho ni Yesu niya, “Japuonj, dhakoni ojuk rando, ka terore!</verse>
				<verse number="5">To Chik mane Musa omiyowa wacho ni dhako ma kamano nyaka go gi kite, mi tho. In to iwacho ang’o?”</verse>
				<verse number="6">Ne giwacho kamano nikech ne gidwaro wach moro ma digidonjne go. To Yesu nolung’ore piny, mondiko e lowo gi lith lwete.</verse>
				<verse number="7">To kane jogo omedo penje wachno, noting’o wiye, modwokogi niya, “Ng’ato kuomu ma pok otimo richo ema mondo okwong ogoye gi kidi!”</verse>
				<verse number="8">Eka nochako olung’ore, mondiko e lowo.</verse>
				<verse number="9">To kane giwinjo gima owacho, ne gia kanyo achiel achiel chakre joma dongo nyaka joma tindo, mi Yesu kende ema nodong’, ka dhakono ochung’ bute.</verse>
				<verse number="10">Yesu noting’o wiye, mopenjo dhakono niya, “Nyarwa, ekegi? Onge kata achiel modong’ mondo ong’adni bura?”</verse>
				<verse number="11">Dhakono nodwoke ni, “Ooyo, Jaduong’ onge ng’ato modong’.” Eka Yesu nokone ni, “Kata an bende ok ang’adni bura. Dhiyo, to kik ichak itim richo kendo.”]</verse>
				<verse number="12">Yesu nomedo puonjo ji, kowacho ni, “An e ler mar piny. Ng’at moluwa ok nowuoth e mudho, to nobed gi ler mar ngima.”</verse>
				<verse number="13">To jo-Farisai nowachone niya, “Iwuoyo mana kuomi iwuon, omiyo ok wanyal yie ni gik miwacho gin adier.”</verse>
				<verse number="14">To Yesu nodwokogi ni, “Kata obedo ni awuoyo kuoma awuon, to gik ma awacho gin adier, nikech ang’eyo kuma ne aaye, kendo ang’eyo kuma adhiye, to un ukia kuma naaye kata kuma adhiye.</verse>
				<verse number="15">Un ung’ado bura gi rieko mar dhano, to an ok ang’ad ni ng’ato bura.</verse>
				<verse number="16">To kata ka ang’ado bura, to bura ma ang’ado en adier, nikech ok ang’ad bura kenda, to Jal mane oora ema konya.</verse>
				<verse number="17">E Chiku bende ondikie ni, ka ji ariyo owinjore e wachgi, to wach ma giwacho ikwano ka adier.</verse>
				<verse number="18">An ema awuoyo kuoma awuon, kendo Wuora mane oora osiro wachna.”</verse>
				<verse number="19">Mano omiyo ne gipenje niya, “Ere Wuoru nogo?” To Yesu nodwokogi ni, “Ok ung’eya, kata Wuora bende ok ung’eyo. Ka da bed ni ung’eya, to Wuora bende da ung’eyo.”</verse>
				<verse number="20">Yesu nowacho wechego duto kopuonjo ji e Hekalu, ei ot mane oketie sanduge mag sadaka. Kata kamano onge ng’ama nomake, nikech kindene ne pok ochopo.</verse>
				<verse number="21">Yesu nowachonigi niya, “An to adhi, kendo unudwara, to unutho mana e richou. Ok unyal dhi kuma adhiye.”</verse>
				<verse number="22">Mano omiyo jo-Yahudi nowacho ni, “Ng’atni wacho ni ok wanyal dhi kuma odhiye! Mano nyiso ni obiro dere koso?”</verse>
				<verse number="23">Yesu nodwokogi ni, “Un ua mwalo to an aa malo. Un, un jopinyni, anto ok an japinyni.</verse>
				<verse number="24">Mano emomiyo awachonu ni unutho e richou, nikech ka udagi yie ni an e En, to adier unutho mana e richou.”</verse>
				<verse number="25">Eka ne gipenje niya, “To in e ng’ano?” Yesu to nodwokogo ni, “An mana ng’ama asebedo ka awachonu ni e an.</verse>
				<verse number="26">Nitie gik mang’eny ma adwaro wacho kuomu, kendo ma adwaro ng’adonugo bura. Jal mane oora en jaadiera kendo wach ma ayudo kuome ema anyiso piny.”</verse>
				<verse number="27">To ne ok ging’eyo ni Yesu loso kodgi kuom Wuoro.</verse>
				<verse number="28">Omiyo Yesu nowachonigi niya, “Ka useting’o Wuod Dhano malo, eka unung’e ni an e En. Bende unung’e ni onge gima atimo gi tekona awuon, to weche duto ma awacho, Wuora ema osepuonja.</verse>
				<verse number="29">Jal mane oora ni koda. Pod ok oweya kenda, nikech pile atimo mana gik malong’one.”</verse>
				<verse number="30">To kane owacho wechego, ji mang’eny noyie kuome.</verse>
				<verse number="31">Yesu nowachoni jo-Yahudi mane oyie wachne niya, “Ka umako puonjna, to eka un jopuonjrena adier.</verse>
				<verse number="32">Bende ubiro ng’eyo adiera, kendo adiera nomi ubed thuolo.”</verse>
				<verse number="33">To ne giwachone niya, “Wan koth Ibrahim, kendo pok wabedo wasumb ng’ato nyaka nene. Koro ere gima omiyo iwacho ni wanabed thuolo?”</verse>
				<verse number="34">Yesu nodwokogi ni, “Adier, adier, awachonu ni, ng’at matimo richo en misumba richo.</verse>
				<verse number="35">Misumba ok luong ni wuod dala ndalo duto, to wuod wuon dala ema iluongo kamano ndalo duto.</verse>
				<verse number="36">Kuom mano, ka Wuowi ema omiyo ubedo thuolo, to unubed thuolo chutho chutho.</verse>
				<verse number="37">Ang’eyo ni un koth Ibrahim, kata kamano udwaro nega nikech puonjna ok nyal donjonu.</verse>
				<verse number="38">An awachonu gik ma aseneno kuom Wuora, to un utimo gik ma useneno kuom wuoru!”</verse>
				<verse number="39">Ne gidwoke niya, “Ibrahim e wuonwa.” To Yesu nowachonigi ni, “Ka dabed ni un nyithind Ibrahim adier, to dikoro utimo mana gik machal gi gik mane Ibrahim otimo.</verse>
				<verse number="40">To kar timo kamano, to udwaro mana nega nikech asebedo ka anyisou adiera mane ayudo kuom Nyasaye. Ibrahim to ne ok nyal timo gima chal kamano.</verse>
				<verse number="41">Un to utimo mana gima wuonu timo.” To ne gidwoke ni, “Wan ok wan kimirwa! Wan gi wuonwa achiel kende ma en Nyasaye.”</verse>
				<verse number="42">Yesu nowachonigi niya, “Ka dabed ni Nyasaye e wuonu adier, to da uhera, nikech an ne aa ka Nyasaye, kendo koro an kodu ka. Ne ok abiro gi tekona awuon, to En ema noora.</verse>
				<verse number="43">Gik ma awacho ok nyal donjonu, kendo ok unyal winjo tiendgi nikech ok uhero wach ma akelonu.</verse>
				<verse number="44">Un nyithind wuonu ma en Satan, kendo uhero timo gik ma en ema odwaro. Nyaka a chakruok en osebedo mana janek, kendo ok odwar adiera nikech adiera onge e iye. Ka owacho miriambo, to oluwo mana kite owuon, nikech en jamriambo, kendo en e wuon miriambo duto.</verse>
				<verse number="45">An to awacho adiera, kendo mano emomiyo ok uyie wachna.</verse>
				<verse number="46">Ere ng’ato kuomu ma nyalo ng’eng’a ni an jaricho? To ka awacho adiera, ang’o momonou yie wachna?</verse>
				<verse number="47">Ng’at Nyasaye winjo wach Nyasaye, to un ok uwinj wach Nyasaye nikech ok un jo Nyasaye.”</verse>
				<verse number="48">Eka jo-Yahudi nowacho ni Yesu ni, “Donge wan kare kwawacho ni in ja-Samaria, kendo ni jachien ni kodi?”</verse>
				<verse number="49">To Yesu nodwokogi ni, “Aonge gi jachien, to Wuora ema amiyo duong’. Un to uchaya.</verse>
				<verse number="50">An ok adwar mondo umiya duong’, to nitie Jal madwaro mondo ayud duong’, kendo en ema nong’ad bura.</verse>
				<verse number="51">Awachonu adier ni, ka ng’ato omako wachna, to ok notho nyaka chieng’.”</verse>
				<verse number="52">Eka jo-Yahudi nowachone ni, “Koro wang’eyo adier ni jachien ni kodi. Ibrahim ne otho, kendo kata mana jonabi bende notho, to eka pod iwacho ni ng’at mowinjo wachni ok notho nyaka chieng’!</verse>
				<verse number="53">Koso iparo ni iduong’ moloyo wuonwa Ibrahim mane otho? Jonabi bende notho! In to iparo ni in ng’a?”</verse>
				<verse number="54">Yesu nodwokogi niya, “Ka amiyora duong’ awuon, to duong’na onge tich. Wuora ma uluongo ni Nyasachuno ema miya duong’.</verse>
				<verse number="55">To eka un ok ung’eye, an to ang’eye. Ka anyalo wacho ni ok ang’eye, to dabed jamriambo mana ka un. To ang’eye adier, kendo pile amako wachne.</verse>
				<verse number="56">Kwaru Ibrahim ne mor koneno ndalona. Adier, nonene mobedo mamor.”</verse>
				<verse number="57">Jo-Yahudi nokwero Yesu niya, “In pok hiki oromo kata mana higni piero abich! Ere kaka inyalo wacho ni iseneno Ibrahim?”</verse>
				<verse number="58">To Yesu nodwokogi ni, “Adier, adier, awachonu ni, kane pok onywol Ibrahim to ne antie.”</verse>
				<verse number="59">Kane giwinjo kamano, ne gikwanyo kite mondo gigoyego, to nopondo, mi owuok e Hekalu.</verse>
			</chapter>
			<chapter number="9">
				<verse number="1">Kane Yesu wuotho, noneno ng’at moro mane onywol muofu.</verse>
				<verse number="2">Jopuonjrene nopenje ni, “Japuonj, ng’atni nonywol muofu nikech richone owuon koso nikech richo mag jonywolne?”</verse>
				<verse number="3">Yesu nodwokogi ni, “Jali ne ok onywol muofu nikech richone owuon, kata nikech richo mag jonywolne, to nonywole muofu mana ni mondo ji one teko mar Nyasaye kichange.</verse>
				<verse number="4">Nyaka wati tije mag Jal mane oora kapod piny odiechieng’, nikech otieno biro chopo ma ng’ato ok nyal tiyoe.</verse>
				<verse number="5">Kapod anie piny, to an e ler mar piny.”</verse>
				<verse number="6">Kane Yesu osewacho kamano, nong’ulo olawo piny, mi olosogo lowo, owirogo wang’ ng’atno.</verse>
				<verse number="7">Eka nowachone ni, “Dhi ilwok wang’i e yawo mar Siloam.” (Tiend nying yawono en ‘Ote’.) Kuom mano ng’atno nodhi olwoko wang’e mi odwogo ka oneno.</verse>
				<verse number="8">Jodalagi, kod joma ne osenene ka okwecho, nopenjore niya, “Donge jali ema yandi bet kakuecho cha?”</verse>
				<verse number="9">Jomoko kuomgi noyie ni mano en, to moko nokwer ni, “Ooyo, ok en, to ochal mana kode.” Ng’atno owuon to nowachonigi ni, “En mana an.”</verse>
				<verse number="10">Eka ne gipenje ni, “To ere kaka wang’i oyawore?”</verse>
				<verse number="11">Nodwokogi ni, “Ng’at moro ma nyinge Yesu noloso lowo mi owirogo wang’a, bende onyisa mondo adhi alwok wang’e e yawo mar Siloam. Omiyo ne adhi malwoko wang’a mi wang’a oyawore.”</verse>
				<verse number="12">Eka ne gipenje ni, “Ng’at onogo ni kanye?” To nodwoko ni, “Ok ang’eyo.”</verse>
				<verse number="13">Bang’e ne gitero ng’at ma yandi muofuno ir jo-Farisai.</verse>
				<verse number="14">To chieng’ mane Yesu olosoe lowo kendo ochangoe wang’ muofuno, ne en chieng’ Sabato.</verse>
				<verse number="15">Kuom mano jo-Farisai bende nopenjo muofuno kaka ne wang’e ochango. Nodwokogi ni, “Ng’atno nowiro wang’a gi chuodho, eka ne aluoko, kendo koro aneno!”</verse>
				<verse number="16">Jo-Farisai moko nowacho ni, “Ng’at mane otimo kamano ok nyal bet ng’at Nyasaye, nikech ok orito Chik Sabato.” To moko nowacho ni, “Bende ng’at ma jaricho ditim honni ma kamagi adier?” Kamano ne gipogore kuom wachno chutho.</verse>
				<verse number="17">Omiyo ne gichako gipenjo muofuno niya, “In to koro ang’o miwacho kuome, kaka oseyawo wang’i ni?” Ne odwokogi ni, “En janabi.”</verse>
				<verse number="18">Jodong jo-Yahudi ne ok nyal yie ni ng’atno ne en muofu to koro oneno. Omiyo ne giluongo jonywolne,</verse>
				<verse number="19">mi gipenjo ni, “Ma en wuodu koso? Uwachoni nonywole ka en muofu adier? Ka kamano, to koro ere kaka oneno?”</verse>
				<verse number="20">Jonywol ng’atno nodwokogi ni, “Wang’eyo ni en nyathiwa, kendo nonywole muofu.</verse>
				<verse number="21">To kata kamano ok wang’eyo kaka koro oneno, to bende ok wang’eyo ng’at moyawo wang’e. To en ng’at maduong’, omiyo penje uru, nikech onyalo dwokou kende owuon.”</verse>
				<verse number="22">Jonywolne nodwoko kamano nikech ne giluoro jodong jo-Yahudi. Ne oyudo jodong jo-Yahudi osewinjore kendgi ni ng’ato ang’ata moyie ni Yesu e Mesia, to nyaka tam mondo kik dhi e od lemo.</verse>
				<verse number="23">Mano e momiyo jonywol ng’atno nowacho ni, “En ng’at maduong’, penjeuru owuon.”</verse>
				<verse number="24">Eka jodongo nochako oluongo ng’at mane onywol muofuno irgi, mi giwachone niya, “Kuongri gi nying Nyasaye ni ibiro wacho adiera. Wan wang’eyo ni jali en jaricho.”</verse>
				<verse number="25">To ng’atno nodwokogi ni, “An ok ang’eyo kata en jaricho, to wach achiel mang’eyo en mana ni yande an muofu to koro aneno!”</verse>
				<verse number="26">Eka ne gipenje ni, “Ang’o mane otimoni moyawo wang’i?”</verse>
				<verse number="27">Ne odwokogi niya, “Donge asenyisou, to udagi winjo? Ang’o momiyo udwaro ni mondo achak awachnu kendo? Koso un bende udwaro doko jopuonjrene?”</verse>
				<verse number="28">Bang’ mano ne gijare, ka giwachone ni, “In ema in japuonjrene, wan to wan jopuonjre Musa.</verse>
				<verse number="29">Wang’eyo ni Nyasaye nowuoyo gi Musa. Ng’atni to wakia kuma oaye!”</verse>
				<verse number="30">Eka ng’atno nowacho niya, “Kara ma en wach miwuoro! Un uwacho ni ukia kuma oaye, to en ema oseyawo wang’a!</verse>
				<verse number="31">Wang’eyo ni Nyasaye ok winj wach joricho, to ng’at moluore, kendo matimo gik ma odwaro, ema owinjo.</verse>
				<verse number="32">Nyaka nene pok owinjie ng’at moyawo wang’ ng’at mane onywol muofu.</verse>
				<verse number="33">Ka da bed ni ng’atni ok en ng’at Nyasaye, to da ok obedo gi teko mar timo kamano.”</verse>
				<verse number="34">To ne giwachone ni, “In nonywoli e chuny richo, to koro ere kaka dipuonjwa?” Eka ne giriembe oko e od lemo.</verse>
				<verse number="35">Yesu nowinjo ni oseriemb ng’atno e od lemo, omiyo kane oyude, nopenje ni, “Bende iyie kuom Wuod Dhano koso?”</verse>
				<verse number="36">To ng’atno nodwoke ni, “Jaduong’, Wuod Dhano en ng’a mondo ayie kuome?”</verse>
				<verse number="37">Yesu nowachone ni, “Isenene, kendo en ema oloso kodi ni!”</verse>
				<verse number="38">Eka ng’atno nogoyo chonge piny e nyim Yesu, kowachone ni, “Jaduong’, ayie!”</verse>
				<verse number="39">Bang’ mano, Yesu nowacho ni, “Asebiro e piny mondo akel bura, mondo joma muofni onen, to joma neno odok muofni.”</verse>
				<verse number="40">Jo-Farisai moko mane ni kanyo nowinjo gima owacho, mi openje ni, “Iparo ni wan bende wan muofni koso?”</verse>
				<verse number="41">Yesu nodwokogi ni, “Ka da bed ni un muofni, to da ubedo ma onge gi ketho, to kaka koro uwacho ni uneno, omiyo kethou osiko.”</verse>
			</chapter>
			<chapter number="10">
				<verse number="1">Yesu nodhi nyime kowacho niya, “Adier, adier, awachonu ni, ng’at ma ok oluwo dhorangach ka donjo e duond rombe, to donjo mana gi kamoro nono, en jakuo kendo jamecho.</verse>
				<verse number="2">Jakwadh rombe to donjo mana gi e dhorangach.</verse>
				<verse number="3">En ema jarit rangach yawone. Rombe bende winjo duonde koluongogi achiel achiel gi nyinggi kogologi oko.</verse>
				<verse number="4">Kosegologi duto to otelonigi, kendo giluwe, nikech ging’eyo duonde.</verse>
				<verse number="5">Ok ginyal luwo ng’ama gikia nikech ok ging’eyo duonde, omiyo giringo aringa.”</verse>
				<verse number="6">Kata obedo ni Yesu nogoyonigi ngerono, to ne ok giwinjo tiende.</verse>
				<verse number="7">Emomiyo nowachonigi niya, “Adier, adier, awachonu ni an e dhoranga duond rombe.</verse>
				<verse number="8">Ji duto mane obiro mokwongona ne jokuo kendo jomecho, kendo rombe ne ok odewogi.</verse>
				<verse number="9">An to an e dhorangach. Ng’at mokadho kuoma ema nokwo. Ng’atno nodonj kendo nowuog oko, mi nonwang’ lek maber mokwayoe.</verse>
				<verse number="10">Jakuo biro mana ni mondo okwel, kendo oneki, kendo oketh gik moko. Anto asebiro ni mondo ji oyud ngima kendo obed ngima moromo chuth.</verse>
				<verse number="11">“An e jakwath maber. To ung’eyo ni jakwath maber chiwo ngimane nikech rombe.</verse>
				<verse number="12">Jakwath mondiki, ma ok jakwath ma wuon rombe, to ringo weyo rombe koneno ka ondiek biro. Kuom mano ondiek gore kuom rombe kendo keyogi.</verse>
				<verse number="13">Ng’atno ringo nikech ondike andika, omiyo ok odew rombe.</verse>
				<verse number="14">An to, an jakwath maber. Ang’eyo rombena, kendo gin bende ging’eya,</verse>
				<verse number="15">mana kaka Wuora ong’eya, kendo an bende ang’eyo Wuora. Mano emomiyo ayie chiwo ngimana nikech romba.</verse>
				<verse number="16">To bende an gi rombe moko ma ok ni e duondni. Gin bende nyaka akelgi, kendo giniwinj duonda, eka rombe duto nobed kueth achiel man gi jakwath achiel.</verse>
				<verse number="17">“Wuora ohera nikech ayie chiwo ngimana mondo chieng’ moro achak ayude kendo.</verse>
				<verse number="18">Onge ng’at manyalo mayago, to an ema ayie chiwe, nikech mano ema ahero timo. An gi teko mar chiwe, bende an gi teko mar kawe kendo. Wuora ema osenyisa mondo atim kamano.”</verse>
				<verse number="19">Wechego nomedo kelo pogruok e kind jo-Yahudi giwegi.</verse>
				<verse number="20">Ji mang’eny kuomgi nowacho ni, “Jachien ni kode, kendo ojaneko! Ang’o momiyo uchiko itu ne wechene?”</verse>
				<verse number="21">Jomoko to nowacho ni, “Onge ng’at man gi jachien manyalo wacho weche ma kamagi. Bende uparo ni jachien diyaw wang’ ng’at mamuofu?”</verse>
				<verse number="22">Noyudo ndalo mar Sap Pwodho Hekalu ochopo, kendo ne en ndalo chwiri.</verse>
				<verse number="23">To Yesu nonwang’o wuotho e Hekalu e agola miluongo ni Agoch Solomon.</verse>
				<verse number="24">Eka jo-Yahudi nochokore molwore, mi openje ni, “Ibiro miyo wariwo gi kiawa nyaka karang’o? Ka in e Mesia to nyiswa ane malongo!”</verse>
				<verse number="25">Yesu nodwokogi ni, “Asenyisou, to utamoru yie. Gik ma atimo e nying Wuora ema wuoyonu kuoma.</verse>
				<verse number="26">To un ok uyie, nikech ok un e kueth romba.</verse>
				<verse number="27">Romba ong’eyo dwonda, kendo an bende ang’eyogi, kendo giluwo bang’a.</verse>
				<verse number="28">Amiyogi ngima ma nyaka chieng’, kendo ok ginilal ngang’, bende onge ng’at manyalo gologi e lweta.</verse>
				<verse number="29">Wuora mane omiyagi duong’ moloyo gik moko duto kendo onge ng’at manyalo gologo e lwete.</verse>
				<verse number="30">Wan gi Wuora wan gimoro achiel.”</verse>
				<verse number="31">Kane jo-Yahudi owinjo wachno, ne gichako gikwanyo kite kendo mondo gigogo Yesu.</verse>
				<verse number="32">Omiyo Yesu nopenjo gi ni, “Asenyisou gik mabeyo mang’eny ma asetimo gi teko mar Wuora. To kuom tijena go duto, ere ma omiyo odwaro goya gi kite?”</verse>
				<verse number="33">To jo-Yahudi nodwoke ni, “Ok wadwar goyi nikech gimoro maber misetimo, to wagoyi mana nikech ipiem gi Nyasaye, nimar in mana dhano, to eka iwacho ni in Nyasaye!”</verse>
				<verse number="34">Yesu nowachonigi ni, “Donge ondiki e Kitap Chiku ni Nyasaye owacho ni, un nyiseche?</verse>
				<verse number="35">To wang’eyo malong’o ni wach Nyasaye ok nyal lokore.</verse>
				<verse number="36">Kane Nyasaye oluongo joma ne wachne obironigi ni, ‘Nyiseche’ kamano, koro ere gima omiyo uwacho ni apiem gi Nyasaye, ka awacho ni an Wuod Nyasaye? To an ema Nyasaye ne oyiera, mi oora e piny ka!</verse>
				<verse number="37">Ka uneno ni ok ati tich Wuora, to kik uyie koda.</verse>
				<verse number="38">To ka atiyo tichne, to kata ka ok unyal yie koda, to onego uyie gi tich matiyo, mondo ung’e chutho ni an ei Wuora kendo Wuora ni eiya.”</verse>
				<verse number="39">Kane giwinjo wachno, ne gitemo make kendo, to nopondo motony.</verse>
				<verse number="40">Bang’ mano, Yesu nong’ado aora Jordan modhi loka kuma ne Johana obatisoe ji mokwongo, mi nodak kuno.</verse>
				<verse number="41">Ji mang’eny ne obiro ire, mowacho niya, “Johana ne ok otimo honni, to gik moko duto mane owacho kuom jali gin adiera chutho.”</verse>
				<verse number="42">Kamano ji mang’eny, ne oyie kuom Yesu kuno.</verse>
			</chapter>
			<chapter number="11">
				<verse number="1">Ng’at moro ma nyinge Lazaro, mane odak Bethania, ne tuo. Bethania e dala mane Maria odakie kod Maritha nyamin mare</verse>
				<verse number="2">Maria ema ne owiro Ruoth Yesu gi mo mang’ue ng’ar, kendo oyweyo tiendene gi yie wiye. Ne en nyamin Lazaro, mane tuo.</verse>
				<verse number="3">Nyimine Lazaro nooro ni Yesu wach niya, “Ruoth, osiepni mihero tuo.”</verse>
				<verse number="4">To kane Yesu owinjo wachno, nowacho ni, “Tuono ok en mar tho, to osebiro mana ni mondo Wuod Nyasaye bende oyud duong’.”</verse>
				<verse number="5">Yesu nohero Maritha gi nyamin mare kod Lazaro.</verse>
				<verse number="6">To kata kamano ne otieko ndalo ariyo kuma ne entie bang’ winjo ni Lazaro tuo.</verse>
				<verse number="7">Eka nowacho ni jopuonjrene ni, “Wadoguru Judea.”</verse>
				<verse number="8">To jopuonjrene nowachone niya, “Japuonj, donge jo-Yahudi yandi dwaro goyi gi kite? Ang’o momiyo pod idwaro dok kuno?”</verse>
				<verse number="9">Yesu nodwokogi ni, “Donge odiechieng’ achiel nigi seche apar gariyo? Ka ng’ato wuotho godiechieng’, to ok onyal chwanyore, nikech oneno ler mar pinyni.</verse>
				<verse number="10">To ka owuotho gotieno, to ochwanyore nikech ler ongene.”</verse>
				<verse number="11">Bang’ mano Yesu nomedo wacho niya, “Lazaro osiepwa nindo otero, to adhi mondo achiewe.”</verse>
				<verse number="12">Jopuonjrene nowachone ni, “Ruoth, ka nindo osetere, to kara obiro kwo.”</verse>
				<verse number="13">Ne giwacho kamano nikech ne gigalo ni Yesu loso kuom nindo mar yueyo, to chutho noloso mana kuom tho mar Lazaro.</verse>
				<verse number="14">Mano omiyo koro nowachonigi ratiro ni, “Lazaro osetho.</verse>
				<verse number="15">To amor ni yandi ok an kuno, nikech mano biro konyou, mi uyie. Omiyo wadhiuru ire.”</verse>
				<verse number="16">Eka Thoma mane onywol rude, nowacho ni jopuonjre wetene niya, “Wan bende wadhiuru mondo watho kode.”</verse>
				<verse number="17">Kane Yesu ochopo, noyudo ni Lazaro osetieko ndalo ang’wen e bur.</verse>
				<verse number="18">Bethania ne chiegni gi Jerusalem ma dirom kilomita adek,</verse>
				<verse number="19">omiyo jo-Yahudi mang’eny nobiro duogo chuny Maritha gi Maria kuom tho owadgi.</verse>
				<verse number="20">Kane Maritha owinjo ni Yesu biro, nowuok mondo oromne, to Maria nodong’ e ot.</verse>
				<verse number="21">Maritha nowacho ni Yesu niya, “Ruoth, ka da bed ni nyocha in ka, to owadwa ok dotho.</verse>
				<verse number="22">To kata kamano sani, ang’eyo ni Nyasaye biro timoni gimoro mikwaye.”</verse>
				<verse number="23">Yesu nodwoke ni, “Owadu biro chier.”</verse>
				<verse number="24">To Maritha nowachone ni, “Ang’eyo ni nochier chieng’ giko piny.”</verse>
				<verse number="25">Yesu nowachone niya, “An e chier, kendo an e ngima. Ng’ato ang’ata moyie kuoma nodok mangima, kata obedo ni osetho,</verse>
				<verse number="26">kendo ng’at mangima moyie kuoma ok notho nyaka chieng’. Bende iyie wachni koso?”</verse>
				<verse number="27">Maritha nodwoke ni, “Ee, Ruoth, ayie ni in e Mesia, Wuod Nyasaye, mane onego bi e piny.”</verse>
				<verse number="28">Kane Maritha osewacho wechego, nodhi oluongo Maria nyamin mare ling’ling’, mowachone niya, “Japuonj ni ka, kendo oluongi.”</verse>
				<verse number="29">Kane Maria owinjo kamano, noa malo piyo, mi odhi ir Yesu.</verse>
				<verse number="30">Noyudo ka Yesu pok odonjo e dala, to ne pod ochung’ mana kama ne Maritha oromonee.</verse>
				<verse number="31">Jo-Yahudi mane ni kod Maria e ot ka duogo chunye, nonene kochung’ piyopiyo, mowuok oko. Omiyo ne giluwe, ka giparo ni odhi ywak e liel.</verse>
				<verse number="32">Kane Maria ochopo kama Yesu nitie, monene, nogoyo chonge piny e nyime, mowachone niya, “Ruoth, ka da bed ni nyocha in ka, to owadwa ok dotho!”</verse>
				<verse number="33">Yesu noneno Maria gi jo-Yahudi mane ni kode kaywak, mi mirima nomake, kendo noneno malit.</verse>
				<verse number="34">Eka nopenjo ni, “Uyike kanye?” Ne gidwoke ni, “Jaduong’, bi ine.”</verse>
				<verse number="35">Pi wang’ Yesu nochuer.</verse>
				<verse number="36">Omiyo jo-Yahudigo nowacho ni, “Neyeuru kaka yandi ohero Lazaro!”</verse>
				<verse number="37">To moko kuomgi nowacho niya, “Jali noyawo wang’ muofu! Donge ne onyalo geng’o tho monego Lazaroni?”</verse>
				<verse number="38">Mirima nochako omako Yesu kendo, mi odhi but liel, mane en bur mokuny ariwa e lak got, moket kidi e dhoge.</verse>
				<verse number="39">Yesu nowachonigi niya, “Goluru kidi oko e dho liel.” To Maritha, ma nyamin jal motho, nowachone ni, “Ruoth, koro osetieko ndalo ang’wen e bur, omiyo nyaka bed ni koro odum.”</verse>
				<verse number="40">To Yesu nodwoke ni, “Donge nende awachoni ni ka in gi yie, to ibiro neno duong’ mar Nyasaye?”</verse>
				<verse number="41">Kuom mano ne ging’ielo kidi oko. Yesu nong’iyo malo, mowacho niya, “Wuora, agoyoni erokamano nikech isewinja.</verse>
				<verse number="42">An ang’eyo ni iwinja ndalo duto, to asewacho wechegi mondo oganda mochung’ ka ong’e ni in ema niora.”</verse>
				<verse number="43">Kane osewacho kamano, nokok matek niya, “Lazaro, wuog oko!”</verse>
				<verse number="44">Eka jal mothono nowuok, ka tiendene gi luetene obo gi nanga mar yik, kendo ka wang’e bende obo gi kitamba. Yesu nowachonigi niya, “Gonyeuru mondo odhi.”</verse>
				<verse number="45">Jo-Yahudi mang’eny mane obiro duogo chuny Maria noneno gima Yesu otimo, mi giyie kuome.</verse>
				<verse number="46">To moko kuomgi nodok ir jo-Farisai, mohulonigi gima Yesu osetimo.</verse>
				<verse number="47">Omiyo jo-Farisai kod jodolo madongo noluongo buchgi maduong’, mi openjore ni, “Ng’atni timo timbe madongo mang’eny! Wan to watimo ang’o?</verse>
				<verse number="48">Ka waweye odhi nyimekamano, to ji duto biro yie kuome, kendo jo-Rumi dibi, mi keth Hekaluwa, kendo tiek jowa duto.”</verse>
				<verse number="49">To ng’at achiel kuomgi, ma nyinge Kaiafa, mane jadolo maduong’ e higano, nowachonigi ni, “Un ok ung’eyo gima onego utim!</verse>
				<verse number="50">Donge ber ka ng’at achiel otho, moloyo ka ogandawa duto orumo?”</verse>
				<verse number="51">Ne ok owacho kamano gi riekone owuon, to kaka ne en jadolo maduong’ e higano, ne okoro wach ni Yesu biro tho ni oganda jo-Yahudi.</verse>
				<verse number="52">To ne ok okoro ni Yesu biro tho mana ne jo-Yahudi kende, to ni obiro tho mondo ochok nyithind Nyasaye obed e kanyakla achiel.</verse>
				<verse number="53">Chakre chieng’no ne gichako chano kaka digineg Yesu.</verse>
				<verse number="54">Kuom mano, Yesu koro ne ok wuoth ratiro kama jo-Yahudi nitie, to noa kuno modhi e dala moro miluongo ni Efraim, mane nitie gweng’ moro momanyore gi thim, mi obet kuno gi jopuonjrene.</verse>
				<verse number="55">Sap jo-Yahudi mar Pasaka koro ne chiegni, omiyo ji mang’eny moa e gwenge mopogore opogore ne dhi Jerusalem mondo opwodhre, obed moikore ni sawono.</verse>
				<verse number="56">Ne gimanyo Yesu, kendo kane ginie Hekalu ne gipenjore ni, “Uparo nadi? Bende dobi e sawoni adier?”</verse>
				<verse number="57">Ne giwacho kamano nikech noyudo jodolo madongo gi jo-Farisai osegolo chik ni ka ng’ato ong’eyo kama Yesu nitie, to nyaka ohul, mondo omake.</verse>
			</chapter>
			<chapter number="12">
				<verse number="1">Kane pod ndalo auchiel, to chop Sap Pasaka, Yesu nodhi Bethania, dala gi Lazaro mane osechiero.</verse>
				<verse number="2">Ne giselosone chiemo kuno, kendo Maritha ema notiyonigi, to Lazaro ne achiel kuom joma ne chiemo gi Yesu.</verse>
				<verse number="3">Eka Maria nokawo mo mang’ue ng’ar ma nengone tek ahinya, ma dirom nus kilo. Nowiro tiend Yesu gi morno, mi oyweyo gi yie wiye, mi tik mo mang’ue ng’arno opong’o ot.</verse>
				<verse number="4">Achiel kuom jopuonjre Yesu ma nyinge Judas Iskariot, jal mane biro ndhoge, nopenjo ni,</verse>
				<verse number="5">“Ere gimomiyo morni ok olok siling’ mia adek, mondo opog joma odhier?”</verse>
				<verse number="6">To ne ok owach kamano nikech ne oparo joma odhier adier, to nowacho kamano mana nikech ne en jakuo, kendo kaka ne en jakeno mar jopuonjre, nothoro kawo pesa morito.</verse>
				<verse number="7">To Yesu nowacho ni, “Weyeuru okane nyaka chieng’ yikna.</verse>
				<verse number="8">Nimar joma odhier un-go ndalo duto. Anto ok un koda ndalo duto.”</verse>
				<verse number="9">Jo-Yahudi mathoth nowinjo ni Yesu ni kuno, omiyo ne gibiro mondo ginene. To ok Yesu kende ema nokelonigi neno, to bende ne gibiro mondo gine Lazaro, mane Yesu osechiero oa kuom joma otho.</verse>
				<verse number="10">Mano omiyo jodolo madongo nochano mondo oneg Lazaro bende,</verse>
				<verse number="11">nikech en ema ne omiyo jo-Yahudi mang’eny weyogi, kendo yie kuom Yesu.</verse>
				<verse number="12">Kinyne, oganda maduong’ mane osebiro e Sawo nowinjo ni Yesu biro Jerusalem.</verse>
				<verse number="13">Ne gijako bede othidhe, mi gidhi romone, ka gikok niya, “Opak Nyasaye! Oguedh ng’ama biro e nying Ruoth! Adier Nyasaye mondo ogwedh Ruodh Israel!”</verse>
				<verse number="14">Yesu noyudo kanyna, mi oidho mana kaka Muma wacho ni,</verse>
				<verse number="15">“Un jo-Sayun, kik ubed maluor. Neuru! Ruodhu biro iru, koidho nyathi kanyna.”</verse>
				<verse number="16">E kindeno jopuonjrene ne ok ong’eyo tiend wachno, to achien, kane Yesu oseyudo duong’ne maler, eka ne giparo ni ji osetimone kamano,</verse>
				<verse number="17">Oganda mane ni kod Yesu kane oluongo Lazaro owuok e liel, mi ochiero oa kuom joma otho, nonyiso ji gima ne giseneno.</verse>
				<verse number="18">Mano emomiyo ji nodhi romone, nikech ne gisewinjo ni otimo hono maduong’no.</verse>
				<verse number="19">Kuom mano jo-Farisai nowacho kendgi niya, “Uneno kaka ok unyal gimoro! Neyeuru, piny duto luwo bang’e!”</verse>
				<verse number="20">Ne nitie jo-Grik moko kuom joma ne odhi lemo e Sawono.</verse>
				<verse number="21">Ne gidhi ir Filipo, mane odak Bethsaida e piny Galili, mi gikwaye ni, “Jaduong’, wadwaro neno Yesu.”</verse>
				<verse number="22">Omiyo Filipo nodhi mowacho ni Andrea. Eka ne gidhi giduto ji ariyo, mi ginyiso Yesu wachno.</verse>
				<verse number="23">To Yesu nodwokogi niya, “Sa koro osechopo ma Wuod Dhano yudoe duong’ne maler.</verse>
				<verse number="24">Adier, adier, awachonu ni ka koth cham ok olwar e lowo, mi otho, to osiko mana kodhi achiel kende. To ka otho, to onyago kodhi mang’eny.</verse>
				<verse number="25">Ng’ama ohero ngimane, ngimane nolalne, to ng’ama ochayo ngimane, kendo nobed gi ngima ma nyaka chieng’.</verse>
				<verse number="26">Ka ng’ato tiyona, to nyaka oluwa, kendo kama antie ema jatichna bende nobedie. Ka ng’ato tiyona, to Wuora nomiye duong’.</verse>
				<verse number="27">“Koro chunya parore, to dawach ang’o? Dakwa Wuora mondo oresa kuom gima dwaro tima sanini? Ooyo, ok kamano, nikech mano e gimomiyo abiro e sani.</verse>
				<verse number="28">Wuora, mi nyingi duong’!” Eka dwol noa e polo, mawacho niya, “Asemiye duong’, kendo abiro chako amiye duong’.”</verse>
				<verse number="29">Ji mane ochung’ kanyo nowinjo dwolno, mi owacho ni polo ema omor. Moko to nowacho ni malaika ema owuoyo kode.</verse>
				<verse number="30">To Yesu nowachonigi ni, “Dwolno ok obiro nikech an, to obiro mana nikech un.</verse>
				<verse number="31">Koro ing’ado bura ni pinyni, kendo jatende ibiro riemb oko.</verse>
				<verse number="32">An to, ka oting’a malo, to anaywa ji duto ira.”</verse>
				<verse number="33">Nowuoyo kamano konyisogo kit tho mane obiro thogo.</verse>
				<verse number="34">To ji nodwoke niya, “Chikwa osepuonjowa ni Mesia nobedie nyaka chieng’. Koro ere kaka inyalo wacho ni nyaka ting’ Wuod Dhano malo? Wuod Dhano to en ng’a?”</verse>
				<verse number="35">To Yesu nodwokogi ni, “Pod odong’ kinde matin ma abiro betgo e kindu, ka amiyou ler. Wuothuru kapod un gi ler, mondo mudho kik juku. Ng’at mawuotho e mudho kia kuma dhiye.</verse>
				<verse number="36">Kapod un gi ler, to yieuru kuom ler, mondo ubed nyithind ler.” Kane Yesu osewacho wechego, nodhi mi opondonigi kar kende.</verse>
				<verse number="37">To kata obedo ni nosetimonigi honni mang’eny kamano, to ne ok giyie kuome.</verse>
				<verse number="38">Mano nobet kamano mondo gima ne Isaya janabi okoro otimre. Isaya nosewacho niya, “Ruoth, ere ng’ama oseyie wach mwalando? Koso ere ng’ama Ruoth Nyasaye osenyiso tekone?”</verse>
				<verse number="39">Ok ne ginyal yie, nikech Isaya nowacho bende ni,</verse>
				<verse number="40">“Nyasaye oseimo wang’gi, kendo osemiyo wigi odoko mapek Ka dine ok otimo kamano, to dikoro gineno gi wengegi, kendo dikoro giparo gi wigi, mi gilokre mondo ochanggi.”</verse>
				<verse number="41">Isaya nowuoyo kamano nikech noneno duong’ maler mar Yesu, kendo noloso kuom Yesu.</verse>
				<verse number="42">To kata kamano, ji mang’eny, koda ka jodongo, noyie kuome, to ne giluoro jo-Farisai, omiyo ne ok gidwar hulo wachno, nikech ne dipo ka oriembgi e ut lemo,</verse>
				<verse number="43">nimar ne gihero pak mar dhano moloyo pak mar Nyasaye.</verse>
				<verse number="44">Yesu nowuoyo gi duol maduong’, kawacho niya, “Ngama oyie kuoma ok oyie mana kuoma kende, to oyie mana kuom Jal mane oora bende,</verse>
				<verse number="45">kendo ng’ama nena, neno Jal mane oora.</verse>
				<verse number="46">An e ler, kendo asebiro e piny mondo ng’at moyie kuoma kik sik e mudho.</verse>
				<verse number="47">Ka ng’ato owinjo wechena, to ok oritogi, to ok an ema nang’adne bura, nimar ne ok abiro mondo ang’ad ni piny bura, to nabiro mana ni mondo ares piny.</verse>
				<verse number="48">To ng’at modaga, kendo ma ok oyie wechena, nigi jang’adne bura. Wach ma asewacho ema nong’adne bura chieng’ giko piny,</verse>
				<verse number="49">nimar ok asewache gi tekona awuon, to Wuora mane oora ema osenyisa gima onego ahul kendo awachi.</verse>
				<verse number="50">Ang’eyo ni chikne ema kelo ngima ma nyaka chieng’. Awacho mana gik ma Wuora onyiso mondo awachi.”</verse>
			</chapter>
			<chapter number="13">
				<verse number="1">Koro Sap Pasaka ne chiegni ahinya, kendo Yesu nong’eyo ni kindene osechopo moago e pinyni, odok ir Wuoro. Nosehero joge owuon manie piny, to koro obiro nyiso kaka oherogi chuth nyaka giko.</verse>
				<verse number="2">Yesu gi jopuonjrene ne koro chiemo. To noyudo Satan oseketo paro e chuny Judas wuod Simon Iskariot ni mondo ondhoge.</verse>
				<verse number="3">Kata obedo ni Yesu nong’eyo ni Wuoro oseketo gik moko duto e lwete, kendo ni ne osea ir Nyasaye, kendo koro odok ire,</verse>
				<verse number="4">nochung’ oweyo chiemo. Nolonyo lepe, moketo tenge, eka nokawo taulo, otueyo e nungone.</verse>
				<verse number="5">Noolo pi e karaya, mi ochako lwokogo tiend jopuonjrene, kendo oyweyo gi taulo mane osetweyo e nungone.</verse>
				<verse number="6">Kane ochopo ir Simon Petro, Petro nopenje ni, “Ruoth, in ema idwaro lwoko tienda adier?”</verse>
				<verse number="7">To Yesu nodwoke ni, “Sani ok inyal ng’eyo tiend gima atimo, to ibiro ng’eyo bang’e.”</verse>
				<verse number="8">Petro nokwere ni, “Ok nilwok tienda ngang’!” To Yesu nodwoke ni, “Ka ok alwoko tiendi, to ok in e kanyakla achiel koda.”</verse>
				<verse number="9">Eka Petro nowachone ni, “Ruoth, kara kik ilwok mana tienda kende, to lwok koda ka lweta gi wiya bende!”</verse>
				<verse number="10">To Yesu nodwoke niya, “Ng’at mlosewokore ok dwar lwokruok kendo, mak mana tiende kende ema olwoko, nimar dende duto ler. Omiyo un uler, to ok un uduto.”</verse>
				<verse number="11">Nong’eyo ng’at mane biro ndhoge, kendo mano emomiyo nowacho ni, “Ok uler uduto.”</verse>
				<verse number="12">Kane oselwokonigi tiendgi kamano, norwako lepe, mi ochako obet piny. Eka nopenjogi ni, “Bende ung’eyo tiend gima asetimonuno?”</verse>
				<verse number="13">Un uluonga ni ‘Japuonj’, kendo ni ‘Ruoth’, to mano uluonga kare, nikech mano e an.</verse>
				<verse number="14">To ka an, ma an Ruodhu kendo Japuonju ema aselwoko tiendeu, koro un bende onego ulwok tiende oweteu.</verse>
				<verse number="15">Gima asetimonu en ranyisi, omiyo un bende timuru mana kaka asetimonuno.</verse>
				<verse number="16">Adier, adier, awachonu ni misumba ok duong’ moloyo ruodhe, kendo ng’at moor ok duong’ moloyo jal moore.</verse>
				<verse number="17">Ka ung’eyo wachno, to un johawi kutiyo kode.</verse>
				<verse number="18">“To ok awuo kuomu uduto, nimar ang’eyo joma aseyiero. To Muma wacho niya, ‘Ng’at machiemo koda oselokore jasika’, kendo wachno nyaka timre.</verse>
				<verse number="19">Koro anyisou wachno kapok otimore, mondo ka otimore to uyie ni an e En</verse>
				<verse number="20">Adier, awachonu ni ng’at morwako ng’at ma aoro, to orwako mana an, kendo ng’at morwaka, to orwako mana Jal mane oora.”</verse>
				<verse number="21">Kane Yesu osewacho kamano, chunye nochandore malit, mi ohulo ratiro niya, “Adier, adier awachonu ni achiel kuomu biro ndhoga.”</verse>
				<verse number="22">Jopuonjrene nong’iyore kendgi, ka gidhier nono ni oloso kuom ng’a.</verse>
				<verse number="23">To noyudo ka japuonjre Yesu moro mohero obet bute.</verse>
				<verse number="24">Simon Petro nogwelo japuonjreno, monyise mondo openj Yesu ng’at ma owuoyo kuome.</verse>
				<verse number="25">Omiyo japuonjreno nomedo sudo machiegni gi Yesu, mopenje ni, “Ruoth, en ng’a miwuoyo kuome?”</verse>
				<verse number="26">Yesu nodwoke ni, “Abiro luto kuon e tawo, to jal ma amiyo e en.” Eka noluto kuon e tawo, momiyo Judas iskariot,</verse>
				<verse number="27">To kane Judas ochamo kuonno, Satan nodonjo kuome. Eka Yesu nowachone ni, “Gima ibiro timo, tim piyo.”</verse>
				<verse number="28">To kuom joma nobet kanyo, onge ng’at mane ong’eyo gimomiyo Yesu wuoyone kamano.</verse>
				<verse number="29">To kaka Judas ema ne jakeno, jopuonjrene moko ne paro ni Yesu onyise mondo odhi ong’iew gik mane gidwaro konyorego e sawo, kata ni mondo opog pesa ni joma odhier.</verse>
				<verse number="30">To kane Judas osekawo kuonno, nowuok oko mana gikanyono. Koro ne en otieno.</verse>
				<verse number="31">Kane Judas osewuok oko, Yesu nowacho niya, “Wuod Dhano koro yudo duong’. Nyasaye bende yudo duong’ nikech en.</verse>
				<verse number="32">Ka Nyasaye oyudo duong’ kuome kamano, to Nyasaye bende nomiye duong’ kama entie, kendo enotim kamano piyopiyo.</verse>
				<verse number="33">Nyithinda, pod an kodu kuom kinde matin kende. Bang’e unudwara, to anyisou, mana kaka ne anyiso jo-Yahudi, ni kuma adhiye ok unyal biroe.</verse>
				<verse number="34">Amiyou chik manyien ni mondo uherru. Kaka aseherou e kaka ng’ato ka ng’ato mondo oher wadgi.</verse>
				<verse number="35">Ka uheroru kamano, to ji duto biro ng’eyo ni un jopuonjrena adier.”</verse>
				<verse number="36">Simon Petro nopenjo Yesu ni, “Ruoth, idhi kanye?” Yesu nodwoke ni, “Kuma adhiye ok inyal luwae sani, to ibiro luwa bang’e.”</verse>
				<verse number="37">Petro nochako openje ni, “Ruoth, ere gimomiyo ok anyal luwi sani. Ayie tho nikech in!”</verse>
				<verse number="38">To Yesu nodwoke ka penje ni, “Bende diyie tho nikech an adier? Adier, adier, awachonu ni, ibiro kweda nyadidek, kapok thwon gweno okok.”</verse>
			</chapter>
			<chapter number="14">
				<verse number="1">Bang’ mano Yesu nowachonigi niya, “Kik chunyu parre. Yieuru kuom Nyasaye, to kuoma bende yieuru.</verse>
				<verse number="2">E dala Wuora nitie udi mang’eny, to ka da ni ok kamano, to dikoro asenyisou, to adhi mondo alosnu kar dak.</verse>
				<verse number="3">Ka asedhi mi alosonu kar dak, to anaduog omou, mondo un bende ubi udag koda kama antie.</verse>
				<verse number="4">To adier ung’eyo yo madhi kuma adhiye.”</verse>
				<verse number="5">Thoma nopenje ni, “Ruoth, wakia kuma idhiye, omiyo ere kaka dwang’e yo materowa kuno?”</verse>
				<verse number="6">Yesu nodwoke niya, “An e yo, kendo an e adiera. Onge ng’ama dhi ka Wuora mak okadho kuoma.</verse>
				<verse number="7">Ka ung’eya, to Wuora bende ubiro ng’eyo. Chakre kawuono ung’eye, kendo usenene.”</verse>
				<verse number="8">Eka Filipo nowachone ni, “Ruoth, nyiswa Wuoro, to mano biro romowa.”</verse>
				<verse number="9">To Yesu nodwoke niya, “Filipo, asebedo kodu ndalo mang’eny, to kara in pok ing’eya? Ng’at ma osenena, to oseneno Wuoro. Kuom mano, ere kaka iwacho ni mondo anyisu Wuoro?</verse>
				<verse number="10">Donge uyie ni an ei Wuora, kendo Wuora ni e iya? Gik ma awachonu ok awach mana gi tekona awuon, to Wuora modak e iya ema tiyo tijene.</verse>
				<verse number="11">Yieuru koda ni an ei Wuora, kendo Wuora ni e iya. To ka ok unyal yie wechena, to yieuru nikech tijenego.</verse>
				<verse number="12">Awachonu adier ni ng’at moyie kuoma notim tije ma atimo. Bende enotim koda ka timbe madongo moloyo mago, nikech adhi ka Wuora.</verse>
				<verse number="13">Kendo gimoro amora mukwayo e nyinga natim, mondo wuoro oyud duong’ kuom Wuowi.</verse>
				<verse number="14">Adier, gimoro amora mukwayo e nyinga, natim.</verse>
				<verse number="15">“Ka uhera to unumak chikena.</verse>
				<verse number="16">Anakwa Wuoro, mi nomiu Jakony machielo mondo osik kodu nyaka chieng’.</verse>
				<verse number="17">Jakonyno en Roho Maler adiera, ma pinyni ok nyal rwako, nimar piny ok nene, kendo ok ong’eye. Un to ung’eye, nimar osiko kodu, kendo odak e iu.</verse>
				<verse number="18">“Ok anaweu ka nyithi kiye, to anaduog iru.</verse>
				<verse number="19">Bang’ kinde matin, piny ok nochak onena kendo. Un to ununena. Anabed mangima, omiyo un bende unubed mangima.</verse>
				<verse number="20">Chieg’no unung’e ni an ei Wuoro, kendo ni un e iya, bende ni an e iu.</verse>
				<verse number="21">Ng’at mong’eyo chikena, kendo orito, ema ohera. Ng’at mohera, ema Wuora bende noher. An bende anahere, mi afwenyrane.”</verse>
				<verse number="22">Juda, ma ok Iskariot, nopenjo Yesu niya, “Ruoth, ere kaka wan ema ibiro fwenyorinwa, to ok ifwenyri ni piny?”</verse>
				<verse number="23">Yesu nodwoke niya, “Ng’at mohera norit wachna. Wuora bende nohere, mi wanabi ire, kendo wadag kode.</verse>
				<verse number="24">Ng’at ma ok ohera, to ok rit wachna. To wach ma uwinjo ok mara, to en mana mar Wuora mane oora.</verse>
				<verse number="25">“Asewachonu wechegi kapod an kodu,</verse>
				<verse number="26">to Jakony, ma en Roho Maler ma Wuoro biro ooro e nyinga, nopuonju gik moko duto, kendo nomi upar weche duto ma asewachonu.</verse>
				<verse number="27">Kue ema koro aweyonu. Adier, kue mara awuon ema amiyou. En kue ma pinyni ok nyal chiwo. Kik chunyu parre, kendo kik ubed maluor.</verse>
				<verse number="28">Usewinjo ka awachonu ni adhi, to kata kamano abiro duogo iru. Ka da bed ni uhera, to da ubedo mamor ni adhi ir Wuoro, nikech Wuoro nigi duong’ moloya.</verse>
				<verse number="29">To bende asenyisou kapok gigi otimore, ni mondo ka gitimore, to uyie.</verse>
				<verse number="30">Koro okabi wuoyo kodu mathoth, nikech jatend pinyni okayo machiegni. To oonge gi tyeko kuoma!</verse>
				<verse number="31">Gigo duto nyaka timre kamano mondo piny ong’e ni ahero Wuora, kendo ni atimo mana gik ma Wuora nyisa mondo atim. “Koro chung’uru mondo wawuog wadhi!</verse>
			</chapter>
			<chapter number="15">
				<verse number="1">“An e mzabibu maradier, kendo Wuora e japur mzabibuno.</verse>
				<verse number="2">Bedena duto ma ok nyag olemo, ong’ado oko, to bede duto ma nyago olemo olwero maler mondo omed nyak.</verse>
				<verse number="3">Un koro osedoko maler nikech wach ma asewachonu.</verse>
				<verse number="4">Beduru e iya kaka an bende abet e iu. Kaka bad mzabibu ok nyal nyago olemo kende, ka ok en kuom yath mzabibu, e kaka un bende ok unyal nyago gimoro, kapok ubet e iya.</verse>
				<verse number="5">“An e mzabibu, to un, un bedene. Ng’at mobet kuoma, kaka abet kuomu, nyago olemo mang’eny, nikech ka upogoru koda, to ok unyal gimoro.</verse>
				<verse number="6">Ka ng’ato ok obet kuoma to iwite oko, mana kaka iwito bad yath, mi two. Bede ma kamago ichoko, kendo iwito e mach, mi wang’.</verse>
				<verse number="7">Ka ubet kuoma, kendo wachna obet kuomu, to gimoro amora mukwayo notimnu.</verse>
				<verse number="8">Ka unyago olemo mang’eny, to umiyo Wuora duong’. Kamano unyiso ni un jopuonjrena.</verse>
				<verse number="9">Kaka Wuora osehera, e kaka an bende aseherou. Sikuru e herana.</verse>
				<verse number="10">Ka urito chikna, to eka usiko e herana, mana kaka an bende aserito chik Wuora, kendo asiko e herane.</verse>
				<verse number="11">“Awachonu wechegi mondo un bende ubed gi mor ma an-go, kendo mondo mor ma un-gono obed moromo chuth.</verse>
				<verse number="12">Chik ma amiyou e ma: herreuru mana kaka aherou.</verse>
				<verse number="13">Onge hera maduong’ ma ng’ato nyalo herogo osiepne, moloyo chiwonigi ngimane.</verse>
				<verse number="14">Ka utimo gik ma achikou, to eka un osiepena.</verse>
				<verse number="15">Chakre kawuono ok nachak aluongu kendo ni wasumbini, nikech misumba ok ong’eyo gima ruodhe timo. To aluongou ni osiepena, asenyisou gik moko duto ma Wuora osenyisa.</verse>
				<verse number="16">Un ne ok uyiera, to an ema ne ayierou, mi awalou mondo udhi unyag olemo, kendo mondo olemo munyagono osiki, mondo Wuora omiu gimoro amora mukwaye e nyinga.</verse>
				<verse number="17">To chik ma amiyou en ni, herreuru e kindu uwegi.</verse>
				<verse number="18">“Ka piny mon kodu, to nyaka ung’e ni nomon koda chon, kane pok omon kodu.</verse>
				<verse number="19">Ka da bed ni un mag pinyni, to da piny ohero gire owuon. To piny mon kodu nikech aseyierou kuom piny, omiyo koro ok un mag piny.</verse>
				<verse number="20">Paruru gima nawachonu ni, ‘Misumba ok duong’ moloyo ruodhe.’ Ka an ema gisanda, to un bende nyaka gisandu, to ka girito wachna, to wachu bende giniriti.</verse>
				<verse number="21">To ginitimnu kamano mana nikech an, nimar gikia Jal mane oora.</verse>
				<verse number="22">Ka dine ok abiro mi awuoyo kodgi, to da ok gibedo joketho. Koro to onge kaka digiriasre.</verse>
				<verse number="23">Ng’at mamon koda, to mon gi Wuora bende.</verse>
				<verse number="24">Ka dine ok atimonigi honni ma ng’ato pok otimo, to da ok gibedo joketho. To giseneno gik matimo, to pod gimon amona koda kaachiel gi Wuora bende.</verse>
				<verse number="25">Mago duto nyaka timre mondo ochop weche mondiki e Chikgi ni, ‘Ne gimon koda kayiem nono.’</verse>
				<verse number="26">“Abiro oronu Jakony koa kuom Wuoro. En Roho mar adiera moa kuom Wuoro. Ka osebiro to enonyisu wach kuoma.</verse>
				<verse number="27">Un bende ununyis ji wach kuoma, nikech usebet koda nyaka ne achak tija.</verse>
			</chapter>
			<chapter number="16">
				<verse number="1">“Asewachonu wechego mondo kik uchwanyru uwe yie kuom Nyasaye.</verse>
				<verse number="2">Ji biro riembou e ut lemo. Adier, ndalo biro ma ka ng’ato onegou, to nopar mana ni otimo gima Nyasaye morgo.</verse>
				<verse number="3">Ginitim kamano nikech ok ging’eyo Wuoro, kata an.</verse>
				<verse number="4">To asenyisou gigi chon, mondo ka kinde ochopo ma gitimoree, to upar ni ne asiemou ni gibiro timore, mondo utang’. “Ne ok anyisou mokwongo, nikech ne pod an kodu.</verse>
				<verse number="5">Koro to adhi ir Jal mane oora, to onge ng’ato kuomu mapenja kuma adhiye,</verse>
				<verse number="6">to chunyu opong’ gi kuyo nikech asewachonu wechego.</verse>
				<verse number="7">To kata kamano awachonu adier ni ber ka adhi, nikech ka ok adhi, to Jakony ok nobinu. To ka adhi to anaore iru,</verse>
				<verse number="8">kendo ka osebiro, to enonyis piny tiend richo, gi tiend tim makare, kod tiend ng’ado bura, mondo ji ong’e kaka gin joricho.</verse>
				<verse number="9">“To enonyisgi ni tamruok yie kuoma en richo.</verse>
				<verse number="10">Bende ka adok ir Wuora mi ok uchako unena, to mano nonyisgi ni an ng’at makare.</verse>
				<verse number="11">To bende abiro nyisogi ni bura osechakore, ka gineno ni oseng’ad bura ni jatend pinyni.</verse>
				<verse number="12">“Pod an gi weche mathoth mowinjore awachnu, to pod ok unyal winjogi.</verse>
				<verse number="13">To ka Roho mar adiera osebiro, to enopuonju adiera duto. Ok enowach mana wachne owuon, to enowach mana gima owinjo, kendo enonyisu tiend gik mabiro timore.</verse>
				<verse number="14">Enomiya duong’, nikech gik ma enowachnu nogol mana kuoma.</verse>
				<verse number="15">Gik moko duto ma Wuora nigo gin maga. Mano emomiyo asewachonu ni gik moko duto ma Roho nonyisu nogol kuoma.</verse>
				<verse number="16">“Bang’ kinde matin, ok ubi nena. Eka achien bang’ kinde matin unuchak unena.”</verse>
				<verse number="17">Jopuonjrene moko nopenjore kendgi ni, “Ere tiend gima owachonwa ni, bang’ kinde matin ok wabi nene, eka achien bang’ kinde matin wanachak wanene, kowacho ni mano biro timore nikech odhi ka Wuoro?</verse>
				<verse number="18">Ere gima oparo ka owacho ni, ‘Kinde matin’? Ok wang’eyo gima owacho!”</verse>
				<verse number="19">To Yesu nong’eyo ni gidwaro penje wachno, omiyo nowachonigi niya, “Ang’o ma upenjoru? Koso en gima awachonu ni, bang’ kinde matin ok ubi nena, eka achien bang’ kinde matin unuchak unena kendo?</verse>
				<verse number="20">Adier, adier, awachonu ni, unuywag kendo unuku, to piny nobed abeda mamor. Unuku, to kuyou nolokre mor.</verse>
				<verse number="21">Ka dhako muoch kayo to en gi rem malit kod kuyo, nikech kinde mar nyuol osechopo,. To ka osenywolo nyathi, to koro ok opar rem gi kuyo mane engo nikech koro omor ni osenywolo dhano e piny.</verse>
				<verse number="22">Kamano e kaka un bende koro un gi kuyo, to anachak aneu kendo, mi unudok mamor, kendo onge ng’ama nomau mor ma un-gono.</verse>
				<verse number="23">Chieng’no ok unupenja wach moro, nimar anawachnu adier ni gimoro amora mukwayo e nyinga, to Wuora nomiu.</verse>
				<verse number="24">Nyaka chop koroni, pok ukwayo gimoro e nyinga, to koro kwauru, to unuyudi, mondo mor ma un-go obed moromo chuth.</verse>
				<verse number="25">“Asenyisou wechegi gi ngeche. To kinde biro ma ok nachak awuoe kodu gi ngeche kamano, to ananyisu wach Wuora mana malong’o ratiro.</verse>
				<verse number="26">E ndalogo unukwa Wuoro gima udwaro e nyinga, to ok awachi ni anakwanu Wuoro,</verse>
				<verse number="27">nimar Wuoro owuon oherou, nikech uhera, kendo uyie ni ne aa ire.</verse>
				<verse number="28">Adier ne aa ir Wuoro, mi abiro e piny, to koro aa e piny, adok ir Wuoro.”</verse>
				<verse number="29">Eka jopuonjrene nowachone ni, “Koro iwuoyo malongo’, nikech ok iwuo gi ngeche.</verse>
				<verse number="30">Koro wasefwenyo ni ing’eyo gik moko duto, kendo onge tiende mondo ng’ato openji gimoro. Mano omiyo wayie ni ia ir Nyasaye.”</verse>
				<verse number="31">Yesu nodwokogi niya, “Kara koro uyie?</verse>
				<verse number="32">To winjuru! Ndalo biro, kendo ose mana chopo, ma nokeue, mi ng’ato ka ng’ato dhi e dalane owuon, mi uweya kenda. To chutho ok an kenda, nikech Wuora ni koda.</verse>
				<verse number="33">Asenyisou wechegi duto mondo kubedo kuoma, to uyud kue. Unune malit e piny, to beduru modhil, nimar an aseloyo piny!”</verse>
			</chapter>
			<chapter number="17">
				<verse number="1">Kane Yesu osetieko wacho wechego, nong’iyo polo, mowacho niya, “Wuora, sana koro osechopo. Mi wuodi duong’.</verse>
				<verse number="2">Isemiye teko kuom ji duto, mondo en bende ochiw ngima ma nyaka chieng’ ni ji duto misemiye.</verse>
				<verse number="3">Ka ng’ato ong’eyi, in Nyasaye ma achiel kende, kendo ong’eyo Jal mane ioro, ma en Yesu Kristo, to en gi ngima ma nyaka chieng’.</verse>
				<verse number="4">Asemiyi duong’ e pinyka kuom tieko tich mane imiya mondo ati.</verse>
				<verse number="5">A Wuora, koro miya duong’ kabedo kama intie. Ee, miya duong’ mane an-go kodi kane piny pok obetie.</verse>
				<verse number="6">“Asemiyo joma ne igolo e piny ong’eyo kaka ichal. Ne gin jogi, kendo in ema nimiyagi. Giserito wachni,</verse>
				<verse number="7">kendo koro ging’eyo ni gik moko duto misemiya wuok mana kuomi.</verse>
				<verse number="8">Asehulonigi wach mane imiya, mi girwako, kendo giseng’eyo maonge kiawa ni ne aa iri adier, bende giseyie ni in ema ne iora.</verse>
				<verse number="9">“Koro gin ema akwayonigi. Ok akwa ni piny, to akwayo mana ni joma ne imiya, nikech gin jogi.</verse>
				<verse number="10">Giga duto gin magi; gigi bende gin maga, kendo kuomgi ema aseyudoe duong’ maler.</verse>
				<verse number="11">An koro ok anie piny, nimar abiro iri. To gin pod ginie piny. A Wuoro Maler, ritgi gi teko mar nyingi ma isemiya, mondo gibed achiel, mana kaka wan kodi wan achiel.</verse>
				<verse number="12">Kane an kodgi, to ne aritogi gi teko mar nyingi mane imiya. Naritogi maber mi kata achiel kuomgi ne ok olal, mak mana jal mane ochunore ni nyaka lal mondo gima ondiki e Muma otimre.</verse>
				<verse number="13">An koro abiro iri, omiyo awacho gigi e piny mondo jopuonjrenagi obed gi mor ma an-go, kendo morno mondo obed moromo chuth.</verse>
				<verse number="14">Asenyisogi wachni, mi piny odoko mamon kodgi, nikech ok gin mag piny, mana kaka an bende ok an mar pinyni.</verse>
				<verse number="15">Ok akwa ni mondo igolgi e piny, to akwayo mana ni mondo iritgi kuom Ng’ama Rach.</verse>
				<verse number="16">Gin ok gin mag piny, mana kaka an bende ok an mar piny.</verse>
				<verse number="17">Walgi gichiwreni kuom adiera. Wachni en adiera.</verse>
				<verse number="18">Aseorogi e piny mana kaka in bende ne iora e piny.</verse>
				<verse number="19">Achiworani nikech gin, mondo gin bende gibed joma owalni kuom adiera.</verse>
				<verse number="20">“Ok gin kende ema akwayonigi, to akwayo bende ni jogo moyie kuoma nikech wach ma gilando.</verse>
				<verse number="21">Wuora, mi gibed achiel. Kaka in kuoma, kendo kaka an kuomi, e kaka bende gibed kuomwa, mondo piny oyie ni in ema niora.</verse>
				<verse number="22">Asemiyogi duong’ mane imiya, mondo gibed achiel kaka wan bende wan achiel,</verse>
				<verse number="23">ka an kuomgi, kendo in kuoma. Kamano gibed malong’o nyaka chop gibed achiel chutho, mondo piny ong’e ni niora, kendo iherogi kaka ihera.</verse>
				<verse number="24">“Wuora, adwaro mondo joma isemiyagi obed koda kama intie, mondo gine duong’ ma isemiya, nikech nihera kapok ochwe piny.</verse>
				<verse number="25">A Wuora makare, kata obedo ni piny ok ong’eyi, an to ang’eyi, kendo jogi bende ong’eyo ni ne iora.</verse>
				<verse number="26">Asemiyo ging’eyi, kendo abiro medo miyo ging’eyi, mondo hera miherago obed kuomgi, kendo an bende abed kuomgi.”</verse>
			</chapter>
			<chapter number="18">
				<verse number="1">Kane Yesu osewacho wechego, nowuok modhi gi jopuonjrene e puodho moro, loka aora Kidron.</verse>
				<verse number="2">To Judas mane oyudo ndhoge bende nong’eyo puodhono, nikech Yesu ne thoro chokore kuno gi jopuonjrene.</verse>
				<verse number="3">Kuom mano Judas nokawo askeche moko kod jorit Hekalu kuom jodolo madongo gi jo-Farisai, mi odhigo e puodhono. Ne gimanore gi gilweny, kendo ne giting’o teyni gi meny</verse>
				<verse number="4">Yesu to nong’eyo gik moko duto mane biro timorene, omiyo nowuok irgi oko, mopenjogi ni, “En ng’a mudwaro?”</verse>
				<verse number="5">Ne gidwoke ni, “Wadwaro Yesu ja-Nazareth,” To Judas mane ndhoge bende nochung’ kodgi kanyo.</verse>
				<verse number="6">Kane Yesu owachonigi ni, “An e En,” ne gidok chien, mi gipodho piny.</verse>
				<verse number="7">Eka Yesu nochako openjogi kendo ni, “En ng’a mudwaro?” To ne gidwoke ni, “Wadwaro Yesu ja-Nazareth.”</verse>
				<verse number="8">Yesu nowachonigi ni, “Asenyisou ni, an e En. Ka an ema udwara, to kara weuru jogi odhi.”</verse>
				<verse number="9">Nowacho kamano mondo gima ne oyudo osehulo koro otimre. Nosehulo niya, “Onge kata ng’at achiel moselalna kuom joma ne imiya.”</verse>
				<verse number="10">To Simon Petro nowuodho ligangla mane en-go, mong’ado it jatich jadolo maduong’ ma korachwich oko. (Nying ng’atno ne Malko)</verse>
				<verse number="11">To Yesu nokwero Petro niya, “Dwok liganglani e olalo! Iparo ni ok onego amadh kikombe mar masira ma Wuora osemiya koso?”</verse>
				<verse number="12">Askeche gi jatendgi kod jo-Yahudi ma jorit nomako Yesu, mi otueyo.</verse>
				<verse number="13">Eka ne gikwongo gitere ir Anas. Anas ne en jaduong’ Kaiafa, mane jadolo maduong’ e higano.</verse>
				<verse number="14">Kaiafano ema nong’ado ni jo-Yahudi rieko ni owinjore ng’at achiel otho ni oganda mangima.</verse>
				<verse number="15">Simon Petro gi jopuonjre machielo noluwo Yesu. Japuonjreno ne jadolo maduong’ ong’eyo, omiyo nodonjo kaachiel gi Yesu e laru mar jadolo maduong’.</verse>
				<verse number="16">Petro to ne ochung, e dhorangach oko. Eka japuonjre mane jadolo maduong’ ong’eyono nowuok oko, mi owuoyo gi nyako mane rito dhorangach, mi oyie Petro odonjo.</verse>
				<verse number="17">To nyako mane nie dhorangachno nopenjo Petro niya, “Donge in bende in achiel kuom jopuonjre ng’atno?” To Petro nodwoke ni, “Ooyo, ok an.”</verse>
				<verse number="18">Piny ne ng’ich, omiyo jotich kod jorit nokawo mirni momokogo mach. Eka ne gichung’ kanyo ka gioyo majno. Petro bende nochung’ kodgi, kaocho.</verse>
				<verse number="19">Jadolo maduong’ nopenjo Yesu wach kuom jopuonjrene, kendo kuom puonjne.</verse>
				<verse number="20">To Yesu nodwoke niya, “Pile asewuoyo ratiro e nyim piny duto. Asebedo ka apuonjo kuonde lemo, kendo e Hekalu, ma jo-Yahudi duto chokoree, bende pok awacho gimoro ling’ling’.</verse>
				<verse number="21">Ere gimomiyo an ema ipenja? Penj joma nowinjo wechena gima ne apuonjogi, nikech ging’eyo gima ne awacho.”</verse>
				<verse number="22">Kane Yesu osewacho wechego to askari moro mane ochung’ bute nothalo lembe, kawacho niya, “Mano e kaka inyalo dwoko jadolo maduong’ adier!”</verse>
				<verse number="23">Yesu nodwoke niya, “Ka asewacho gimoro marach, to hul ane kethona. To ka awacho gima kare, to igoya nang’o?”</verse>
				<verse number="24">Bang’ mano, Anas notero Yesu kapod otue ir Kaiafa, jadolo maduong’.</verse>
				<verse number="25">To Simon Petro ne pod ochung’ e laru kanyo, kaoyo mach. Omiyo jomoko mane ni kanyo nopenje niya, “Donge in achiel kuom jopuonjre ng’atni?” To Petro nokwer ni, “Ooyo, ok an.”</verse>
				<verse number="26">Ng’at achiel kuom jotich jadolo maduong’, ma wat ng’at mane Petro ochadho ite cha nopenjo Petro niya, “Donge nende aneni kode e puodho kucha?”</verse>
				<verse number="27">To Petro nochako okwer ni, “Ooyo.” Eka gikanyono thwon gweno nokok.</verse>
				<verse number="28">Ne gigolo Yesu e dala Kaiafa, mi gitero e od bura mar ruoth. Ne en okinyi mang’ich. To jo-Yahudi ne ok odonjo e odno, nikech ne ok gidwar bedo mogak, ma dimon-gi chamo Pasaka.</verse>
				<verse number="29">Kuom mano, Pilato nowuok irgi oko, mopenjogi niya, “Wach ang’o ma udonjonigo ng’atni?”</verse>
				<verse number="30">To ne gidwoke ni, “Ka da bed ni ng’atni ok jaketho, to da ok wakele e nyimi.”</verse>
				<verse number="31">Pilato nowacho nigi niya, “Ara kaweuru mondo udhi ung’adne bura un uwegi, kaka chiku dwaro.” To jo-Yahudi nowachone niya, “Wan ok oyienwa ng’ado ni ng’ato buch tho.”</verse>
				<verse number="32">Mano notimore mondo weche mane Yesu osewacho kokoro kit thone, ochopi.</verse>
				<verse number="33">Pilato nodok e od bura, mi oluongo Yesu, kendo openje niya, “In e Ruodh jo-Yahudi koso?”</verse>
				<verse number="34">To Yesu nodwoke kapenje ni, “In iwuon ema ipenja kamano, koso jomoko ema oselosoni kuoma?”</verse>
				<verse number="35">Pilato nodwoke niya, “Iparo ni an ja-Yahudi koso? Donge jou gi jodolou madongo ema osekeli e nyima? Nyisa ane gima isetimo!”</verse>
				<verse number="36">Yesu dodwoke ni, “Lochna ok en mar pinyni. Ka da ni en mar pinyni, to joga dokedo mondo kik keta e lwet jo-Yahudi. Ooyo, lochna ok mar pinyni.”</verse>
				<verse number="37">Eka Pilato nowachone ni, “Kara in ruoth.” To Yesu nodwoke ni, “In ema iwacho ni an ruoth. An to ne onywola, mi abiro e piny mana ni mondo awuo gi ji kuom adiera. Ng’ato ka ng’ato man gi adiera kuome to winjo dwonda.”</verse>
				<verse number="38">To Pilato nopenje ni, “Adiera to ang’o?” Kane Pilato osepenjo Yesu kamano, nochako owuok oko ir jo-Yahudi, mowachonigi niya, “An ok aneno ketho kuome.</verse>
				<verse number="39">To nitie timu moro mawacho ni onego ogonynu ng’at achiel chieng’ Pasaka ka chieng’ Pasaka. Donge udwaro ni mondo agonynu ruodh jo-Yahudi?”</verse>
				<verse number="40">To ne gidwoke ni, “Ooyo, ok wadwar jali! To gonynwa mana Baraba!” Barabano to ne jamecho.</verse>
			</chapter>
			<chapter number="19">
				<verse number="1">Bang’ mano Pilato nokawo Yesu mi ogolo chik mondo ochwade.</verse>
				<verse number="2">Eka askeche noloso osimbo mar kudho, mi gisidhone, kendo ne girwakone kandhu makwar.</verse>
				<verse number="3">Ne gisiko gidhi ire ka giwachone ni, “Ruodh jo-Yahudi mondo odag aming’a!” Lembe bende ne gisiko ka githalo.</verse>
				<verse number="4">Pilato nochako owuok oko, mowacho ni jo-Yahudi niya, “Neuru! Agolonugo oko mondo ung’e ni ok ayudo ketho kuome.”</verse>
				<verse number="5">Kamano Yesu nowuok oko, korwakne osimbo mar kudho kod kandhu makwar. Eka Pilato nowachonigi ni, “Neuru! Ng’at onogo eri!”</verse>
				<verse number="6">To kane jodolo madongo gi jogi onene, ne gigoyo koko ka giwacho niya, “Gure e msalaba! Gure e msalaba” Pilato nowachonigi niya, “Kara kaweuru mondo ugure un uwegi! An to ok aneno ketho kuome.”</verse>
				<verse number="7">To jo-Yahudi nodwoke ni, “Wan gi chik mawacho ni owinjore otho nikech owacho ni en Wuod Nyasaye.”</verse>
				<verse number="8">Kane Pilato owinjo wachno, luoro nomake ahinya,</verse>
				<verse number="9">omiyo nochako odok e od bura, mi openjo Yesu ni, “Ia kanye?” To Yesu ne ok odwoke.</verse>
				<verse number="10">Eka Pilato nopenje ni, “Itamori loso koda? Donge ing’eyo ni an gi teko mar gonyi, kata mar guri e msalaba?”</verse>
				<verse number="11">To Yesu nodwoke niya, “Ok dibedo gi teko kuoma kata matin, ka da ok tekono obironi koa malo. Kuom mano, ng’at mane oketa e lueti nigi richo moloyo.”</verse>
				<verse number="12">Mano omiyo Pilato nomedo dwaro gonye, to jo-Yahudi nogoyo koko matek ni, “Ka igonyo ng’atni to kara ok in osiep Kaisar, nikech ng’ato ang’ata ma owacho ni en ruoth to opiem gi Kaisar.”</verse>
				<verse number="13">Kane Pilato owinjo wechego, nogolo Yesu oko. Eka nobet e kom bura, kama iluongo ni Laru mar Kidi. (Laruno iluongo gi dho Hibrania ni, Gabatha)</verse>
				<verse number="14">Ne en chieng’ Ikruok, tiende ni chieng’ motelo ni Pasaka, kar sa auchiel. Pilato nowacho ni jo-Yahudi niya, “Neuru! Ruodhu e e!”</verse>
				<verse number="15">To ne gikok ni, “Nege! Nege! Gure e msalaba!” Pilato nopenjogi niya, “Udwaro ni mondo agur ruodhu koso?” To jodolo madongo nodwoke ni, “Waonge gi ruoth, mak mana Kaisar.”</verse>
				<verse number="16">Bang’ mano Pilato nomiyogi Yesu mondo gigur. Kamano ne gikawo Yesu,</verse>
				<verse number="17">mi gigolo oko koting’o msalape nyaka kama iluongo ni Kar Hanga Wich. (Dho hibrania to luongo kanyo ni, Golgoth.)</verse>
				<verse number="18">Kanyo ema ne giguree, kaachiel gi ji ariyo mamoko. Yesu ema ne ogur diere, ka ng’at achiel nie bathe konchiel to moro komachielo.</verse>
				<verse number="19">Pilato nondiko wach modonjnego, moguro ewi msalaba. Nondiko niya, “YESU JA-NAZARETH, RUODH JO-YAHUDI.”</verse>
				<verse number="20">Jo-Yahudi mang’eny nosomo wachno, nikech kama nogurie Yesu ne chiegni gi Jerusalem. Bende wachno nondiki e dho Hibrania, gi dho Latin, kod dho Grik.</verse>
				<verse number="21">To jodolo madongo mag jo-Yahudi nodhi mowacho ni Pilato niya, “Kik indik ni, ‘Ruodh jo-Yahudi’, to ndik ni ‘Jali nowacho ni en ruodh jo-Yahudi.’ ”</verse>
				<verse number="22">Pilato to nodwokogi ni, “Gima asendiko, asendiko.”</verse>
				<verse number="23">Kane askeche oseguro Yesu e msalaba, ne gikawo lepe, mi gipogo migepe ang’wen, ka askari ka askari kawo migawo ka migawo. Kandhune bende ne gikawo, to kaka ne en mana nanga achiel, ma onge kama oriwego,</verse>
				<verse number="24">ne giwacho e kindgi giwegi ni, “Yawa, kik wayieche, to wagone ombulu mondo wang’ego ng’ama dikawe” Mano notimore mondo ochop gima Muma wacho ni, “Ne gipogore lepa e kindgi, kendo ne gigoyo ombulu mondo ging’ego ng’ama dikaw kandhuna.” Mano e kaka ne askeche otimo.</verse>
				<verse number="25">Koro min Yesu gi nyamin min mare, gi Maria chi Klopa, kod Maria nyar Magdala, ne jochung’ e tiend msalape.</verse>
				<verse number="26">Kane Yesu oneno min mare, kendo oneno japuonjre mane ohero kochung’ but min mare, nowacho ni min mare niya, “Mama, wuodi ero.”</verse>
				<verse number="27">Eka nowacho ni japuonjreno ni, “Meru ero.” Chakre sano japuonjreno nokawo min Yesu, odhigo mondo odag e dalane.</verse>
				<verse number="28">Yesu nong’eyo ni koro gik moko duto monego timre, osetimore, omiyo nowacho niya, “Riyo oloya.” Nowacho kamano mondo ochop weche manie Muma.</verse>
				<verse number="29">To agulu ma kong andwayo opong’o ne ni kanyo. Omiyo ne giluto sipanj e kong andwayono, mi gichwowe e kede, eka gitero e dho Yesu mondo onyodhi.</verse>
				<verse number="30">Kane Yesu osenyodhe, nowacho ni, “Tija duto koro orumo!” Eka nolung’o wiye, moweyo chunye owuok, mi otho.</verse>
				<verse number="31">Ne en chieng’ motelo ni chieng’ Sabato. Omiyo jo-Yahudi nodhi mokwayo Pilato mondo oyienigi gitur tiend joma ne ogurgo, otho. Ne gikwayo kamano mondo gigol jogo oko e msalaba, kik ringregi bedi e msalaba chieng’ Sabato, nikech chieng’ Sabato ne en chieng’ maduong’.</verse>
				<verse number="32">Kuom mano, askeche nodhi moturo tiend ng’at mokuongo mane ogur gi Yesu, kod tiend ng’at machielo.</verse>
				<verse number="33">To kane gibiro ir Yesu, ne ginwang’o ka osetho, omiyo ne ok gituro tiendene.</verse>
				<verse number="34">To achiel kuom askechego nochwowo ng’etne gi tong’. Mi gikanyono remo kod pi nochwer.</verse>
				<verse number="35">Mano e gima ng’at mane oneno gino katimore owacho, mondo un bende uyie, nimar gima owachono en adier. Nitie jal mong’eyo ni owacho adier.</verse>
				<verse number="36">Gigo notimore mondo weche manie Muma ochopi, kaka ondiki niya, “Onge kata choke achiel ma notur.”</verse>
				<verse number="37">Muma wacho bende ni, “Giniteg wang’gi kuom jal mane gichwowo.”</verse>
				<verse number="38">Bang’ mano Josef ja-Arimathaya, mane japuonjre Yesu maling’ling’ nikech ne oluoro jo-Yahudi, nokwayo Pilato mondo oyiene okaw ringre Yesu. Pilato noyiene, omiyo nodhi mokawo ringre Yesu.</verse>
				<verse number="39">Nikodemo, mane osedhi ir Yesu gotieno chieng’ moro, bende nodhi gi Josef. Nokelo yien moko mang’ue ng’ar miluongo ni manemane gi subili, moruw kaachiel, madirom kilo piero adek.</verse>
				<verse number="40">Eka ne gikawo ringre Yesu, mi giketoe yien mang’ue ng’argo, kendo giboyo gi nanga maber, kaka tim jo-Yahudi mar yik obet.</verse>
				<verse number="41">Kama ne ogurie Yesuno ne nitie puodho moro. To e puodhono ne nitie bur manyien mapok oyikie ng’ato.</verse>
				<verse number="42">Kanyo ema ne giketoe Yesu, nikech kinyne ne en chieng’ Sabato, to bende burno ne ni machiegni.</verse>
			</chapter>
			<chapter number="20">
				<verse number="1">To chieng’ Jumapil, kane piny pod huyuhuyu, Maria nyar Magdala nodhi e liel moyudo ka kidi oseng’iel oko e dho liel.</verse>
				<verse number="2">Kuom mano noringo odhi ir Simon Petro kod japuonjre mane Yesu ohero cha, mowachonigi niya, “Gisegolo ringre Ruoth e liel, to wakia kama giketee.”</verse>
				<verse number="3">Eka Petro gi japuonjre machielo nowuok modhi e liel.</verse>
				<verse number="4">Ji ariyogo noringo kaachiel, to japuonjre machielono noyombo Petro, mi okwongone chopo e liel.</verse>
				<verse number="5">Nolung’ore, moneno nanga mane obogo Yesu ka ni piny kanyo, to ne ok odonjo ei liel.</verse>
				<verse number="6">Simon Petro bende nobiro kalawe. En to nodonjo ei liel moneno nangano piny kanyo.</verse>
				<verse number="7">Kitamba mane onalgo wi Yesu, to ne ok ni kaachiel gi nanga machielono, to nokete yore kar kende, kapod odolore adola.</verse>
				<verse number="8">Bang’e japuonjre machielo mane okwongo chopo e liel cha bende nodonjo ei liel moneno gik mantie, mi oyie.</verse>
				<verse number="9">Nyaka chop kindeno ne pok ging’eyo tiend gima Muma wacho ni nyaka ochier oa kuom joma otho.</verse>
				<verse number="10">Bang’e jopuonjrego nodok dala.</verse>
				<verse number="11">Maria to noyudo ochung, e dho liel kaywak. Kane oywak kamano, ne olung’ore mong’iyo i liel,</verse>
				<verse number="12">mi oneno malaika ariyo morwako lewni marachere, ka achiel obet yo ka wi kama noketie ringre Yesu, to machielo obet yoka tiende.</verse>
				<verse number="13">Ne gipenje ni, “Nyarwa, ang’o momiyo iywak?” To ne odwokogi ni, “Gisegolo ruodha, to akia kama giketee.”</verse>
				<verse number="14">Kane osewacho kamano, nowichore, moneno Yesu kochung’ kanyo, to ne ok ong’eyo ni en Yesu.</verse>
				<verse number="15">Yesu nopenje niya, “Nyako ang’o momiyo iywak? Imanyo ng’a?” Maria ne galo ni Yesu en jarit puodho, omiyo nowachone niya, “Jaduong’, ka in ema igole, to nyisa kama iketee, mondo adhi akawe.”</verse>
				<verse number="16">Yesu noluonge ni, “Maria!” Eka Maria nowichore, mowachone gi dho Hibrania ni, “Raboni!” tiende ni, “Japuonj”.</verse>
				<verse number="17">To Yesu nowachone ni, “We maka, nikech pok aidho adhi ka Wuora, to dhiyo ir owetena, mondo iwachnigi ni, an aidho adhi ka Wuora ma bende Wuonu. Adier, adhi ka Nyasacha ma Nyasachu.”</verse>
				<verse number="18">Maria nyar Magdala nodhi mowacho ni jopuonjre ni oseneno Ruoth, kendo nonyisogi weche mane Yesu owachone.</verse>
				<verse number="19">Chieng’ Jumapilno, kane piny oyuso, jopuonjre ne nie ot, kendo ne gichiego dhoudi nikech ne giluoro jo-Yahudi. Eka Yesu nobiro mochung’ e diergi, kendo omosogi ni, “Okueuru!”</verse>
				<verse number="20">Kane osemosogi kamano, nonyisogi luetene kod ng’etne, mi ne gidoko mamor kuom neno Ruoth.</verse>
				<verse number="21">Yesu nowachonigi kendo niya, “Kue obed kodu! Kaka ne Wuora oora, e kaka an bende koro aorou.”</verse>
				<verse number="22">Kane osewacho kamano, nokudho muche kuomgi, mowachonigi niya, “Nwang’uru Roho Maler.</verse>
				<verse number="23">Joma uweyonigi richogi, ema richogi owenigi, to joma ok uweyonigi richogi, to richogi ok owenigi.”</verse>
				<verse number="24">To Thoma (tiende ni, ng’ama onywol rude), mane achiel kuom jopuonjre apar gariyo, ne ok ni kodgi e kinde mane Yesu obirono.</verse>
				<verse number="25">Omiyo kane jopuonjre mamoko owachone ni giseneno Ruoth, to nowachonigi ni, “Ka ok aneno luetene kuonde mane musmal ochwowo, mi aketoe lith lweta e ng’etne, to ok anayie ngang’!”</verse>
				<verse number="26">Bang’ juma achiel, jopuonjre Yesu ne ochako obedo e odno, to koro Thoma bende ne ni kodgi. Kata obedo ni dhoudi nochiegi, to Yesu nobiro, mochung’ e diergi, kendo omosogi ni, “Okueuru!”</verse>
				<verse number="27">Eka nowacho ni Thoma niya, “Kel lith leti ka, ine luetena. Lueti bende kel mondo iso e ng’etna. We bedo ng’at ma ok oyie, to bed ng’at man gi yie!”</verse>
				<verse number="28">To Thoma nodwoke ni, “Ruodha, kendo Nyasacha!”</verse>
				<verse number="29">Eka Yesu nowachone ni, “In iyie nikech isenena. Joma ok onena, to oyie, gin johawi!”</verse>
				<verse number="30">Yesu notimo honni moko mang’eny ka jopuonjrene neno, to honnigo ok ondik e kitabuni.</verse>
				<verse number="31">To mago mantiegi osendiki mondo uyie ni Yesu e Mesia, Wuod Nyasaye, kendo ka uyie, to mondo ubed gi ngima kuom nyinge.</verse>
			</chapter>
			<chapter number="21">
				<verse number="1">Bang’ kinde moko, Yesu nochako ofwenyore ni jopuonjre e dho nam Galili, kendo ma e kaka nofwenyorenigi:</verse>
				<verse number="2">Simon Petro gi Thoma (mane onywol rude) ne jo nigi Nathaniel (ma ja-Kana Galili) gi yawuot Zebedi kod jopuonjre mamoko ariyo.</verse>
				<verse number="3">Simon Petro nowachonigi ni, “Adhi lupo.” To ne giwachone niya, “Wan bende wadhi kodi.” Omiyo ne gidhi giwuok, mi gidhi gidonjo e yiegi, to ne ok gimako gimoro otieno duto.</verse>
				<verse number="4">To kane piny koro yawore, Yesu ne nie dhonam, to jopuonjrene ne ok ong’eye.</verse>
				<verse number="5">Yesu nopenjogi niya, “Yawa! Bende usemakoe rech koso?” To ne gidwoke ni, “Ooyo.”</verse>
				<verse number="6">Eka nowachonigi niya, “Boluru tol e dir yie korachwich, to ubiro mako rech.” Omiyo ne gibolo tol, mi koro ne ok ginyal ywaye, nikech nomako rech mang’eny ahinya.</verse>
				<verse number="7">Eka japuonjre mane Yesu ohero cha nowacho ni Petro ni, “En Ruoth!” Kane Simon Petro owinjo ni en Ruoth, notueyo nangane e nungone, nikech ne en duk, mi ochikore e nam.</verse>
				<verse number="8">To jopuonjre mamoko nobiro gi yie, ka ywayo tol ma rech opong’o, nikech ne gichiegni gi dhowath, ma dirom mana mita mia achiel kende.</verse>
				<verse number="9">Kane gisegowo, ne gineno makati kod mach mar mirni koketie rech.</verse>
				<verse number="10">Yesu nowachonigi niya, “Kelieuru rech moko ma usemako.”</verse>
				<verse number="11">Eka Simon Petro nodonjo e yie, mi oywayo tol oko e dhowath, kopong’ gi rech madongo. Ne gin rech mia achiel gi piero abich gadek, to kata obedo ni ne ging’eny kamano, tol ne ok oyiech.</verse>
				<verse number="12">Yesu nowachonigi ni, “Biuru ugagi.” Jopuonjre ne luor penje ni en ng’a, nikech ne ging’eyo ni en Ruoth.</verse>
				<verse number="13">Yesu nobiro mokawo makati, omiyogi. Rech bende nomiyogi kamano.</verse>
				<verse number="14">Mano ne timo fwenyruok Yesu mar adek ni jopuonjrene, kane osechier oa kuom joma otho.</verse>
				<verse number="15">Kane gisegago, Yesu nopenjo Simon Petro niya, “Simon Wuod Johana, ihera moloyo joma mokogi koso?” Nodwoke ni, “Ee, Ruoth, ing’eyo ni aheri.” Yesu nowachone ni, “Kwa romba.”</verse>
				<verse number="16">Eka nochako openje kendo niya, “Simon wuod Johana, bende ihera?” Nodwoke ni, “Ee, Ruoth, ing’eyo ni aheri.” Yesu nowachone ni, “Kwa romba”</verse>
				<verse number="17">Bang’e nopenje kendo mar adek niya, “Simon wuod Johana, ihera adier?” Petro noparore nikech mano koro ne penjo mar adek ni, “Ihera?” Omiyo nodwoke ni, “Ruoth in ing’eyo gik moko duto. Ing’eyo ni aheri.” Yesu nowachone ni, “Kwa romba.</verse>
				<verse number="18">Adier, adier, awachoni ni, kane in rawera, to ne irwakori kendi iwuon, kendo ne idhi kamoro amora mihero. To ka chieng’ moro idoko ng’ama oti, to nirie lueti, mi ng’at machielo ema norwakni lepi, kendo teri kama idwaro dhiye.”</verse>
				<verse number="19">Nowacho kamano mondo kit tho mane Petro biro miyogo Nyasaye duong’ ong’ere. To kane Yesu osewacho wechego, noko ni Petro ni “Luwa!”</verse>
				<verse number="20">Petro nogoyo machiemo, moneno japuonjre mane Yesu ohero cha, kaluwo bang’gi. En ema ne obet but Yesu e kinde mane gichiemo, mi openje ni, “Ruoth, ere ng’ama biro ndhogi?”</verse>
				<verse number="21">Kane Petro oneno kamano, nopenjo Yesu ni, “Ruoth, jali to?”</verse>
				<verse number="22">Yesu nodwoke ni, “Ka adwaro ni mondo obed mangima nyaka aduogi, to mano obadhie ang’o? In to luwa aluwa.”</verse>
				<verse number="23">Wach Yesuno nolandore e kind owete, ni japuonjreno ok bi tho. To chutho, Yesu ne ok owacho ni ok notho, to nowacho ni, “Ka adwaro ni obed mangima nyaka aduogi, to mano obadhie ang’o?”</verse>
				<verse number="24">Mano e japuonjre mawacho wechegi, kendo en jal mane ondikogi, bende wang’eyo ni gima owacho en adier.</verse>
				<verse number="25">Bende nitie gik mang’eny mane Yesu otimo. Ka da bed ni ondikgi duto, moro ka moro, to aparo ni kata mana piny ngima ok dirom kano kitepe mondikgie.</verse>
			</chapter>
		</book>
		<book number="44">
			<chapter number="1">
				<verse number="1">Kuom Theofilo: E kitapa mokwongo ne andikoe gik moko duto mane Yesu otimo kendo opuonjo, chakre kinde mane ochakoe tije,</verse>
				<verse number="2">nyaka chop chieng’ mane otere malo e polo. Kane pok otere malo, to nogolo chik kuom teko mar Roho Maler ni joote mane oseyiero.</verse>
				<verse number="3">Kuom ndalo piero ang’wen bang’ thone, nofwenyorenigi, konyisore malong’o ni ongima. Ne ginene, kendo nonyisogi wach Loch Nyasaye.</verse>
				<verse number="4">Kane pod en kodgi kamano, nowachonigi ni, “Kik ua Jerusalem, to rituru mich mane Wuora osingonu, kendo mane usewinjo ka awuoyo kuome.</verse>
				<verse number="5">Johana nobatiso ji gi pi, to un ibiro batisou gi Roho Maler kapok ndalo mang’eny okadho.”</verse>
				<verse number="6">Kane joote osechokore kaachiel gi Yesu, ne gipenje niya, “Ruoth, koro ibiro miyo jo-Israel bedo gi loch e pinygi koso?”</verse>
				<verse number="7">To nodwokogi ni, “Ok en wachu ng’eyo kinde ma gik ma kamago biro timoree, nikech Wuora oseketonigi ndalo ma gibiro timoree gi tekone owuon.</verse>
				<verse number="8">To unuyud teko ka Roho Maler obiro kuomu, kendo ununyis ji gik mung’eyo kuoma, kuchako gi Jerusalem, nyaka Judea duto, gi Samaria kod tung’ piny gi tung’ piny.”</verse>
				<verse number="9">Kane osewacho kamano, ne otere malo e polo ka ging’iye mi olalnigi nono e bor polo.</verse>
				<verse number="10">To kane pod gichomo wang’gi e polo, ka girango kaka odhi, ne gipo ka ji ariyo morwako lewni marachere ochung’ butgi.</verse>
				<verse number="11">Jogo nowachonigi niya, “Un jo-Galili, ang’o momiyo uchung’ kurango polo? Yesu mosegol kuomu, kitero malo e poloni, noduogi mana kaka useneno kodhino.”</verse>
				<verse number="12">Bang’e joote nodok Jerusalem koa Got Zeituni, ma en kama bor ma dirom kilomita achiel gi Jerusalem.</verse>
				<verse number="13">Kane gidonjo Jerusalem, ne gidhi e ot manie gorofa malo, kama noyudo gidakie. Ne gin Petro gi Johana gi Jakobo kod Andrea gi Filipo kod Thoma gi Bartholomayo gi Mathayo gi Jakobo wuod Alfayo, gi Simon jakedo ni piny, kod Juda wuod Jakobo.</verse>
				<verse number="14">Giduto ne gilamo Nyasaye pile gi chuny achiel, kaachiel gi mon moko kaka Maria min Yesu kod owete Yesu.</verse>
				<verse number="15">Chieng’ moro Petro nochung’ mondo olosi e chokruok mar joma oyie kuom Kristo, ma dirom ji mia achiel gi piero ariyo.</verse>
				<verse number="16">Nowacho niya, “Owetena, wach mondiki e Muma nyaka ne timre. En wach mane Roho Maler omiyo Daudi okoro kuom Judas mane otelo ni joma ne omako Yesu.</verse>
				<verse number="17">Ne en achiel kuomwa, nikech noyiere mondo obed kodwa e tichwani.”</verse>
				<verse number="18">(Ng’at ma Judasni nong’iewo nong’iewo puodho gi pesa mane oyudo kuom richone. To nopodho piny gi bund iye kanyo, mi iye obarore, kendo dhokchinde oo oko.</verse>
				<verse number="19">Ji duto modak Jerusalem nowinjo wachno, omiyo ne giluongo puodhono gi dhogi ni, ‘Akeldama’ tiende ni, ‘Puoth Remo’.)</verse>
				<verse number="20">Eka Petro nodhi nyime kawacho ni, “Wach ma awachonuno yudore e kitap Zaburi, ni, ‘Ode mondo olokre gunda, kendo ng’ato kik dagie,’ kendo ni, ‘Ng’at machielo mondo okaw tije.’</verse>
				<verse number="21">Emomiyo ng’at machielo nyaka bed janeno kodwa kuom chier mar Ruoth Yesu. To nyaka obed achiel kuom joma ne owuotho kodwa e kinde duto mane Yesu ni kodwa,</verse>
				<verse number="22">chakre ndalo mane Johana obatisoe ji, nyaka chieng’ mane ogolie Yesu kuomwa, kitero malo.”</verse>
				<verse number="23">Eka ne gihulo nying ji ariyo. Achiel ne en Josef, miluongo ni Barsaba, ma nyinge machielo ne en Justo, to machielo ne en Mathia.</verse>
				<verse number="24">Bang’ mano ne gilemo niya, “A Ruoth, in ema ing’eyo chuny ji duto, Nyiswa jal miseyiero kuom ji ariyogi,</verse>
				<verse number="25">mondo okaw tich ote mane Judas oweyo kadhi kama owinjorego.”</verse>
				<verse number="26">Eka ne gigoyo ombulu, mi ombulu nolwar kuom Mathia. Omiyo ne gikete mobedo ji joote apar gachiel.</verse>
			</chapter>
			<chapter number="2">
				<verse number="1">Kane chieng’ Pentekost ochopo, noyudo joma oyie duto ochokore kanyakla.</verse>
				<verse number="2">Ne gipo ka giwinjo koko moa e polo ma mor ka yamo ma kudho matek, mi kokono nopong’o ot duto mane gibetie.</verse>
				<verse number="3">Eka ne gineno gik machalo gi ligek mach ma liel kowuoknigi, kendo opiyo kuom ng’ato ka ng’ato.</verse>
				<verse number="4">Giduto Roho Maler nopong’ogi, mi gichako wuoyo gi dhok mopogore opogore, mana kaka Roho nomiyogi teko mar wuoyo.</verse>
				<verse number="5">To ne nitie jo-Yahudi moko e Jerusalem mane oluoro Nyasaye. Ne gia e pinje duto manie piny.</verse>
				<verse number="6">Kane giwinjo kokono, ne gichokore giduto, kendo ng’ato ka ng’ato kuomgi nodhier nono kowinjo ka jogo wacho mana dhoge owuon.</verse>
				<verse number="7">Ne gihum, kendo ne giwuoro, ka giwacho niya, “Donge joma wuoyogi duto gin jo-Galili?</verse>
				<verse number="8">Ka kamano, to ere gima omiyo ng’ato ka ng’ato kuomwa winjogi ka giwacho mana dhoge owuon?</verse>
				<verse number="9">Wan kaeri jo-Parthia gi jo-Media kod jo-Elam gi joma oa Mesopotamia gi Judea kod Kapadokia gi Ponto kod Asia</verse>
				<verse number="10">gi Furgia gi Pamfulia gi Misri kod gwenge Libya mokiewo gi Kurene, kaachiel gi welo moa Rumi.</verse>
				<verse number="11">Moko kuomwa gin jo-Yahudi, to moko bende gin jo-Krete gi jo-Arabu. To ere kaka wawinjo jogi kawuoyo kuom timbe madongo mag Nyasaye gi dhowa wawegi?”</verse>
				<verse number="12">Ne gihum giduto, kendo ne gidhier nono, ka gipenjore niya, “Ma en wach manade?”</verse>
				<verse number="13">Moko kuomgi to nocharogi, kawacho ni, “Jogi omer!”</verse>
				<verse number="14">To Petro noa malo gi joote apar gachiel mamoko, mi oting’o dwonde, kowacho niya, “Un jo-Judea, kod un duto mudak Jerusalem, an gi wach moro madwaro nyisou, omiyo chikuru itu uwinja.</verse>
				<verse number="15">Jogi ok omer kaka uparono, nikech pod en mana sa adek kende mar okinyi.</verse>
				<verse number="16">To ma e gima janabi Joel nowuoyo kuome ni,</verse>
				<verse number="17">‘Nyasaye wacho niya, “E ndalo giko, anaol Roho mara kuom ji duto. Yawuotu gi nyiu nokor wach, bende jou matindo none fweny, kendo jou madongo nolek lek.</verse>
				<verse number="18">E ndalonogo ema naorie roho mara kata mana kuom jotichna machwo kata mamon, mi ginikor wach.</verse>
				<verse number="19">Anatim honni e polo malo, kendo naket ranyisi e piny mwalo, kaka remo gi mach kod iro madhuolore.</verse>
				<verse number="20">Wang’chieng nolokre mudho, to due nolokre makwar ka remo, kapok chieng’ Ruoth ochopo. En chieng’ maduong’ miwuoro!</verse>
				<verse number="21">Chakre kanyo ng’ato ka ng’ato moluongo nying Ruoth noresi.” ’</verse>
				<verse number="22">“Un jo-Israel, winjuru gima awachonu. Yesu ja-Nazareth ne ng’at mane Nyasaye onyisou ni oyiego, komiyo otimonu honni gi timbe malich miwuoro kod ranyisi, kaka un uwegi ung’eyo, nikech gigo notimore e dieru.</verse>
				<verse number="23">Nyasaye nong’eyo chon ni ibiro chiwo Yesu e luetu, kendo kane oseng’ado wach ni obiro timo kamano, un to ema numiyo joma ok jo-Yahudi ogure e msalaba, mi onege.</verse>
				<verse number="24">To bang’ thone, Nyasaye nochiere, morese kuom rem mar tho, nikech tho ne ok nyal tueye,</verse>
				<verse number="25">mana kaka Daudi nowuoyo kuome niya, ‘Naneno Ruoth e nyima ndalo duto, nikech obet e bada korachwich, mondo kik ayiengni.</verse>
				<verse number="26">Emomiyo chunya ne mor, kendo lewa ne yot! To ringra bende nobed gi geno,</verse>
				<verse number="27">nimar ok inijwang’ chunya e Piny Joma Otho Adier, ok niwe mondo ringre Ng’ati Maler otow!</verse>
				<verse number="28">Isenyisa yore matera e ngima, kendo inimiya bedo mamor chutho, nikech in koda.’</verse>
				<verse number="29">“Jowetena, weuru anyisu wach malong’o kuom Daudi kwarwa maduong’. Ne otho mi oyike, kendo liende pod ni ka nyaka chil kawuono.</verse>
				<verse number="30">To ne en janabi, kendo nong’eyo ni Nyasaye nosesingorene ni noket achiel kuom nyikwaye ruoth kare.</verse>
				<verse number="31">Ne oneno mano chon, omiyo kane owacho ni, ‘Ne ok ojwang’e e Piny Joma Otho, kendo ringre ne ok otow,’ to nowuoyo mana kuom chier Kristo.</verse>
				<verse number="32">Yesuni ema Nyasaye osechiero kuom joma otho, kendo wan duto wan joneno.</verse>
				<verse number="33">Osechier mobet e bat korachwich mar Nyasaye, kendo oseyudo Roho Maler mane Wuoro osingore ni nomiye. To gik makoro uneno kendo uwinjogi gin mich mogundho momiyowa.</verse>
				<verse number="34">“Daudi owuon to ne ok oidho e polo, to nowacho niya, ‘Ruoth Nyasaye nowacho ni Ruodha ni, “Bed e bada korachwich ka,</verse>
				<verse number="35">nyaka chop aket wasiki obed raten tiendi.” ’</verse>
				<verse number="36">“Jo-Israel duto koro nyaka ng’e maonge kiawa ni Nyasaye oseketo Yesu, mane uguro e msalaba, obed Ruoth kendo Mesia.”</verse>
				<verse number="37">Kane ji owinjo wachno, chunygi nochandore, mi gipenjo Petro kod joote mamoko ni, “Jowadwa, ere gima dwatim?”</verse>
				<verse number="38">To Petro nowachonigi niya, “Lokreuru, kendo ng’ato ka ng’ato kuomu nyaka batisi e nying Yesu kristo, mondo richou owenu, eka Nyasaye nomiu Roho Maler.</verse>
				<verse number="39">Singruok mane Nyasaye osetimono, notimonu gi nyithindu, kod ji duto man kuma bor, tiende ni ng’ato ka ng’ato ma Ruoth Nyasachwa noluong ire.”</verse>
				<verse number="40">Eka Petro nomedo weche moko mang’eny, kosiemo ji, kendo kojiwogi mondo giresre kuom kum ma tieng’ mobamno biro yudo.</verse>
				<verse number="41">Kamano, joma ne oyie gi wachne ne obatisi, mi chieng’no ji alufu adek nomedre e kanyakla margi.</verse>
				<verse number="42">Jogo noketo chunygi kuom puonj joote, kendo kuom timo gik moko duto kaachiel, kendo kuom chamo Sap Ruoth, kendo kuom lemo.</verse>
				<verse number="43">Nyasaye nomiyo joote otimo honni kod ranyisi mang’eny, kendo mano nomiyo luoro omako ji duto.</verse>
				<verse number="44">Joma oyie duto ne oriwore kanyakla, kendo ne giriwo gik moko duto, mi gitiyogo kaachiel.</verse>
				<verse number="45">Ne gibedo ka giloko mwandugi pesa, kendo gipogore kaka ne ng’ato ka ng’ato dwaro.</verse>
				<verse number="46">Pile ne gichokore gi chuny achiel e Hekalu, kendo ne gidhi e ot ka ot mondo gichamie Sap Ruoth. Ne gichiemo kaachiel gi mor,</verse>
				<verse number="47">ka gipako Nyasaye, kendo ka ji duto mor kodgi. To odiechieng’, Ruoth ne medonigi joma owar e kanyaklagi.</verse>
			</chapter>
			<chapter number="3">
				<verse number="1">Chieng’ moro, Petro kod Johana ne jodhi e Hekalu sa ochiko mar odhiambo, ma en sa lemo.</verse>
				<verse number="2">To e ‘Dhorangach Malong’o’, ne nitie ng’at moro mane osebedo puth nyaka a nyuolne. Ne itere e dhorangach kanyo pilepile, mondo okwa pesa kuom joma donjo e Hekalu.</verse>
				<verse number="3">Kane oneno Petro gi Johana kadonjo e Hekalu, ne okwayogi mondo gimiyee gimoro.</verse>
				<verse number="4">Ne ging’iyo wang’e tir, mi Petro owachone ni, “Ng’iwa ane!”</verse>
				<verse number="5">Omiyo nong’iyogi, koparo ni obiro yudo gimoro kuomgi.</verse>
				<verse number="6">Eka Petro nowachone niya, “Aonge gi pesa kata matin, to gima an-go abiro miyi. E nying Yesu Kristo ja-Nazareth, chung’ iwuothi!”</verse>
				<verse number="7">Eka nomako bad ng’atno ma kor achwich, mi okonye chung’. Gikanyuono tiende ng’atno gi ombong’ne noyudo teko.</verse>
				<verse number="8">Eka ne ochikore, mochung’ tir kendo ochako wuoth. Bang’ mano, nodonjo kodgi e Hekalu, kowuotho kendo ochikore kendo opako Nyasaye.</verse>
				<verse number="9">Ji duto nonene kowuotho kendo kopako Nyasaye.</verse>
				<verse number="10">To kane gifwenyo ni en e jal mane bet ka kwecho e dhoranga Hekalu miluongo ni Dhorangach Malong’o cha, ne gihum mi gidhier nono kuom gima notimorene.</verse>
				<verse number="11">To kane pod ng’atno otwere kuom Petro gi Johana, ji duto noringo odhi irgi e agoch Hekalu miluongo ni, ‘Agoch Solomon’, kawuoro!</verse>
				<verse number="12">Kane Petro oneno kamano, nopenjo ji niya, “Un jo-Israel, ang’o momiyo uwuoro wachni? Koso ere gima omiyo ung’iyowa mana ka gima wan ema wamiyo jali wuotho kuom tekowa wawegi, kata nikech walamo Nyasaye maber?</verse>
				<verse number="13">Nyasach Ibrahim gi Isaka kod Jakobo, ma Nyasach kwerewa, osemiyo jatichne Yesu duong’. En Yesu mane undhogo, mi ukwedo e nyim Pilato, kata obedo ni Pilato ne dwaro gonye kamano.</verse>
				<verse number="14">Ne ukwedo Jal Maler kendo Makare, to ukwayo mondo ogonynu mana janek!</verse>
				<verse number="15">Kamano ne unego ng’at mamiyo ji ngima, to Nyasaye nochiere kuom joma otho kendo wan joneno kuom wachno.</verse>
				<verse number="16">Nying Yesu ma jal muneno kendo ung’eyoni oyie, ema omiye teko. Adier, yie moyiego kuom Yesu ema osemiyo odoko mangima, mana kaka uneno udutoni.”</verse>
				<verse number="17">Eka Petro nodhi nyime kowacho ni, “To koro un jowetena, ang’eyo ni un kaachiel gi jodongu, ne utimo ni Yesu kamano ka ok ung’eyo gima utimo.</verse>
				<verse number="18">To mano e kaka Nyasaye osetimo gima ne osemiyo jonabi duto okoro, ni Mesia nyaka sandi.</verse>
				<verse number="19">Mano omiyo, lokreuru uduog ir Nyasaye mondo richou oruchi,</verse>
				<verse number="20">eka mondo Ruoth Nyasaye omiu kinde mar kue mi oornu Mesia moseyieronu, ma en Yesu.</verse>
				<verse number="21">Yesu biro bet e polo nyaka ndalo chopi miketoe gik moko duto kare, kaka ne Nyasaye omiyo jonabine maler okoro chon.</verse>
				<verse number="22">Musa nowacho niya, ‘Ruoth Nyasaye ma Nyasachu noyiernu jonabi moa kuom jou uwegi, mana kaka noyiera. Nyaka uwinj weche duto mowachonu.</verse>
				<verse number="23">To ng’at ma ok owinjo wach janabino, nogol oko kuom jo Nyasaye mi tiek chuth.’</verse>
				<verse number="24">Kamano bende e kaka jonabi duto, chakre Samwel kod jogo duto mane oluwe nowacho, ka gikoro gik ma tinde timore ndalogi.</verse>
				<verse number="25">Un e nyikwa jonabigo, kendo singruok mane Nyasaye otimo gi kwereu oriwo koda ka un bende. Ne osingore kodgi, kowacho ni Ibrahim ni, ‘Dhoudi duto mag piny nonwang’ gueth kuom nyikwai.’</verse>
				<verse number="26">Un ema Nyasaye nokwongo ooronu jotichne mondo oguedhu, komiyo ulokoru uduto, kuweyo yoreu maricho.”</verse>
			</chapter>
			<chapter number="4">
				<verse number="1">Kane pod Petro gi Johana wuoyo gi ji, jodolo gi jatend jorit Hekalu, kod jo-Sadukai nobiro irgi.</verse>
				<verse number="2">Chunygi nokethore ahinya nikech joote ariyogo ne puonjo ji ni Yesu nosechier kuom joma otho, manyiso ni joma otho biro chier.</verse>
				<verse number="3">Kuom mano, ne gimakogi, mi giketogi e jela nyaka kinyne, nikech piny koro ne yuso.</verse>
				<verse number="4">To joma thoth kuom ji mane owinjo wach Petro gi Johana noyie, kendo kar romb joma chuwo duto moyie koro ne dirom alufu abich.</verse>
				<verse number="5">Kinyne, jotend jo-Yahudi gi jodongo kod jopuonj Chik nochokore Jerusalem,</verse>
				<verse number="6">gi Anas jadolo maduong’ kod Kaiafa gi Johana gi Aleksander kod owete jadolo maduong’ duto.</verse>
				<verse number="7">Ne giketo Petro kod Johana ochung’ e nyimgi, mi gipenjogi niya, “Teko mane kata nying ng’a, ma nyoro utimogo gima kama?”</verse>
				<verse number="8">Eka Petro mane oyudo opong’ gi Roho Maler, nodwokogi niya, “Un jotend oganda kod jodongo winjuru!</verse>
				<verse number="9">Ka upenjowa wach kawuono kuom gima ber mane otim ni ng’ama tuo, kendo kaka ne ochange, to waduokou kama:</verse>
				<verse number="10">Un uduto, kaachiel gi jo-Israel, nyaka ung’e ni ng’atno ochung’ e nyimu ka kangima chuth, nikech teko mar nying Yesu Kristo ja-Nazareth, mane un uguro, to Nyasaye nochiero oa kuom joma otho!</verse>
				<verse number="11">Yesu ema Muma wuoyo kuome ni, ‘Kidi mane un jogedo udagi ema koro osedoko kidi motegno moriwo kor ot.’</verse>
				<verse number="12">En kende ema ji yudo warruok kuome, nimar onge ng’at moro machielo e piny ngima ma Nyasaye osechiwo nyinge ni ji mondo oyudie warruok.”</verse>
				<verse number="13">Kane jobura oneno chir ma Petro gi Johana nigo, to gin mana ji ajia ma ok osomo, ne giwuoro ahinya. Eka ne gifwenyo ni yande giwuotho gi Yesu.</verse>
				<verse number="14">To onge gima ne ginyalo wacho, nikech ne gineno jal mane osechangi, kochung’ kanyo gi Petro kod Johana.</verse>
				<verse number="15">Kuom mano ne giwacho ni Petro gi Johana mondo owuog oko e od bura, eka ne gichako pimo wach ka gipenjore ni,</verse>
				<verse number="16">“Ere gima wanyalo timo ni jogi, nikech jo-Jerusalem duto ong’eyo ni gisetimo hono maduong’ kendo ok wanyal kwer?</verse>
				<verse number="17">To nyaka wabwoggi kwakwerogi ni kik gichak giwuo gi ng’ato kendo e nying Yesu, mondo wachni kik landre kuom ji.”</verse>
				<verse number="18">Kamano ne giluongogi, mi gikwerogi ni kik gichak gipuonj ji kendo e nying Yesu.</verse>
				<verse number="19">To Petro gi Johana ne joduokogi niya, “Un ema nyaka ung’ad wach uwegi kata ka en gima kare winjou moloyo winjo Nyasaye,</verse>
				<verse number="20">To wan ok wanyal weyo mak wawuoyo kuom gik ma wan wawegi waseneno kendo wasewinjo.”</verse>
				<verse number="21">Kane jobura owinjo kamano, ne gimedo siemogi matek moloyo, to ne giweyogi gidhi. Ne ok ginyal nwang’o kaka digikumgi, nikech ji duto ne pako Nyasaye kuom gima ne otimoreno.</verse>
				<verse number="22">Ng’at mane otim hono kuome mochangono ne jahigni piero ang’wen gi wiye.</verse>
				<verse number="23">Kane ogony, Petro kod Johana ne gidok ir owete mamoko, mi ginyisogi gima jodolo madongo kod jodongo osewacho.</verse>
				<verse number="24">Bang’ winjo wachno, giduto ne gilemo kaachiel niya, “A Ruoth, in ema nichweyo polo gi piny kod nam kaachiel gi gik moko duto manie igi.</verse>
				<verse number="25">Bende kuom teko mar Roho Maler, nimiyo jatichni Daudi ma kwarwa owacho ni, ‘Ere gimomiyo joma ok jo-Yahudi notimo mirima? Koso ang’o momiyo ne gichano timo gik manono?</verse>
				<verse number="26">Ruodhi mag piny noikore, kendo jotelo nochokore kaachiel mondo opiem gi Ruoth Nyasaye kod Mesia mare.’</verse>
				<verse number="27">“Chutho, Herode gi Pontio Pilato nochokore Jerusalem kod ogendini mamoko kaachiel gi jo-Israel, ka gipiem gi Yesu Jatichni Maler mane iyiero obedo Mesia.</verse>
				<verse number="28">Ne gichokore mondo gitim mana gima ne iseiko chon gi tekoni kod dwaroni.</verse>
				<verse number="29">To koro Ruoth, yie iwinj siem ma gisiemowago, mondo imi jotichni oland wachni gi chir duto.</verse>
				<verse number="30">Rie badi mondo ichang ji, kendo imi ranyisi gi honni otimre e nying Yesu Jatichni Maler.”</verse>
				<verse number="31">Kane gisetieko lemo, ot mane oyudo gichokoree noyiengni, kendo Roho Maler nopong’ogi giduto, mi gichako lando Wach Nyasaye gi chir.</verse>
				<verse number="32">Joma oyie duto ne nigi paro achiel kod chuny achiel. Onge ng’ato kuomgi mane nyalo wacho ni gima en-go en mare owuon, to ne giriwo gik moko duto mane gin-go kaachiel.</verse>
				<verse number="33">Joote nomedo lando wach gi teko maduong’ ka nyiso ji ni Ruoth Yesu osechier, kendo giduto ne giyudo gueth mogundho.</verse>
				<verse number="34">Onge ng’ato kuomgi mane ochando gimoro, nikech ji duto mane ni gi puothe kata udi, ne lokogi, kendo kelo pesa ma gilokogi gichiwo ni joote.</verse>
				<verse number="35">Pesago ne ipogo ni ng’ato ka ng’ato kaka dwarone chalo.</verse>
				<verse number="36">Kamano bende e kaka ja-Lawi moro moa Saipras ma nyinge Josef, mane joote ochako bende ni Barnaba, (Tiende ni jal majiwo ji,)</verse>
				<verse number="37">noloko puothe moro, mi okelo pesa ochiwo ni joote.</verse>
			</chapter>
			<chapter number="5">
				<verse number="1">To ne nitie ng’at moro ma nyinge Anania, to chiege nyinge Safira. Ne oloko mwandugi moko pesa,</verse>
				<verse number="2">mi odong’ gi pesa moko, to moko okawo otero ni joote, ka chiege bende ong’eyo.</verse>
				<verse number="3">To Petro nowachone niya, “Anania, ang’o momiyo iseweyo Satan opng’o chunyi mondo iwuond Roho Maler, kidong’ gi pesa moko mane ing’iewo puodho?</verse>
				<verse number="4">Ka ne pok ing’iewo puodhono, donge ne en mari? Koso kane iseng’iewe, to donge pesa ne meki, minyalo timogo gimoro amora mihero? Koro ere gima ne omiyo iparo mondo itim gima kama? Dhano ok ema iseriambone, to iseriambo mana ni Nyasaye!”</verse>
				<verse number="5">Gikanyono mane Anania owinjoe wechego, nogore piny motho. Ji duto mane owinjo wachno, luoro nomako.</verse>
				<verse number="6">Eka joma yawuowi nobiro, moboye gi nanga, mi ogole oko, kendo oyike.</verse>
				<verse number="7">Bang’ kinde ma dirom seche adek, chiege nobiro, ka ok ong’eyo gima osetimore.</verse>
				<verse number="8">Petro nopenje ni, “Nyisane; magi e kar romb pesa mane ung’iewo puodho koso?” Nodwoke ni, “Ee, mago e kar romb pesa.”</verse>
				<verse number="9">Eka Petro nopenje ni, “Mar ang’o ne uwinjoru gi chwori mondo utem wuondo Roho mar Ruoth? Winji! Joma oseyiko chwori nie dhoot ka, kendo in bende gibiro ting’i, mi giteri oko.”</verse>
				<verse number="10">Gikanyono Safira nopodho e tiend Petro, mi otho. Eka yawuowi nobiro, monwang’e kosetho, omiyo ne giting’e gigole oko, mi giyike but chwore.</verse>
				<verse number="11">Luoro maduong’ nomako ji duto moyie kuom Kristo, kaachiel gi ji duto mane owinjo gima otimore.</verse>
				<verse number="12">Joote notimo honni kod ranyisi mang’eny, kendo joma oyie duto ne chokore gi chuny achiel e Agoch Solomon.</verse>
				<verse number="13">To onge ng’ato ma ok nie kanyaklagi mane ohedhore chokore kodgi, kata kamano ji ne wuoyo kuomgi maber.</verse>
				<verse number="14">To ji mang’eny moyie kuom Ruoth, nomedore ameda kuomgi. Ne gin chwo gi mon.</verse>
				<verse number="15">Kane ji oneno honni ma joote ne timo, ne giting’o joma tuo, mi gitero e wang’ yore kopiel e kitendni kod pere, mondo ka Petro kadho, to kata mana tipone oimie jomoko kuomgi.</verse>
				<verse number="16">Bende ji mang’eny moa e mier mokiewo gi Jerusalem nokelo jogi matuo kod joma nigi jochiende maricho mi nochanggi giduto.</verse>
				<verse number="17">Bang’e jadolo maduong’ kod joge duto moa e oganda mar jo-Sadukai ne nyiego omako marach kod joote.</verse>
				<verse number="18">Omiyo ne gimakogi, mi giketogi e jela.</verse>
				<verse number="19">To gotienono malaika mar Ruoth nobiro, moyawo dhood jela. Nogologi oko mowachonigi niya,</verse>
				<verse number="20">“Dhiuru uchung’ e Hekalu, mondo unyis ji wach ngima manyienni.”</verse>
				<verse number="21">Joote nowinjo wachne, omiyo kane piny dwaro yawore ne gidhi e Hekalu, mi gichako puonjo ji. Kane jadolo maduong’ obiro gi joge, ne giluongo jodong jo-Yahudi duto e buchgi maduong’. Eka ne gioro wach e jela mondo okel joote e nyimgi.</verse>
				<verse number="22">To kane askeche ochopo e jela, ne ok ginwang’o joote kuno. Omiyo ne gidwoko wach niya,</verse>
				<verse number="23">“Wayudo jela kolor matek, kendo jorit duto ochung’ e dhoot. To kane wayawo dhoot, to ok wayudo ng’ato kuno!”</verse>
				<verse number="24">Kane jorit Hekalu kod jodolo madongo owinjo wachno, ne gidhier nono, ka giwuoro gima ditim joote!</verse>
				<verse number="25">To ng’at moro nobiro, mowachonigi niya, “Joma nyoro uketo e jela kande, aneno kochung’ e Hekalu, kapuonjo ji.”</verse>
				<verse number="26">Eka jatend jorit Hekalu nodhi gi askechene, mokelo joote mos, mak gitimo kodgi koko, nikech ne giluoro ni dipo ka ji ogoyogi gi kite.</verse>
				<verse number="27">Kamano ne gikelo joote, mi giketo e nyim jobura. Eka jadolo nopenjogi ni,</verse>
				<verse number="28">“Donge ne wakwerou matek ni kik upuonj ji e nying ng’atni? To koro neyeuru gima usetimo! Usepong’o Jerusalem duto gi puonju, kendo udwaro kelo remb ng’atni e wiwa!”</verse>
				<verse number="29">Petro kod joote mamoko nodwokogi ni, “Nyasaye ema nyaka waluor, to ok dhano.</verse>
				<verse number="30">Un ne unego Yesu, kuguro e msalaba, to Nyasaye ma Nyasach kwerewa nochiere oa kuom joma otho.</verse>
				<verse number="31">En ema Nyasaye osekete e bade korachwich kaka Jatelo kendo Jawar, mondo omi jo-Israel olokre mondo owenigi richogi.</verse>
				<verse number="32">Wan, kaachiel gi Roho Maler ma Nyasaye miyo joma oluore, ema wanyiso ji ni gigo notimre adier.”</verse>
				<verse number="33">Kane jobura owinjo kamano, mirima mager nomakogi, mi ging’ado wach mondo oneg joote.</verse>
				<verse number="34">To ja-Farisai moro ma nyinge Gamaliel, mane japuonj Chik, kendo ng’at mogen ahinya, nochung’ e bura, mowacho ni mondo ogol joote oko mondi.</verse>
				<verse number="35">Eka nowacho ni jobura niya, “Un jo-Israel, paruru maber gima udwaro timo ni jogi,</verse>
				<verse number="36">nikech e ndalo moko mokadho, Theuda nobiro kawacho ni en jatelo, mi ji ma dirom mia ang’wen noluwe. To nonege, kendo ji duto mane luwe noke, mi kargi olal nono.</verse>
				<verse number="37">Bang’ mano, Judas ja-Galili nobiro e ndalo mikwanoe ji, mi oloko ji mathoth oluwe, to en bende nonege, mi joge oke.</verse>
				<verse number="38">Emomiyo awachonu ni kik utim ni jogi gimoro marach, to wegiuru aweya, nikech ka gik ma giwacho kendo gitimogi gin mag dhano, to gibiro rumo.</verse>
				<verse number="39">To ka gia kuom Nyasaye, to ok unyal loyogi, kata da utim ang’o, to duyud mana ni ukedo gi Nyasaye!” Jobura noyie gi wachne.</verse>
				<verse number="40">Ne giluongo joote e nyimgi, mi gichwadogi, kendo gisiemogi mondo kik gichak giland wach e nying Yesu. Eka ne gigonyogi.</verse>
				<verse number="41">Joote noa e od bura kamor ahinya, nimar Nyasaye noseyierogi mondo giyud wichkuot nikech nying Yesu.</verse>
				<verse number="42">Kendo pile ne gisiko ka gilando Wach Maber e Hekalu kendo e mier, ka gipuonjo ji ni Yesu e Mesia.</verse>
			</chapter>
			<chapter number="6">
				<verse number="1">E ndalogo, kane jopuonjre koro medore mang’eny, jo-yahudi mong’eyo dho Grik nochako ng’ur gi jowetegi mong’eyo mana dho Hibrania kende, nikech mondgi ma chwogi otho ne ojwang’, mi ok yud pok mapile.</verse>
				<verse number="2">Kuom mano, joote apar gariyo ne oluongo oganda duto mar jopuonjre, mi owachonigi niya, “Ok owinjore wawe wach Nyasaye, mondo wati tich pogo chiemo.</verse>
				<verse number="3">Omiyo owetewa, yieruru ji abiriyo kuomu mung’eyo ni riek kendo ogen, bende mopong’ gi Roho Maler, mondo waket e tijni.</verse>
				<verse number="4">Wan to wabiro keto chunywa kuom lemo, kendo kuom lando Wach Maber.”</verse>
				<verse number="5">Jopuonjre duto nodoko mamor gi wach jooteno, omiyo ne giyiero Stefano, mane ng’at man gi yie motegno, kendo opong’ gi Roho Maler. Bende ne giyiero Filipo gi Prokoro gi Nikanor gi Timon gi Parmena kod Nikalao ja-Antiokia, mane olokore luwo kit lemo mar jo-Yahudi.</verse>
				<verse number="6">Ne gikelo jogi e nyim joote, mi joote nolemonigi, kendo oyieyo luetgi kuomgi.</verse>
				<verse number="7">Kamano Wach Nyasaye nolandore, kendo kwan jopuonjre nomedore ahinya e Jerusalem. Jodolo mang’eny bende noyie kuom Yesu.</verse>
				<verse number="8">Stefano ne ng’at ma Nyasaye oguedho ahinya, kendo omiyo teko. Ne otimo honni gi ranyisi madongo.</verse>
				<verse number="9">To jomoko mane lemo e od lemo moro miluongo ni Od Lemo mar Wasumbni Mogony, ne ok oyie kode. Ne gin jo-Yahudi moa Kurene gi Aleksandria gi Kilikia kod Asia. Ne gibiro, mi gigoyo mbaka kod Stefano.</verse>
				<verse number="10">To Roho Maler nomiyo Stefano rieko mang’eny, omiyo kane oloso, to ne ok ginyal loye.</verse>
				<verse number="11">Kuom mano, ne gimiyo jomoko asoya mondo owach ni ne giwinjo Stefano ka yanyo Musa kod Nyasaye.</verse>
				<verse number="12">Kamano ne giketho chuny ji kod chuny jodongo gi jopuonj Chik gi wechego, mi gibiro ir Stefano, gimako, kendo gitero e buchgi maduong’.</verse>
				<verse number="13">Eka ne gikelo jomoko mondo ohangne wach ni, “Jali pile yanyo Hekalu marwa maler, kod Chik Musa.</verse>
				<verse number="14">Ne wawinjo kowacho ni Yesu ma ja-Nazarethni biro ketho Hekalu, mi lok tim mane Musa omiyowa mondo waluw chakre chon.”</verse>
				<verse number="15">Ji duto mane nie bura nochomo wang’gi tir kuom Stefano mi gineno ka lela wang’e chalo gi lela wang’ malaika.</verse>
			</chapter>
			<chapter number="7">
				<verse number="1">Jadolo maduong’ nopenjo Stefano ka wach modonjnego en adier.</verse>
				<verse number="2">To Stefano nodwoko kawacho niya, “Owetena gi wuonena, winjuru. Nyasachwa ma Nyasaye man gi duong’ maler, nofwenyore ne Ibrahim kwarwa ka ne en Mesopotamia, kapok odhi odak Haran,</verse>
				<verse number="3">mi owachone ni, ‘Dar iwe pinyu kod joodu mondo idhi e piny moro ma abiro nyisi.’</verse>
				<verse number="4">Kuom mano, noa e piny jo-Kaldea, mi odhi odak Haran. To kane wuon mare osetho, Nyasaye nogole kuno, mokele e piny ma tinde udakieni.</verse>
				<verse number="5">To e kindeno, Nyasaye ne ok omiyo Ibrahim lowo moro e pinyni kata matin, to nosingorene ni nomiyego mondo obed mare kaachiel gi nyithinde kod nyikwaye, kata obedo ni ne pod oonge nyithindo kamano e kindeno.</verse>
				<verse number="6">Gima ne Nyasaye owachone e ma: ‘Nyikwayi nobed jodak e piny ma ok margi, kendo ginibed wasumbni kuno, ka weg pinyno sandogi kuom higni mia ang’wen.</verse>
				<verse number="7">To anakum joma ginibed ka gitiyonigi, kendo bang’e giniwuog kuno, mi gibi gilama kaeri.’</verse>
				<verse number="8">Eka Nyasaye notimo gi Ibrahim singruok, kowachone ni joma chwo moyie mako singruokno nyaka ter nyangu. Kamano kane Ibrahim onywolo Isaka, notere nyangu bang’ ndalo aboro. Isaka bende notimo kamano ni Jakobo wuode, kendo kamano e kaka Jakobo notimo ni kwerewa madongo apar gariyo.</verse>
				<verse number="9">“To nyiego nomako kwerewago gi Josef, mi ging’iewe, modhi obedo misumba e piny Misri. To Nyasaye ne ni kode,</verse>
				<verse number="10">mi ogole e chandruokne duto. Ne omiyo Farao ruodh Misri ogene nikech riekone, mi okete jatelo mar piny Misri kod jaduong’ ode duto.</verse>
				<verse number="11">Bang’e kech maduong’ nowuok, mokelo chandruok malich e piny Misri kod piny Kanaan, mi kwerewa ne ok nyal yudo chiemo.</verse>
				<verse number="12">To kane Jakobo owinjo ni cham yudore Misri, nooro yawuote ma kwerewa. Mano ne wuodhgi mokwongo kuno.</verse>
				<verse number="13">To kane gidok mar ariyo, Josef nohulorenigi ni en owadgi, kendo Farao koro nong’eyo joodgi Josef.</verse>
				<verse number="14">Eka Josef nooro wach ni wuon mare, koluonge mondo obi Misri gi joodgi duto. Kar rombgi duto ne piero abiriyo gabich.</verse>
				<verse number="15">Kamano Jakobo nodhi Misri, kuma nothoe, kendo kuma kwerewa bende nothoe.</verse>
				<verse number="16">Ringregi noter Shekem, mi oyik kuno e liel mane Ibrahim oseng’iewo chon kuom yawuot Hamor.</verse>
				<verse number="17">“Kane kinde ochopo machiegni mondo Nyasaye ochop singruok mane otimo ni Ibrahim, jowa nosenya mang’eny ahinya e piny Misri.</verse>
				<verse number="18">To achien ruoth machielo mane ok ong’eyo wach Josef nochako tich e Misri.</verse>
				<verse number="19">Ne owuondo jowa gi rieko, kendo otimo ni kwerewa malit, kochunogi mondo giwit nyithindgi matindo oko, mondo otho.</verse>
				<verse number="20">E ndalogo ema nonywolie Musa, mane nyathi ma jaber ahinya. Ne opidhe e odgi kuom dueche adek,</verse>
				<verse number="21">to kane owite oko, nyar Farao nokwanye, mopidhe ka wuode owuon.</verse>
				<verse number="22">Musa nopuonjore rieko duto mag jo-Misri, kendo nodoko ng’at maratego kuom wechene gi tichne.</verse>
				<verse number="23">“Kane hike chiegni romo piero ang’wen, noparo mondo odhi one owetene ma jo-Israel.</verse>
				<verse number="24">To noneno ka ja-Misri moro goyo ja-Israel wadgi, omiyo ne odhi konye, mi onego ja-Misrino, kochulone kuor.</verse>
				<verse number="25">Ne oparo ni jogi ma jo-Israel ding’e ni Nyasaye biro miyo oresgi, to ne ok ging’eyo mano.</verse>
				<verse number="26">Kinyne ne oneno ja-Israel ariyo kagore, mi ne otemo thegogi kowachonigi niya, ‘Yawa, un owete, to ere gimomiyo utimoru kamano?’</verse>
				<verse number="27">To jal mane oyudo timo ni wadgi marach nodhiro Musa, kapenje ni, ‘Ng’ano ma oketi jatendwa, kata jang’adnwa bura?</verse>
				<verse number="28">Koso idwaro nega kaka nyoro inego ja-Misri cha?</verse>
				<verse number="29">Kane Musa owinjo kamano, noringo oa Misri, mi odhi odak e piny Midian, kendo kane en kuno nonywolo yawuowi ariyo.</verse>
				<verse number="30">“Bang’ dak kuno kuom higni piero ang’wen, malaika nofwenyorene e mach maliel e bungu, e thim mar got Sinai.</verse>
				<verse number="31">Musa nodhier nono kuom gima oneno, omiyo nosudo machiegni gi bungu mondo onone ane maber. To nowinjo dwond Ruoth Nyasaye kawachone ni,</verse>
				<verse number="32">‘An e Nyasach kwereni ma Nyasach Ibrahim gi Nyasach Isaka kod Nyasach Jakobo.’ Musa notetni, ka luoro omako, kendo ne ok ohedhore ng’iyo bunguno.</verse>
				<verse number="33">Ruoth Nyasaye nowachone ni, ‘Lony wuocheni, nimar kama ichung’ieno en kama ler.</verse>
				<verse number="34">Aseneno ratiro kaka joga sandore malit e piny Misri. Asewinjo kaka gichur, omiyo aselor mondo aresgi. Kuom mano, bi mondo aori Misri.’</verse>
				<verse number="35">“Kamano Musa, mane jo-Israel osekwedo, kapenjo ni ng’ano mane okete jatendgi kendo jang’adnigi bura, ema Nyasaye nooro ka jatelo kendo ka jawar, komiyo malaika mane ofwenyorone e bungu loso kode.</verse>
				<verse number="36">Musa nogono ema nogolo jo-Israel e piny Misri, kotimo honni gi ranyisi kuno, kendo e Nam Makwar, kendo komedo timogi e thim kuom higni piero ang’wen.</verse>
				<verse number="37">En ema nowacho ni jo-Israel niya, ‘Nyasaye noyiernu janabi moa kuom jou uwegi, mana kaka ne oyiera.’</verse>
				<verse number="38">Bende en ema ne en gi jo-Israel, kochokore e thim. Ne en kuno gi kwerewa kod malaika mane owuoyo kode e got Sinai, kendo en ema noyudo weche mangima mag Nyasaye mondo onyiswa.</verse>
				<verse number="39">“To kwerewa nodagi winje. Ne gikwede, mi gigombo dok Misri.</verse>
				<verse number="40">Omiyo ne giwacho ni Harun ni, ‘Losnwa nyiseche moko mondo otelnwa, nikech wakia gima osetimo Musa mane ogolowa Misrini!’</verse>
				<verse number="41">E ndalono ema ne gilosoe kido mar nyaroya, mi gitimone misango, kendo ne giloso sawo, ka gimiyogo gima gin giwegi ema giseloso duong’.</verse>
				<verse number="42">To Nyasaye nojwang’ogi, moweyogi mondo gilam sulue mae polo, kaka ondiki e kitap jonabi ni, ‘Apenjou, un jo-Israel, bende an ema nukelona chiwo, kendo utimona misengni kuom higni piero ang’wen mane utieko e thimgo duto?</verse>
				<verse number="43">Ooyo, ne uting’o mana hemb Molek kod sulue mar Refan, ma gin nyiseche mane useloso mondo ulam. Kuom mano, koro abiro darou, mi ateru mabor, tok Babulon.’</verse>
				<verse number="44">“Kane kwerewa nie thim, ne gin kod Hemb Rapar. Nolose mana kaka Nyasaye nosenyiso Musa, kowachone ni nyaka olose mana machal gi kido mane oseneno.</verse>
				<verse number="45">Bang’e achien, kwerewa ne oyudo hemano kuom wuonegi. Ne giting’e ka gidhi gi Joshua, mi gikawo piny ogendini mane Nyasaye oseriembo mondo owenigi thuolo. Hema nobedo kuno nyaka ndalo Daudi.</verse>
				<verse number="46">Kane Daudi oneno ni timne long’o ni Nyasaye, nokwayo Nyasaye mondo oyiene ogerne kar dak ma nyikwa Jakobo dilemie.</verse>
				<verse number="47">To Solomon ema nogero ni Nyasaye ot.</verse>
				<verse number="48">To Nyasaye Maduong’ Moloyo ok dag e udi ma dhano ema gero, mana kaka ne janabi owacho ni,</verse>
				<verse number="49">‘Ruoth Nyasaye wacho niya, “Polo e koma mar duong’, to piny e raten tienda. Ot machal nadi ma dugerna? Koso ere kama dayueye?</verse>
				<verse number="50">Donge an awuon ema ne achueyo gigi duto?” ’</verse>
				<verse number="51">“Mano kaka un joma wigi tek, ma chunygi bor gi Nyasaye, kendo modagi winjo wachne! Uchalo mana gi kwereu, nikech ndalo duto usegeng’o tich Roho Maler, mana kaka gin bende ne gitimo!</verse>
				<verse number="52">Bende nitie janabi moro mane kwereu ok osando? Ne ginego joote Nyasaye mane osehulo chon ni Ng’ama Kare biro biro. To koro un usendhogo Ng’ama Kareno, mi unego.</verse>
				<verse number="53">Un e joma noyudo Chik Nyasaye mane malaika okelo, to utamoru rito!”</verse>
				<verse number="54">Kane jobura owinjo weche Stefanogo, igi nong’ondore, mi gikayo lakgi ka mirima ohewogi kode.</verse>
				<verse number="55">To Stefano, mane oyudo opong’ gi Roho Maler, nochomo wang’e e polo, moneno duong’ maler mar Nyasaye, kod Yesu kochung’ e bad Nyasaye korachwich.</verse>
				<verse number="56">Nowacho niya, “Neuru! Aneno ka polo oyawore, kendo ka Wuod Dhano ochung’ e bad Nyasaye korachwich.”</verse>
				<verse number="57">Eka ne gikok matek ka gidino itgi gi luetgi, mi gimwomore kuome rat.</verse>
				<verse number="58">Ne gigole oko e dala, mi gigoye gi kite. To joma nohangone wach kande noweyo lepgi ni wuowi moro ma nyinge Saulo.</verse>
				<verse number="59">Kamano ne gigoyo Stefano gi kite, ka en to olamo Ruoth, kowacho niya, “Ruoth Nyasaye, yie ikaw chunya.”</verse>
				<verse number="60">Eka nogoyo chonge piny, mokok matek niya, “Ruoth, we ni jogi richogi.” To kane osewacho kamano, chunye nochot. Saulo noyie gi nek Stefano.</verse>
			</chapter>
			<chapter number="8">
				<verse number="1">Chieng’ onogo, kanyakla mar jo-Kristo man Jerusalem nochako yudo sand malit. Giduto nokegi kuonde duto e pinje Judea gi Samaria, mak mana joote kende ema ne odong’ Jerusalem.</verse>
				<verse number="2">Jomoko moluoro Nyasaye noyiko Stefano, kendo oywage malit.</verse>
				<verse number="3">E kindeno Saulo nochako ketho kanyakla mar jo-Kristo, kodhi e ot ka ot, kendo oywayo chwo gi mon oko, otero e jela.</verse>
				<verse number="4">Joma oyie mane osekego nodhi kuonde duto kalando Wach Maber.</verse>
				<verse number="5">Kamano Filipo, ma achiel kuomgi, nodhi e dala mar Samaria, molando wach Mesia kuno.</verse>
				<verse number="6">Kane jo-Samaria owinjo wach Filipo, kendo gineno honni mane otimo, ne gichiko itgi ni wechene gi chuny achiel.</verse>
				<verse number="7">Jochiende maricho nowuok kaywak matek kuom ji mang’eny, kendo joathany kod pudhe bende ne ochango,</verse>
				<verse number="8">mi mor maduong’ nobet e dalano.</verse>
				<verse number="9">To ng’at moro ma nyinge Simon nodak kuno, ne osebet ka otimo timbe ajuoke, kendo ne omako dho jo-Samaria nono, kowacho ni en ng’at maduong’.</verse>
				<verse number="10">Ji duto mae dalano, joma tindo gi joma dongo, noyie kode gi chuny achiel. Ne giwacho ni, “Jali e teko Nyasaye miluongo ni ‘Teko Maduong’’!”</verse>
				<verse number="11">Ne osemako dhogi gi timbene mag ajuokego kuom kinde malach, omiyo ne giyie kuome.</verse>
				<verse number="12">To kane Filipo olandonigi Wach Maber mar Loch Nyasaye, kod nying Yesu Kristo, ne giyie, mi obatisgi, chwo gi mon.</verse>
				<verse number="13">Kata mana Simon owuon bende nolokore, moyie kuom Yesu, kendo kane osebatise nosiko kowuotho gi Filipo, kendo nowuoro ahinya koneno honni kod ranyisi mang’eny katimore.</verse>
				<verse number="14">Kane joote man Jerusalem owinjo ni jo-Samaria oseyie Wach Nyasaye, ne gioronigi Petro kod Johana,</verse>
				<verse number="15">mi odhi kuno kendo olemonigi mondo ginwang’ Roho Maler,</verse>
				<verse number="16">nikech Roho Maler ne pok olor kuom moro kuomgi. Ne osebatisgi mana e nying Yesu Kristo kende.</verse>
				<verse number="17">Petro kod Johana ne joyieyo lwetgi kuomgi, mi ginwang’o Roho Maler.</verse>
				<verse number="18">Kane Simon oneno ni ji oyudo Roho Maler ka joote oyieyo lwetgi kuomgi, ne omiyo Petro gi Johana pesa,</verse>
				<verse number="19">kowachonigi niya, “An bende miyaeuru tekono, mondo ng’ato ang’ata ma ayieyo lweta kuome to oyud Roho Maler.”</verse>
				<verse number="20">To Petro nodwoke ni, “Pesani mondo olal nono kodi, nikech iparo ni inyalo ng’iewo mich mar Nyasaye gi pesa!</verse>
				<verse number="21">Ionge gi giri moro, kata migawo moro e tijwani, nikech chunyi ok long’o e nyim Nyasaye.</verse>
				<verse number="22">Omiyo lokri iwe paroni maricho, ikwa Ruoth Nyasaye mondo kanyalore to oweni kuom paro ma kamano,</verse>
				<verse number="23">nikech aneno ni chunyi opong’ gi nyiego, kendo in misumba richo.”</verse>
				<verse number="24">Simon nodwoko Petro gi Johana ni, “Yieuru ulamna Ruoth, mondo gik musewachogo kik timrena.”</verse>
				<verse number="25">Kane gisenyiso ji gik ma ging’eyo kuom Yesu, kendo gipuonjogi Wach Ruoth, ne gidok Jerusalem. To kane ginie yo gidok, ne gilando Wach Maber e miech Samaria mang’eny.</verse>
				<verse number="26">Malaika mar Ruoth nowuoyo gi Filipo, mowachone ni, “A malo, mondo idhi yo milambo e yo moa Jerusalem kadhi Gaza.” (Yorno ng’ado e thim.)</verse>
				<verse number="27">Kuom mano, Filipo noa malo, modhi kuno. To noyudo jatend Ethiopia moro mabwoch wuotho e yorno. Ne en ng’at man gi duong’ ahinya, mane rito mwandu mag Kandake, ruoth madhako mar Ethiopia.</verse>
				<verse number="28">Ne oyudo oa Jerusalem, kuma ne osedhi lamoe Nyasaye, kendo koro ne odok thurgi, koidho gache, kendo osomo kitap janabi Isaya.</verse>
				<verse number="29">Roho Maler nowachone Filipo niya, “Dhiyo iwuoth e bath garino.”</verse>
				<verse number="30">Omiyo Filipo noringo odhi, mi owinjo ka ng’atno somo kitap janabi Isaya. Nopenje niya, “Bende iwinjo tiend gima isomono?”</verse>
				<verse number="31">To ng’atno nodwoke ni, “Ere kaka dawinj tiende, ka ng’ato ok onyisa?” Eka nokwayo Filipo mondo oidh kode e gari.</verse>
				<verse number="32">To kama ne oyudo osomo e Muma ne wacho kama: “Ne ok owacho gimoro, to noling’ thi, mana ka rombo mitero kar yeng’o, kata ka rombo manie nyim joma ng’ado yiere.</verse>
				<verse number="33">Ne otimne marach, kendo ne oketh buche Onge kothe ma ji noparego nikech ogol ngimane oko e piny.”</verse>
				<verse number="34">Eka jatelono nowacho ne Filipo ni, “Nyisa ane; janabi wuoyo kuome owuon, koso owuoyo kuom ng’at machielo?”</verse>
				<verse number="35">Eka Filipo nochako mana kama ne osesomo e Mumano, mi opuonje Wach Maber mar Yesu.</verse>
				<verse number="36">To kane oyudo gidhi nyime gi wuoth, ne gichopo kamoro manitie pi, mi ng’atno nowacho niya, “Ne! Pi e e! Ang’o ma koro dimona yudo batiso?” [</verse>
				<verse number="37">Filipo nodwoke ni, “Inyalo yudo batiso, kiyie gi chunyi duto.” Nodwoke ni, “Ee ayie ni Yesu Kristo en Wuod Nyasaye.”]</verse>
				<verse number="38">Bang’ mano, jatelono nogolo chik mondo gari ochung’. Eka giduto ji ariyo, Filipo kod jatelono, ne jodonjo e pi, mi filipo obatise.</verse>
				<verse number="39">To kane giwuok e pi, Roho mar Nyasaye nokawo Filipo oago, mi jatelono ne ok ochako onene kendo, to nodhi nyime gi wuodhe, komor ahinya.</verse>
				<verse number="40">To Filipo nothinyore mana Ashdod, mi owuotho e mier duto, kolando Wach Maber nyaka nochopo Kaisaria.</verse>
			</chapter>
			<chapter number="9">
				<verse number="1">E ndalogo Saulo ne pod siemo jopuonjre mag Ruoth, kodwaro negogi. Ne odhi ir jadolo maduong’,</verse>
				<verse number="2">mokwaye mondo ondik barua ni jodong ut lemo man Damaski, mamiye teko mar mako chwo gi mon ma oyudo kaluwo yor Ruoth, oter Jerusalem kotue.</verse>
				<verse number="3">Kane koro ochiegni chopo Damaski, nopo ka ler moa e polo ong’ang’ni molwore.</verse>
				<verse number="4">Ne opodho piny, mi owinjo ka dwol moro wachone niya, “Saulo! Saulo! Isanda nang’o?”</verse>
				<verse number="5">Eka Saulo nopenjo ni, “In ng’a, Ruoth?” Dwolno nodwoke ni, “An e Yesu ma isando!</verse>
				<verse number="6">To a malo, idhi Damaski kuma idhi wachonie gima onego itim.”</verse>
				<verse number="7">Joma ne nie wuoth gi Saulo nochung’ ka dhogi omoko, ka giwinjo dwol, to ok gine ng’ato!</verse>
				<verse number="8">Saulo noa malo, motemo yawo wang’e, to ne ok onyal neno, omiyo ne gitaye mana gi lwete, mi gitere Damaski.</verse>
				<verse number="9">Kuom ndalo adek ne ok onyal neno, kendo ne ok ochiem kata omadh gimoro.</verse>
				<verse number="10">To japuonjre moro ne ni Damaski, ma nyinge Anania. Ruoth nofwenyorene, moluonge ni, “Anania!” Nodwoke ni, “An ka, Ruoth.”</verse>
				<verse number="11">Eka Ruoth nowachone ni, “A malo, idhi e yo miluongo ni Yo Matir, idwar ja-Tarso moro ma nyinge Saulo, e od Judas. Olemo,</verse>
				<verse number="12">kendo oseyudo fweny monenoe ng’at ma nyinge Anania kayieyo lwete kuome mondo ochak onen.”</verse>
				<verse number="13">Anania nodwoke ni, “Ruoth, ji mathoth osenyisa wach ng’atni, kendo kaka notimo timbe malich mang’eny ni jogi man Jerusalem.</verse>
				<verse number="14">Bende osebiro Damaski gi teko moyudo kuom jodolo madongo mondo omak ji duto moyudo ka luongo nyingi.”</verse>
				<verse number="15">To Ruoth nowachone niya, “Dhi adhiya, nikech en ema aseyiere obed jatichna mondo omi ogendini ma ok jo-Yahudi, kaachiel gi ruodhi kod jo-Israel, ong’eya.</verse>
				<verse number="16">An awuon abiro nyise masiche duto ma obiro yudo nikech an.”</verse>
				<verse number="17">Kuom mano, Anania nodhi modonjo e odno. Noketo lwete kuom Saulo, mowachone ni, “Owadwa Saulo, Ruoth Yesu mane ofwenyoreni e yo kibiro ka, oseora iri mondo ichak inen, kendo ipong’ gi Roho Maler.”</verse>
				<verse number="18">Gikanyono gik moko machalo gi kagahla nolwar oa e wenge Saulo, mi oneno. Noa malo, mi obatise,</verse>
				<verse number="19">kendo kane osechiemo, tekone noduogo. Kane Saulo osebet Damaski gi jopuonjre kuom kinde matin,</verse>
				<verse number="20">nochako lando wach e ut lemo ni Yesu en Wuod Nyasaye.</verse>
				<verse number="21">Ji duto mane owinje nodhier nono, mopenjore ni, “Donge ma e jal mane sando joma lamo Yesu Jerusalem cha? Koso donge nobiro ka mana ni mondo omakgi otergi ni jodolo madongo?”</verse>
				<verse number="22">To Saulo nomedo yudo teko moloyo, kendo weche mane onyisogo ni Yesu e Mesia nodhiero jo-Yahudi modak Damaski nono, omiyo ne ok ginyal dwoke.</verse>
				<verse number="23">Bang’e achien, ne gipimo wach mondo ginege,</verse>
				<verse number="24">to Saulo nowinjo gima ne gichano timone. Ne girito dhorangeye odiechieng’ gotieno,</verse>
				<verse number="25">to chieng’ moro gotieno, jopuonjre nokete e osera, mi olore piny gie otuch e kor ohinga.</verse>
				<verse number="26">Saulo nodhi Jerusalem, motemo riwore gi jopuonjre, to ne gitang’ kode, nikech ne ok ginyal yie ni en japuonjre adier.</verse>
				<verse number="27">Bang’e Barnaba nobiro mokawe otere ir joote. Nonyisogi kaka Saulo noseneno Ruoth Yesu e yo, kendo kaka Ruoth nosewuoyo kode, bende kaka Saulo nosewuoyo gi chir Damaski e nying Yesu.</verse>
				<verse number="28">Bang’ mano, Saulo nobet kodgi Jerusalem, kendo nowuotho kodgi kuonde duto kolando Wach Maber gi chir e nying Ruoth.</verse>
				<verse number="29">Nowuoyo gi jo-Yahudi maluwo tim jo-Grik, kendo nogoyo kodgi mbaka, to ne gitemo mondo ginege.</verse>
				<verse number="30">Kana owete ofwenyo wachno ne gikowo Saulo Kaisaria, mi giore Tarso.</verse>
				<verse number="31">Kamano kanyakla mar jo-Kristo manie piny Judea duto gi Galili kod Samaria noyudo kue. Roho Maler nokonyogi, mi gidoko motegno, kendo gimedore, ka giluoro Nyasaye.</verse>
				<verse number="32">Petro to ne wuotho kuonde duto kolando Wach Maber, kendo chieng’ moro nodhi limo jo-Nyasaye mane odak Luda.</verse>
				<verse number="33">Nonwang’o ng’at moro kuno ma nyinge Ainea, mane osebedo jaathany kuom higni aboro, kanindo mana e pien.</verse>
				<verse number="34">Petro nowachone niya, “Ainea, Yesu Kristo ema changi! A malo, iban pieni!” Gikanyono Ainea noa malo.</verse>
				<verse number="35">Ji duto modak Luda gi Sharon nonene, mi olokore oyie kuom Ruoth.</verse>
				<verse number="36">Bende ne nitie japuonjre moro manyako Jopa, ma nyinge Tabitha. (Dho Grik to luongo nyingeno ni Dorka, tiende ni Nyakech.) Ne osiko kotimo timbe mabeyo, kendo okonyo joma odhier.</verse>
				<verse number="37">To e ndalogo noyudo tuo ogoye, mi otho. Ne olwok ringre, mi opiele e ot manie gorofa malo.</verse>
				<verse number="38">To kaka Jopa ne chiegni gi Luda, jopuonjre nowinjo ni Petro ni kuno, omiyo ne gioro ji ariyo ire, ka gikwaye ni, “Kiyie, to bi irwa mak ideko.”</verse>
				<verse number="39">Petro noa malo modhi kodgi, kendo kane ochopo kuno notere e ot manie gorofa malo cha. Mond liete duto nochung’ bute kaywak, kendo nyise lewni mane Dorca osetwang’o kane pod ongima.</verse>
				<verse number="40">To Petro nogologi oko giduto, mi ogoyo chonge piny, olemo. Eka nowichore mochomo nyako mothono, mi owacho niya, “Tabitha, a malo!” Tabitha noyawo wang’e, kendo kane oneno Petro, nobet piny.</verse>
				<verse number="41">Petro norieyo bade, momako lwete, kendo okonye chung’. Eka noluongo mond liete kod jo-Nyasaye mamoko, mi omiyogi Tabitha kangima.</verse>
				<verse number="42">Wach gima notimoreno nolandore e Jopa duto, mi ji mathoth noyie kuom Ruoth.</verse>
				<verse number="43">Petro nomedo bet Jopa kuom ndalo mang’eny, kodak gi ng’at moro ma janyong’ piende ma nyinge Simon.</verse>
			</chapter>
			<chapter number="10">
				<verse number="1">Ne nitie ng’at moro Kaisaria ma nyinge Kornelio. Ne en jatend oganda lweny miluongo ni, ‘Oganda Italia’,</verse>
				<verse number="2">kendo ne en ng’at modimbore, kendo moluoro Nyasaye gi joode duto. Notimo timbe ng’wono mang’eny kokonyogo jo-Yahudi modhier, kendo ne olamo Nyasaye pile.</verse>
				<verse number="3">Chieng’ moro kar sa ochiko mar odhiambo, nopo ka malaika mar Nyasaye obirone malong’o e fweny, mi olwonge ni, “Kornelio!”</verse>
				<verse number="4">Ne orango malaika mi openje koluor ni, “En ang’o, Ruoth?” Malaika nodwoke ni, “Lemoni gi timbeni mag ng’wono osechopo malo e nyim Nyasaye, kendo Nyasaye osepari.</verse>
				<verse number="5">To koro or wach Jopa, iluong ng’at moro ma nyinge Simon, ma bende iluongo ni Petro.</verse>
				<verse number="6">En wendo janyong’ piende moro ma nyinge bende Simon, ma ode nie dhonam.”</verse>
				<verse number="7">Kane malaika mane wuoyo kode osea, noluongo jotich ode ariyo gi askari moro modimbore, mane achiel kuom joma rite.</verse>
				<verse number="8">Eka nonyisogi weche duto, mi oorogi Jopa.</verse>
				<verse number="9">Kinyne kane jootego nie yo chiegni chopo Jopa, Petro noidho e tat ot kar sa auchiel mondo olem.</verse>
				<verse number="10">Nodenyo, kendo ne odwaro chiemo, to kane pod iloso chiemo, ayula wang’ notere,</verse>
				<verse number="11">mi oneno ka polo oyawore, kendo ka gimoro machal gi nanga maduong’ iloro piny gi kondene ang’wen.</verse>
				<verse number="12">To ei gino ne nitie kit gik moko mangima, kaka jamni gi le kod gik mamol gi winy.</verse>
				<verse number="13">Dwol moro nowacho niya, “Petro, a malo mondo ineg gimoro kuom gigo, icham!”</verse>
				<verse number="14">To Petro nokwer ni, “Ngang’, Ruoth! Nyaka nene pok achamo gima ok ler kata makuero.”</verse>
				<verse number="15">Eka dwol nochako owuoyo kode mar ariyo ni, “Gimoro amora ma Nyasaye owacho ni ler, in kik iwach ni ok ler.”</verse>
				<verse number="16">Mano notimore didek, eka nodwok gino malo e polo mana gie sano.</verse>
				<verse number="17">Kane Petro pod hum nono, kaparo tiend fweny mane oseneno, joote mane Kornelio ooro nochopo e dhorangach, bang’ penjo kuma Petro odakie.</verse>
				<verse number="18">Ne giluongo ka gipenjo ni, “Bende wendo moro ni ka ma nyinge Simon Petro?”</verse>
				<verse number="19">To paro Petro ne pod oyudo ni kuom fweny mane oseneno cha, to Roho ne onyise ni, “Ji adek moko dwari.</verse>
				<verse number="20">Omiyo lor piny idhi kodgi, mak iriwo gi kiawa, nikech an ema aseorogi.”</verse>
				<verse number="21">Kuom mano, Petro nolor piny, mi owacho ni jogo ni, “An e ng’at mudwaro. Ere wach ma un go?”</verse>
				<verse number="22">Ne gidwoke ni, “Jaduong’ lweny moro ma nyinge Kornelio ema oorowa. En ng’at makare, moluoro Nyasaye, kendo ma jo-Yahudi duto ogeno. To nonyise mondo oluongi idhi e ode, owinj ane wachni.”</verse>
				<verse number="23">Omiyo Petro norwakogi e ot, mi ginindo kanyo otienono. Kinyne noa malo modhi kodgi, kendo owete moko moa Jopa bende ne odhi kode.</verse>
				<verse number="24">Chieng’ maluwo mano, ne gichopo Kaisaria, kuma ne Kornelio, kaachiel kod wedene kod osiepene mane oseluongo, ritogie.</verse>
				<verse number="25">Kane Petro ochopo, Kornelio noromone, mi ogoyo chonge piny e tiende, kamiye duong’.</verse>
				<verse number="26">To Petro nochunge, kawachone ni, “Chungi, nikech anto an mana dhano.”</verse>
				<verse number="27">Eka nodonjo e ot kowuoyo kode, kendo noyudo ji mathoth kochokore kanyo.</verse>
				<verse number="28">Nowachonigi niya, “Uduto ung’eyo ni chikwa ok oyie mondo ja-Yahudi olim ng’at moro ma ok ja-Yahudi, kata osud machiegni kode. To Nyasaye osenyisa ni kik akwan ng’ato ang’ata ka ng’ama ok ler kata mogak.</verse>
				<verse number="29">Emomiyo ka nyocha uluonga, to abiro abira ma ok amino wach. To koro apenjou ni, ere gima ne omiyo uluonga?”</verse>
				<verse number="30">Kornelio nodwoke niya, “Ndalo adek mokadho, ne oyudo alemo e oda kar sa ochiko mar odhiambo. To ne apo ka ng’at moro morwako lewni mang’angni ochung’ e nyima,</verse>
				<verse number="31">moluonga ni, ‘Kornelio! Nyasaye osewinjo lemoni, kendo oseneno timbeni mag ng’wono.</verse>
				<verse number="32">Koro or wach Jopa mondo iluong ng’at moro ma nyinge Simon Petro. En wendo e dala janyong’ piende moro ma nyinge Simon, modak e dhonam.’</verse>
				<verse number="33">Mano omiyo ne aoroni joote mana gi sano, kendo agoyoni erokamano ahinya kuom biro. To koro waduto eri wan ka e nyim Nyasaye, kwarito wach moro amora ma Ruoth osenyisi mondo iwachi.”</verse>
				<verse number="34">Eka Petro nochako wuoyo, kawacho ni, “Koro asefwenyo adier ni Nyasaye timoni ji duto mana machalre.</verse>
				<verse number="35">Oyie gi ng’ato ang’ata moluore, kendo matimo gik makare, bed ni oa e oganda mane!</verse>
				<verse number="36">Ne ooro wachne ni jo-Israel, kokelonigi Wach Maber mar kue kuom Yesu Kristo, ma en Ruodh ji duto.</verse>
				<verse number="37">Ung’eyo gima duong’ mane otimore e piny Israel duto, chakre Galili, bang’ wach batiso mane Johana olando.</verse>
				<verse number="38">Ung’eyo kaka Nyasaye noyiero Yesu ja-Nazareth, komiye Roho Maler, kendo omiye teko. Ne odhi kuonde duto, kotimo timbe mabeyo, kendo ochango ji duto mane Satan sando, nikech Nyasaye ne ni kode.</verse>
				<verse number="39">Wan ne waneno gik moko duto mane otimo e piny jo-Yahudi kod Jerusalem, kendo wawuoyo ni ji kuomgi. Jo-Yahudi ne onege kogure e msalaba,</verse>
				<verse number="40">to Nyasaye ne ochiere oa kuom joma otho chieng’ mar adek, momiyo ofwenyorenwa.</verse>
				<verse number="41">Ji duto ne ok onene, to mak mana wan mane Nyasaye oyiero. Wan ne wachiemo kendo wametho kode kane osechier oa kuom joma otho.</verse>
				<verse number="42">Ne omiyowa chik mondo waland ni ji Wachne, kwahulo ni en ema Nyasaye oseyiere jang’ad bura mar joma ngima gi joma otho.</verse>
				<verse number="43">Jonabi duto nowuoyo kuome, kawacho ni ng’ato ka ng’ato moyie kuome nowene richone nikech en.”</verse>
				<verse number="44">Kane Petro pod wuoyo, Roho Maler nolor kuom ji duto mane oyudo winjo wachne.</verse>
				<verse number="45">Jo-Yahudi mane oyie kuom Kristo mane osebiro gi Petro koa Jopa ne owuoro ahinya ka gineno ni Nyasaye omiyo joma ok jo-Yahudi Roho Maler,</verse>
				<verse number="46">nikech ne giwinjo ka giwuoyo gi dhok mayoreyore, ka gipako duong’ mar Nyasaye. Eka Petro nowacho niya,</verse>
				<verse number="47">“Jogi oseyudo Roho Maler mana kaka ne wayudo! Bende ng’ato nyalo tamogi mondo kik batisgi gi pi adier?”</verse>
				<verse number="48">Eka nogolo chik ni mondo obatisgi e nying Yesu Kristo. Bang’e ne gikwaye mondo omed bet kodgi kuom ndalo moko.</verse>
			</chapter>
			<chapter number="11">
				<verse number="1">Joote kod owete duto mane nie piny Judea nowinjo ni joma ok jo-Yahudi bende oseyie Wach Nyasaye.</verse>
				<verse number="2">To kane Petro odhi Jerusalem, joma noramo ni joma ok jo-Yahudi nyaka ter nyangu nokwere,</verse>
				<verse number="3">kawachone ni, “Donge ne ilimo joma ok ter nyangu, mi ichiemo kodgi bende?”</verse>
				<verse number="4">To Petro nonyisogi gik mane otimore duto achiel kachiel, kowacho niya,</verse>
				<verse number="5">“Ne oyudo alemo e dala mar Jopa, kendo ayula wang’ notera, mi apo ka aneno fweny. Ne aneno gimoro maduong’ machalo gi nanga, kiloro gi kondene ang’wen, koa e polo, mi obiro ochung’ buta.</verse>
				<verse number="6">Kane arango iye maber, ne aneno kit gik moko duto mangima, kaka jamni gi le kod gik mamol, gi winy.</verse>
				<verse number="7">Eka ne awinjo dwol moro kawachona ni, ‘A malo, ineg gimoro kuom gigo,, mondo icham.’</verse>
				<verse number="8">To ne akwer ni, ‘Ooyo, Ruoth! Nyaka nene pok abilo chiemo makuero kata ma ok ler.’</verse>
				<verse number="9">Eka dwol nochako owuoyo kendo gie polo ni, ‘Gimoro amora ma Nyasaye osewacho ni ler, in kik iwach ni ok ler.’</verse>
				<verse number="10">Gima kamano notimore nyadidek, eka bang’e, nodwok gino duto e polo.</verse>
				<verse number="11">Gikanyono jomoko adek moor ira koa Kaisaria ne ochopo e ot mane antie,</verse>
				<verse number="12">kendo Roho nonyisa mondo adhi kodgi mak ariwo gi kiawa. Owete auchiel ma jo-Jopa ma unenogi, bende ne wadhigo, mi waduto ne wadonjo e od Kornelio.</verse>
				<verse number="13">Ne onyisowa kaka ne oseneno malaika kochung’ e ode, kendo owachone ni, ‘Or wach Jopa mondo iluong ng’at moro ma nyinge Simon Petro.</verse>
				<verse number="14">Obiro keloni wach ma biro miyo ikwo, kaachiel gi joodi duto.’</verse>
				<verse number="15">To kane achako wuoyo, Roho Maler nolor kuomgi mana kaka nolor kuomwa chieng’ mane ohango biroe.</verse>
				<verse number="16">Eka ne aparo gima ne Ruoth nosewacho niya, ‘Johana nobatiso ji gi pi, to un nobatisu gi Roho Maler.’</verse>
				<verse number="17">Koro ka Nyasaye ne omiyo jogo mana mich mane omiyowa kane wayie kuom Ruoth Yesu Kristo, to an ne an ng’a, ma dine atam Nyasaye timo gima odwaro?”</verse>
				<verse number="18">Kane giwinjo wechego, ne giling’, mi gimiyo Nyasaye duong’, ka giwacho ni, “Kara joma ok jo-Yahudi bende Nyasaye oseyie mondo olokre, mi yud ngima.”</verse>
				<verse number="19">Ji duto mane oseke nikech sand mane owuok bang’ nek Stefano nodhi e pinje mopogore opogore, kaka Foinike gi Saipras kod dala mar Antiokia manie piny Kilikia, to ne githoro lando wach mana ni jo-Yahudi kende.</verse>
				<verse number="20">To kata kamano jomoko kuomgi ne joma oa Saipras gi Kurene. Gin to ka ne gichopo Antiokia, to ne gilando wach ni joma ok jo-Yahudi bende, ka ginyisogi Wach Maber mar Yesu Kristo.</verse>
				<verse number="21">Teko Ruoth Nyasaye ne ni kodgi, omiyo ji mathoth noyie, molokore ir Ruoth.</verse>
				<verse number="22">Wachno nochopo ni Kanyakla mar jo-Kristo man Jerusalem, omiyo ne gioro Barnaba mondo odhi Antiokia.</verse>
				<verse number="23">Kane ochopo kuno, mi oneno kaka Nyasaye oseguedho ji, ne odoko mamor, mi ojiwogi giduto, mondo giket chunygi kuom Ruoth, kendo gipadre kuome.</verse>
				<verse number="24">Barnaba ne ng’at maber man gi yie motegno, kendo mopong’ gi Roho Maler. Ji mang’eny nolokore, moyie kuom Ruoth.</verse>
				<verse number="25">Bang’e Barnaba nodhi Tarso mondo odwar Saulo,</verse>
				<verse number="26">to kane osenwang’e nokele Antiokia. Kuom higa ngima ji ariyogo nochokore gi jo-Kristo.</verse>
				<verse number="27">E ndalogo, jokor wach moko noa Jerusalem, mobiro Antiokia.</verse>
				<verse number="28">Achiel kuomgi ma nyinge Agabo nohulo gi teko mar Roho ni kech maduong’ ne biro kwako piny duto. (Kejno nowuok e ndalo loch Klaudio, ruodh jo-Rumi.)</verse>
				<verse number="29">Eka jopuonjre noyie ni ng’ato ka ng’ato kuomgi nyaka chiw gik moko kaka onyalo, mondo okow ni owete modak Judea, okonyrego.</verse>
				<verse number="30">Ne gitimo kamano, mi gimiyo Barnaba gi Saulo pesa, otero ni jodong kanyakla mar jo-Kristo.</verse>
			</chapter>
			<chapter number="12">
				<verse number="1">E ndalo nogo, ruoth Herode nochako sando jo-Kristo moko.</verse>
				<verse number="2">Ne ogolo chik mi oneg Jakobo ma owadgi Johana gi ligangla.</verse>
				<verse number="3">Kane oneno ni wachno ber ni jo-Yahudi, ne omako Petro bende (Mano notimore e ndalo Sap Makati ma ok ketie Thowi.)</verse>
				<verse number="4">Kane osemak Petro kamano, ne otere e jela, mi okete e lwet askeche apar gauchiel, ka askeche ang’wen rite arita. Herode nosechano mondo oyale e nyim ji bang’ Pasaka.</verse>
				<verse number="5">Kuom mano Petro ne mana ni e jela, to kanyakla mar jo-Kristo nolamone Nyasaye ahinya.</verse>
				<verse number="6">Otieno mane kiny onego Herode golie Petro oko ni ji, petro noyudo nindo e kind jorit ariyo. Ne otueye gi nyoroche ariyo, kendo askeche bende ne rito jela.</verse>
				<verse number="7">To malaika mar Ruoth notucho, mochung’ bute, kendo ler nopong’o od tuech. Eka malaikano noyuko Petro mochiewe, kawachone niya, “A malo piyo!” Gikanyono nyororo nogonyore e lwet Petro.</verse>
				<verse number="8">Malaika nowachone ni, “Tue okandani, kendo rwak wuocheni” Kane Petro osetimo kamano, malaika nowachone kendo ni, “Rwak lawi mondo iluw bang’a.”</verse>
				<verse number="9">Petro noluwe, mi owuok oko e jela, to ne ok ong’eyo ni gima malaika timone en adier, nikech nogalo ni oneno mana fweny.</verse>
				<verse number="10">Ne gikadho kar rit mokwongo kod mar ariyo, eka ne gichopo e dhoranga nyinyo miwuokgo oko e jela. Dhorangano noyaworenigi mana kende, mi giwuok oko. Ne giluwo yo moro, mi giwuotho kuom kinde moromo, eka malikano nolal nono moweyo Petro.</verse>
				<verse number="11">Bang’ mano, Petro nofwenyo gima osetimorene, mowacho ni, “Koro ang’eyo ni en adier! Ruoth Nyasaye oseoro malaikane moresa kagola e teko Herode, kendo kuom gik moko duto mane jo-Yahudi dwaro timona.”</verse>
				<verse number="12">Kane oneno kamano, ne odhi e od Maria min Johana, ma bende iluongo ni Mariko, kuma ne ji mang’eny ochokoree ka lemo.</verse>
				<verse number="13">Ne odwong’o dhoot ma oko, mi nyako moro ma jatich, ma nyinge Roda, obiro yawone.</verse>
				<verse number="14">To kane ochamo dwond Petro, nodoko mamor ahinya, mi oringo odok ei ot kapok oyawo dhoot. Nowacho ni ji ni Petro ema ochung’ oko e dhoot.</verse>
				<verse number="15">To ne gidwoke ni, “Neko omaki!” En to noramo ni en adier. Eka ne giwachone ni, “Kara mano mana malaikane.”</verse>
				<verse number="16">To e kindeno duto, Petro nosiko ka duong’o adwong’a dhoot. Omiyo ne giyawone, mi dhogi omoko ka gineno ni en Petro adier!</verse>
				<verse number="17">Noting’o nigi lwete mondo giling’, eka nonyisogi kaka Ruoth Nyasaye osegole e jela. Bang’e nowachonigi ni mondo ginyis Jakobo kod owete mamoko wachno, eka nowuok modhi kamoro machielo.</verse>
				<verse number="18">Kane piny oru, kihondko maduong’ nomako askeche ma jorit, ka gipenjore ni ang’o motimore ni Petro.</verse>
				<verse number="19">Herode nogolo chik mondo odware, to ne ok ginyal yude. Omiyo ne onono jorit ahinya, eka nowacho ni mondo oneggi. Bang’e noa Judea odhi Kaisaria, mobet kuno kuom kinde moko.</verse>
				<verse number="20">Noyudo mirima osebedo komako Herode gi jo-Turo kod jo-Sidon e kindeno. Kuom mano ne gichokore, mi gidhi ire. To mokwongo ne gihoyo Blasto mane jaduong’ od ruoth Herode, obedo osiepgi, eka ne gikwayo ruoth mondo omigi kue. Ne gidwaro kue nikech pinygi ne yudo chiemo e piny ruodh Herode.</verse>
				<verse number="21">Chieng’ moro moyiedhi, Herode ne orwako lepe mag duong’, kendo ne obet e kom duong’ne, mi ochako wuoyo ni ji.</verse>
				<verse number="22">To ji duto nowacho matek niya, “Mano dwond Nyasaye, ok mar dhano!”</verse>
				<verse number="23">Gikanyono malaika mar Ruoth Nyasaye nogoyo Herode, nikech ne ok omiyo Nyasaye duong’. Bang’e kudni nochamo dende, mi otho.</verse>
				<verse number="24">Wach Nyasaye nolandore, kendo joma oyie nomedore ameda.</verse>
				<verse number="25">Barnaba gi Saulo notieko tijgi, mi oa Jerusalem odok Antiokia ka gin gi Johana ma bende ne iluongo ni Mariko.</verse>
			</chapter>
			<chapter number="13">
				<verse number="1">Kuom kanyakla mar jo-Kristo man Antiokia manie piny Kilikia ne nitie johul wach kod jopuonj. Ne gin Barnaba gi Simeon miluongo ni Rateng’, gi Lukio ja-Kurene, gi Manaen, mane opidh kaachiel gi ruoth Herode, kod Saulo.</verse>
				<verse number="2">To kane oyudo gilamo Ruoth, kendo gitueyo chiemo, Roho Maler nowacho nigi niya, “Walnauru Barnaba gi Saulo oti tich ma aseluongogi mondo giti.”</verse>
				<verse number="3">Eka ne gimedo lemo, kendo gitueyo chiemo, bang’e ne giyieyo lwetgi kuom Barnaba gi Saulo, mi giweyogi gidhi.</verse>
				<verse number="4">Kane Roho Maler oseoro Barnaba gi Saulo kamano, ne gidhi Seleukia, kuma ne giidhoe yie mi gikwang’ gidhi Saipras.</verse>
				<verse number="5">Kane gichopo Salamis, ne gilando Wach Nyasaye e ut lemo mag jo-Yahudi, ka Johana konyogi.</verse>
				<verse number="6">Ne giwuotho e chulano duto, ka gilando Wach Maber, nyaka ne gichopo Pafo, kuma ne ginwang’oe ajuoga moro ma nyinge Bar-Yesu (to dho Yunani luonge ni Eluma.) Ne en ja-Yahudi, kendo ne owuondore ni en janabi.</verse>
				<verse number="7">Bende ne en osiep Sergio Paulo, ma ruodh chulano, kendo mane ng’ama riek. Ruodhno noluongo Barnaba gi Saulo mondo odhi ire, nikech ne odwaro winjo Wach Nyasaye.</verse>
				<verse number="8">To ajuoga miluongo ni Elumano notamogi, kotemo geng’o ruoth mondo kik yie kuom Yesu.</verse>
				<verse number="9">Eka Saulo ma bende iluongo ni Paulo, nopong’ gi Roho Maler. Norango wang’ ajuogano tir,</verse>
				<verse number="10">mowachone niya, “Yaye, in wuod Satan! In jasik gik moko duto mabeyo! Ipong’ gi timbe duto mag miganga, kendo pile itemo loko adiera mag Nyasaye obed mag miriambo!</verse>
				<verse number="11">To koro winji, kata mana sani Ruoth Nyasaye biro goyi gi lwete, kendo ibiro bedo muofu, mi ok ninen kuom ndalo moko.” Gikanyono mudho mandiwa noimo wang’ Eluma, mi owuotho komulo amula, kendo kodwaro ng’ama taye gi lwete.</verse>
				<verse number="12">Kane ruoth oneno gima otimoreno, noyie kuom Yesu, kendo nohum nono kuom puonj Ruoth Yesu.</verse>
				<verse number="13">Paulo kod joma ne en go ne joa Pafo, mi okwang’ nyaka Perga e piny Pamfulia, to Johana noweyogi kuno, modok Jerusalem.</verse>
				<verse number="14">Eka ne gia Perga, mi gidhi Antiokia e piny Pisidia, kendo ne gidhi e od lemo mar jo-Yahudi chieng’ Sabato, mi gibet piny.</verse>
				<verse number="15">Kane osesom weche moko moa e Chik Musa, kod mag Jonabi, jodong od lemo nokowonigi wach ni, “Owetewa, ka un gi wach moro madujiwgo ji, to wachuru.”</verse>
				<verse number="16">Eka Paulo nochung’, moting’o bade, kendo ochako wuoyo niya: “Un owetena ma jo-Israel, kod ji mamoko duto moluoro Nyasaye, winjuru.</verse>
				<verse number="17">Nyasaye ma Nyasach jo-Israelgi noyiero kwerewa, moloko oganda motegno e ndalo mane gin jodak e piny Misri. Bang’e nogologi kuno gi tekone maduong’,</verse>
				<verse number="18">kendo nokurogi e thim kuom higni ma dirom piero ang’wen.</verse>
				<verse number="19">Eka notieko ogendini abiriyo mane oyudo odak e piny Kanaan, mi omiyo joge owuon pinyno.</verse>
				<verse number="20">Bang’ higni ma dirom mia ang’wen gi piero abich, nomiyogi jong’ad bura moritogi nyaka ndalo janabi Samuel.</verse>
				<verse number="21">To kane gikwayo mondo gibed gi ruoth, Nyasaye nomiyogi Saulo wuod Kish ma jadhood Benjamin mondo obed ruodhgi, mi noritogi kuom higni piero ang’wen.</verse>
				<verse number="22">Eka Nyasaye nogole, moketonigi Daudi ruoth. En ema Nyasaye nowuoyo kuome niya, ‘Aseyudo ni Daudi wuod Jesse e ng’at ma chunye chal gi mara, kendo ema notim gik moko duto ma adwaro.’</verse>
				<verse number="23">“Yesu ma nyakwar Daudi ema Nyasaye otimo Jawar jo-Israel, kaka nosingore.</verse>
				<verse number="24">To kane Yesu pok ochako tichne, Johana nosebedo kapuonjo jo-Israel duto mondo gilokre giwe richogi, obatisgi.</verse>
				<verse number="25">To kane Johana koro chiegni tieko tichne, nopenjo ji ni, ‘Un uparo ni an ng’a? An ok an Jal mugeno ni biro biro. To winjuru! Ng’at moro biro bang’a ma ok awinjora gonyo wuochene e tiende.’</verse>
				<verse number="26">“Un jowetena ma nyikwa Ibrahim, kaachiel gi ji mamoko moluoro Nyasaye, wan ema osekelnwa wach warruokni,</verse>
				<verse number="27">nikech joma odak Jerusalem kod jodonggi ne ok ong’eyo ni Yesu e Jawar, bende ne ok giwinjo tiend weche jonabi misomo pile chieng’ Sabato ka Sabato. To kata kamano ka ne ginege, to ne gimiyo gima ne jonabi okoro otimore.</verse>
				<verse number="28">To kata obedo ni ne ok ginyal yudo gima omiyo owinjore ging’adne buch tho, to pod ne gichuno achuna Pilato mondo ogol chik onege.</verse>
				<verse number="29">Kane gisetimone gik moko duto ma Muma wacho kuome, ne gilore piny e msalaba, mi gikete e bur.</verse>
				<verse number="30">To Nyasaye ne ochiere oa kuom joma otho,</verse>
				<verse number="31">kendo kuom ndalo mang’eny nofwenyore ni joma ne oseluwe koa Galili odhi Jerusalem. Gin ema tinde gihulo ni jo-Israel weche man kuome.</verse>
				<verse number="32">To wan, wan kaeri mondo walandnu Wach Maber, ni, kuom chiero Yesu,</verse>
				<verse number="33">Nyasaye osetimonwa gima ne osingore ni kwerewa, mana kaka Muma wacho e Zaburi mar ariyo ni, ‘In e Wuoda, tiende ni asedoko Wuoru.’</verse>
				<verse number="34">To kuom chiero Yesu kuom joma otho mondo kik ochak otho kendo, nowacho niya, ‘Anamiu gueth maler kendo madier, mane asesingora ni Daudi.’</verse>
				<verse number="35">E kaka bende owacho e Zaburi machielo ni, ‘Ok niwe mondo ringre Ng’ati Maler otow.’</verse>
				<verse number="36">“To kane Daudi osetimo gik mane Nyasaye dwaro mondo otim e ndalone, notho, moyike but kwerene, kendo ne otop.</verse>
				<verse number="37">Jal mane Nyasaye ochiero oa kuom joma otho, to ne ok otop!</verse>
				<verse number="38">Kuom mano, owetena, unyalo neno uduto ni kuom Yesu ema ilandonue wach mar weyo richo.</verse>
				<verse number="39">Bende nyaka ung’e ni ng’ato ka ng’ato moyie kuome, to owene richone duto mane Chik Musa otueyo.</verse>
				<verse number="40">Emomiyo, tang’uru mondo kik masiche mane jonabi okoro timrenu. Jonabi nosekoro niya,</verse>
				<verse number="41">‘Neuru, un joma ochayo jigi! Humuru, kendo laluru nono, nikech tich ma atiyo e ndalou en gima ok unyal yie, kata da bed ni ng’ato hulnu tiende!’ ”</verse>
				<verse number="42">Kane Paulo gi Barnaba jowuok e od lemo, ji nokwayogi mondo giduog chieng’ Sabato mabiro, gimed puonjogi wechego.</verse>
				<verse number="43">Bang’ chokruokno, jo-Yahudi mang’eny kod jomoko mathoth moluoro Nyasaye mane oselokore luwo kit lemo mar jo-Yahudi, nodhi gi Paulo gi Barnaba. Ji ariyogo nopuonjogi, kajiwogi mondo gisik mana kuom ng’wono mar Nyasaye.</verse>
				<verse number="44">Chieng’ Sabato maluwo mano, chiegni ji duto manie dalano nobiro mondo owinj Wach Ruoth.</verse>
				<verse number="45">To kane jo-Yahudi oneno oganda maduong’no nyiego nomakogi ahinya, mi gidagi weche Paulo, ka gikwere kendo giyanye.</verse>
				<verse number="46">To Paulo gi Barnaba ne jomedo wuoyo gi chir moloyo, ka giwacho ni, “Un ema owinjore kwong landnu Wach Nyasaye. To kaka usedage, kendo ok une ni uwinjoru gi ngima ma nyaka chieng’, koro wabiro weyou mondo wadhi ir ogendini ma ok jo-Yahudi,</verse>
				<verse number="47">nikech Ruoth Nyasaye osemiyowa chik niya, ‘Aseketi ibed ler mar Ogendini, mondo ibed yor warruok ni piny ngima.’ ”</verse>
				<verse number="48">Kane joma ok jo-Yahudi owinjo wachno, ne gidoko mamor, mi gimiyo Wach Nyasaye duong’, kendo ji duto mane Nyasaye oseyiero mondo oyud ngima ma nyaka chieng’ noyie kuom Yesu.</verse>
				<verse number="49">Wach Ruoth Nyasaye nolandore kuonde duto e gweng’no.</verse>
				<verse number="50">To jo-Yahudi noketho chuny jodong dalano, kod chuny mond joma dongodongo ma ok jo-Yahudi mane oluoro Nyasaye. Kamano ne gimiyo ji osando Paulo gi Barnaba, mi giriembogi gia e gweng’gi.</verse>
				<verse number="51">To jootego noteng’onigi buch tiendgi, mi owuok odhi Ikonio.</verse>
				<verse number="52">Jopuonjre mane ni Antiokia to nodong’ kopong’ gi mor kod Roho Maler.</verse>
			</chapter>
			<chapter number="14">
				<verse number="1">Gima kamano ema bende notimore Ikonio. Paulo gi Barnaba ne jodhi e od lemo mar jo-Yahudi, molando wach gi teko, mi jo-Yahudi mang’eny kod joma ok jo-Yahudi noyie.</verse>
				<verse number="2">To jo-Yahudi mane otamore yie noketho chuny joma ok jo-Yahudi, mi omiyogi mon gi jopuonjre.</verse>
				<verse number="3">Paulo gi Barnaba nobet kuno kuom ndalo mathoth ka giwuoyo gi chir kuom Ruoth, kendo Ruoth nomiyogi teko mar timo honni kod ranyisi, konyisogo ni wach mane giwacho kuom ng’wonone en adier.</verse>
				<verse number="4">To jodalano nopogore, moko nodok ni jo-Yahudi, to moko nodok ni joote.</verse>
				<verse number="5">Bang’e joma ok jo-Yahudi, kaachiel gi jo-Yahudi kod jodong dala nopimo wach mondo omonj joote, kendo ogogi gi kite.</verse>
				<verse number="6">To joote nofwenyo gima timore, omiyo ne giringo gidhi Lustra gi Derbe, miech Lukaonia, kod gweng’ mokiewo kodgi.</verse>
				<verse number="7">Kuondego bende ne gilandoe Wach Maber.</verse>
				<verse number="8">Ng’at moro nodak Lustra ma tiendene omoko. Ne osebet puth chakre nywolne, kendo ne ok onyal wuotho.</verse>
				<verse number="9">Ne ochiko ite, mowinjo weche Paulo. To kane Paulo orange mi oneno ka en gi yie ma dimi change,</verse>
				<verse number="10">nowachone matek ni, “Chung’ tir gi tiendeni!” Eka ng’atno nochikore malo mochako wuoth.</verse>
				<verse number="11">Ka ne oganda oneno gima Paulo otimo, ne gikok gi dho Lukaonia niya, “Nyiseche osekawo kit ji mi olor irwa e piny ka!”</verse>
				<verse number="12">Eka ne gichako Barnaba ni Zeu, to Paulo ne gichako ni Herme, nikech en ema ne olando wach moloyo.</verse>
				<verse number="13">Jadolo mar nyasaye moro miluongo ni Zeu, mane hekalune nie nyim dalano, nokelo ruedhi moketnigi maua e dhorangach. En kaachiel gi joma nochokore ne gidwaro timone jootego misango.</verse>
				<verse number="14">To kane Barnaba gi Paulo owinjo gima ne gidwaro timo, ne giyiecho lepgi, mi giringo e kind ji,</verse>
				<verse number="15">ka gikok ni, “Yawa, ang’o momiyo utimo kamano? Wan mana ji ka un, to gima watimo en mana landonu Wach Maber, mondo uwe timbe manonogi, ulokru ir Nyasaye Mangima, ma ochueyo polo gi piny kod nam, kaachiel gi gik moko duto manie i gi.</verse>
				<verse number="16">E kinde machon, Nyasaye noyie ni ogendini duto mondo oluw yoregi giwegi.</verse>
				<verse number="17">To kata kamano timbe mabeyo mane osebedo kotimo ema nyisou kite kaka chal, nikech okelonu koth moa e polo kendo omiyo chambu chiek e kinde mowinjore. Kamano omiyou chiemo, kendo opong’o chunyu gi mor.”</verse>
				<verse number="18">To kata obedo ni Paulo nosewuoyo kodgi kamano, to ne pod gidwaro mana timonigi misango.</verse>
				<verse number="19">Bang’e jo-Yahudi moko nobiro koa Antiokia gi Ikonio e piny Pisidia. Ne gisemo ji, modoknigi, kendo ne gigoyo Paulo gi kite, mi giywaye oko e dala ka gigalo ni osetho.</verse>
				<verse number="20">To kane jopuonjre obiro mochung’ kolwore, noa malo modok e dala. Kinyne Paulo gi Barnaba nodhi Derbe,</verse>
				<verse number="21">mi olando Wach Maber kuno, kendo oloko jopuonjre mang’eny. Bang’e ne gidok Lustra gi Ikonio kod Antiokia.</verse>
				<verse number="22">Ne gitego chuny jopuonjre ka gijiwogi mondo gisik gibed gi yie motegno, ka giwachonigi niya, “Nyaka wane masiche mang’eny, eka wadonj e Piny Ruodh Nyasaye.”</verse>
				<verse number="23">Ne giketo jodongo ni kanyakla duto mag jo-Kristo, kendo kane giselemo, kendo gitueyo chiemo, ne giketogi e lwet Ruoth mane koro giseyie kuome.</verse>
				<verse number="24">Bang’ mano ne giwuotho e piny Pisidia duto ka gilando Wach Maber, mi gichopo Pamfulia.</verse>
				<verse number="25">Eka ne gilando Wach e dala mar Herga, bang’e ne gidhi Atalia,</verse>
				<verse number="26">kendo kane gia kuno, to ne gikwang’ mi gidok Antiokia e piny Kilikia, kuma ne oseketgie e lwet Nyasaye mondo oritgi gi ng’wonone, giti tich mane koro gisetieko.</verse>
				<verse number="27">Kane gichopo Antiokia, ne gichoko jo-Kristo duto kaachiel, mi ginyisogi gik moko duto mane Nyasaye osemiyo gitimo, kendo kaka noseyawo yo ma joma ok jo-Yahudi mondo odok joma oyie kuom Kristo.</verse>
				<verse number="28">Bang’e ne gidak kuno aming’a gi jopuonjre.</verse>
			</chapter>
			<chapter number="15">
				<verse number="1">Jomoko noa Judea, mi obiro Antiokia, kendo ochako puonjo owete ka wachonigi niya, “Ka ok oteru nyangu kaka Chik Musa dwaro, to ok unyal yudo warruok.”</verse>
				<verse number="2">To Paulo gi Barnaba nodhaw kodgi matek kakwerogi, omiyo owete noneno ni mondo ji ariyogo kaachiel gi jomoko odhi Jerusalem owuo gi joote kod jodong jo-Kristo kuom wachno.</verse>
				<verse number="3">Kuom mano, jo-Kristo duto nokowogi, kendo ka ne gikadho e piny Foinike gi piny Samaria ne gihulo kaka joma ok jo-Yahudi oselokore moyie kuom Yesu. Wachno nomiyo owete mamoko duto odoko mamor ahinya.</verse>
				<verse number="4">Kane gichopo Jerusalem, jo-Kristo duto man kuno, gi joote kod jodongo norwakogi. Eka ne ginyisogi gik moko duto mane Nyasaye osemiyo gitimo.</verse>
				<verse number="5">To moko kuom jo-Farisai moyie kuom Yesu nochung’ mowacho niya, “Joma ok jo-Yahudi nyaka ter nyangu, kendo nyaka nyisgi mondo girit Chik Musa.”</verse>
				<verse number="6">Eka joote kod jodongo nochokore mondo one ane wachno.</verse>
				<verse number="7">Kane gisewuoyo aming’a, Petro nochung’ mowacho niya, “Owetewa, ung’eyo ni chon Nyasaye noyiera kuomu mondo aland Wach Maber ni joma ok jo-Yahudi mondo giwinji kendo giyie kuom Yesu.</verse>
				<verse number="8">Nyasaye, mong’eyo chuny ji duto, nomiyogi Roho Maler mana kaka nomiyowa, konyisogo ni oyie kodgi.</verse>
				<verse number="9">Nopuodho chunygi nikech ne giyie kuome, kotimonigi mana kaka notimonwa.</verse>
				<verse number="10">Koro ere gima omiyo udwaro temo Nyasaye, kumiyo jopuonjre ting’ mapek mane kwerewa ok nyal ting’o, kata ma wan bende ok wanyal ting’o?</verse>
				<verse number="11">Ooyo, wayie ni kaka iwarowa kuom ng’wono mar Ruoth Yesu, e kaka gin bende iwarogi.”</verse>
				<verse number="12">Wechego nomiyo ji duto oling’, mochiko itgi ka Barnaba gi Paulo hulo ranyisi gi honni mane Nyasaye osemiyo gitimo ni joma ok jo-Yahudi.</verse>
				<verse number="13">Kane gisetieko wuoyo, Jakobo noloso kawacho niya, “Owetena, winjauru!</verse>
				<verse number="14">Simon osenyisowa kaka Nyasaye nochako chon mondo okwa jomoko kuom joma ok jo-Yahudi olok joge owuon.</verse>
				<verse number="15">Weche mane jonabi okoro bende oyie gi wachno, mana kaka Muma wacho niya,</verse>
				<verse number="16">‘Ruoth Nyasaye wacho ni, “Bang’ wechego anaduogi, kendo anachung od Daudi mosepodho. Anachak ager kuonde momukore, mi achunge kendo.</verse>
				<verse number="17">Kamano ji duto nodwar Ruoth, koda ka joma ok jo-Yahudi, ma aseluongo mondo obed joga awuon!”</verse>
				<verse number="18">Ruoth Nyasaye mane ohulo wechego chon ema owacho kamano.’ ”</verse>
				<verse number="19">Eka Jakobo nomedo wacho ni, “An aneno ni ok onego wachand joma ok jo-Yahudi ma olokore oyie kuom Nyasaye gi chike moko matindotindo.</verse>
				<verse number="20">To onego wandiknigi barua ma nyisogi ni nyaka giritre kuom gik ma ok ler nikech gik ma kamago osechiw ni nyiseche manono. Bende kik giterre, kendo kik gicham gima ode, bende kik gicham remo.</verse>
				<verse number="21">Mano oromo, nikech nyaka nene osesom Chik Musa kuom ndalo mathoth e ut lemo, chieng’ Sabato ka chieng’ Sabato, kendo wachne ilando e mier duto.”</verse>
				<verse number="22">Bang’ mano, joote kod jodongo, kaachiel gi jo-Kristo duto, noneno ni ber mondo giyier jomoko kuomgi odhi Antiokia gi Paulo kod Barnaba. Kuom mano, ne giyiero Juda miluongo ni Barsaba, kod Sila, mane jotend owete.</verse>
				<verse number="23">Ne gitero barua mondik ni, “Wan joote gi oweteu madongo, wamosou uduto un owete ma ok jo-Yahudi modak Antiokia gi Siria kod Kilikia.</verse>
				<verse number="24">Wasewinjo kaka jomoko moa kuomwa osechandou gi weche mathago chunyu, to wan ne ok waorogi.</verse>
				<verse number="25">Emomiyo waduto waseneno gi chuny achiel ni ber mondo wayier jomoko waor iru, kaachiel gi Barnaba kod Paulo, ma gin owetewa mwahero,</verse>
				<verse number="26">kendo ma osechiwo ngimagi nikech nying Ruoth Yesu Kristo.</verse>
				<verse number="27">Ero, waseoro Juda gi Sila, ma bende biro nyisou gi dhogi weche duto ma wasendiko.</verse>
				<verse number="28">En dwaro mar Roho Maler kod dwaro marwa ni mondo kik waket ting’ moro mapek kuomu mak mana chike moko mowinjore, ema onego uluw.</verse>
				<verse number="29">To chikego e magi: Kik ucham chiemo mosetimgo misango ni nyiseche manono, kendo kik ucham remo kata gima ode, bende kik uterru. Kuritoru kuom gigo duto, to unudhi nyime maber. Oritu.”</verse>
				<verse number="30">Kamano joote noor modhi Antiokia. Ne gichoko oganda joma oyie duto, mi gimiyo baruano.</verse>
				<verse number="31">Kane gisesome, ne gidoko mamor ahinya giduto kuom jip mane giyudo.</verse>
				<verse number="32">Juda gi Sila, mane gin johul wach moa kuom Nyasaye, ne jowuoyo gi owete ka gijiwogi gi weche mang’eny, kendo gimiyogi teko.</verse>
				<verse number="33">Kane gisebet kuno kuom ndalo moromo, owete ne ogonyogi, mi gidok ka gitero mos ni joma ne oorogi.</verse>
				<verse number="34">Sila to noneno ni ber mondo odong’ kuno.</verse>
				<verse number="35">Paulo gi Barnaba ne jobet Antiokia kuom ndalo moko, mi giriwore gi jomoko mang’eny kuno kuom puonjo kendo lando Wach Maber mar Nyasaye.</verse>
				<verse number="36">Bang’ ndalo moko Paulo nowacho ni Barnaba ni, “Wadogi mondo wane owetewa e mier duto mane walandoe Wach Ruoth, mondo wane ane kaka gibet.”</verse>
				<verse number="37">Barnaba ne dwaro kawo Johana, ma bende iluongo ni Mariko mondo gidhigo,</verse>
				<verse number="38">to Paulo ne oparo ni ok ber dhi kode, nikech noyudo oseweyogi Pamfulia, modok kapok gitieko tijgi.</verse>
				<verse number="39">Wachno nomiyo gidwokore matek gi Barnaba mi gipogore. Barnaba nokawo Mariko, mi okwang’ odhi Saipras.</verse>
				<verse number="40">Paulo to noyiero Sila, kendo ka ne owete osekwayonigi Nyasaye mondo oguedhgi, nowuok.</verse>
				<verse number="41">Nowuotho e piny Siria gi piny Kilikia duto, kolando wach maber, kendo otego kanyakla duto mag Kristo.</verse>
			</chapter>
			<chapter number="16">
				<verse number="1">Paulo nodhi mochopo Derbe, mochweyo nyaka Lustra, kuma ne nitie japuonjre moro ma nyinge Timotheo wuod dhako ma bende ne japuonjre ma nyar jo-Yahudi. Wuon Timotheo to ne ja-Grik.</verse>
				<verse number="2">Owete duto man Lustra gi Ikonio ne wuoyo maber kuom Timotheo.</verse>
				<verse number="3">Paulo ne dwaro kawe mondo odhi kode, omiyo notere nyangu, nikech jo-Yahudi duto mane odak e gweng’no nong’eyo ni wuon Timotheo en ja-Grik.</verse>
				<verse number="4">Kane giwuotho e mier, ne gimiyo jopuonjre chike mane joote kod jodongo man Jerusalem oketo, ka gijiwogi mondo gimak chikego.</verse>
				<verse number="5">Kamano kanyakla mag jo-Kristo nomedo bedo gi yie motegno kendo kwan joma oyie bende nomedore ameda pile.</verse>
				<verse number="6">Ne giwuotho e piny Frugia gi piny Galatia, ka gilando Wach Maber. Nikech Roho Maler nokwerogi ni kik giland Wach e piny Asia.</verse>
				<verse number="7">Kane gichopo e tong piny Musia, ne gidwaro donjo e piny Bithunia, to Roho mar Yesu ne ok oyienegi.</verse>
				<verse number="8">Omiyo ne ging’ado ang’ada Musia, mi gilor nyaka dho wath miluongo ni Troa.</verse>
				<verse number="9">Otienono Paulo noneno fweny ma ja-Makedonia moro ochung’ie, ka hombe niya, “Bi loka Makedonia mondo ikonya.”</verse>
				<verse number="10">Kane Paulo oseneno fwenyno, ne waikore piyopiyo mondo wadhi e piny Makedonia nikech ne wang’eyo ni Nyasaye oseluongowa mondo waland Wach Maber ni jopinyno.</verse>
				<verse number="11">Ne waa Troa, mi wakwang’ tir nyaka Samothraki, to kinyne ne wachopo Neapoli.</verse>
				<verse number="12">Ne waa kanyo mwadhi nyaka Filipi, ma dala mar gweng’ mokwongo e piny Makedonia, to kendo en dala mane omi jo-Rumi mondo odagie. Ne wabet kuno kuom ndalo moko.</verse>
				<verse number="13">Chieng’ Sabato ne wawuok e dalano, mi wadhi e bath aora kuma ne waparo ni nitie kar lemo mar jo-Yahudi. Ne wabet piny, mi wawuoyo gi mon mane oyudo ochokore kanyo.</verse>
				<verse number="14">Achiel kuom joma ne winjowa ne dhako moro moa Thuatira, ma nyinge Ludia. Ne en dhako moluoro Nyasaye, kendo ne en johand nengni makwar ma nengogi tek. Ruoth noyawo chunye mondo owinj weche mane Paulo wacho.</verse>
				<verse number="15">Eka ne obatise kaachiel gi joode. Bang’ mano noluongowa e ode, kowacho ni, “Ka useneno ni ayie adier kuom Ruoth, to biuru e oda.” Eka nomiyo wadhi e ode.</verse>
				<verse number="16">Chieng’ moro kane oyudo wadhi kar lemo, ne waromo gi nyako moro ma misumba, mane nigi jachien mamiyo okoro wach. Ne okeloni ruodhi mage ohala mang’eny kuom hulo ni ji gik mabiro timorenigi.</verse>
				<verse number="17">Ne ojaluwo bang’ Paulo kod bang’wa kokok niya, “Jogi gin jotich Nyasaye Maduong’ Moloyo! Gilandonu kaka onego uyud warruok.”</verse>
				<verse number="18">Ne otimo kamano kuom ndalo mang’eny nyaka chop Paulo nosin, mi owichore owacho ni jachiendno ni, “Awachoni e nying Yesu Kristo ni wuog oko kuom nyakoni!” Eka jachien nowuok kuom nyakono mana gi sano.</verse>
				<verse number="19">To kane joma nyakono tiyonigi ofwenyo ni yo ma giyudogo ohala koro orumo, ne gimako Paulo gi Sila, mi giywayo nyaka ir jodongo e laru mar dala.</verse>
				<verse number="20">Ne gikelogi e nyim jong’ad bura ma jo-Rumi, mi giwacho niya, “Jogi gin jo-Yahudi, to gikelo koko e dalawa!</verse>
				<verse number="21">Gipuonjo ji tim ma chikwa ok oyie mondo watim, wan jo-Rumi!”</verse>
				<verse number="22">Eka ji duto bende nonywakogi gi wach. Jong’ad bura nolonyo lep Paulo gi Sila ayuka, kendo ne gigolo chik mondo ochwadgi.</verse>
				<verse number="23">Kane osechwadgi malich ahinya, ne gibologi e jela, ka ginyiso jarit mondo olor nigi matek.</verse>
				<verse number="24">Mano omiyo jarit nobologi e ot ma iye, mi otweyo tiendegi e kind lodi mag yien.</verse>
				<verse number="25">Kar odiewuor tir, Paulo gi Sila noyudo lemo kendo wer ni Nyasaye, ka joma otwe mamoko to ochiko itgi winjogi.</verse>
				<verse number="26">Eka ne gipo ka piny oyiengni matek, mi mise mar jela ondekni. Gikanyono dhoudi duto noyawore, kendo nyororo mag joma notue nogonyore.</verse>
				<verse number="27">Eka jarit jela nochiew, kendo kane oneno ka dhout jela oyawore, nogalo ni joma otue duto osepondo oa, omiyo nowuodho ligangla mondo onegrego.</verse>
				<verse number="28">To Paulo nokok matek ni, “Kik iketh dendi! Wantie waduto!”</verse>
				<verse number="29">Eka jarit jela noluongo mondo okelne taya kendo nopodho e tiend Paulo gi Sila kokirni.</verse>
				<verse number="30">Bang’ mano, nogologi oko mopenjogi ni, “Jodongo ere gima onego atim, eka akwo?”</verse>
				<verse number="31">Ne gidwoke ni, “Yie kuom Ruoth Yesu, eka inikwo, kaachiel gi joodi.”</verse>
				<verse number="32">Eka ne gipuonje Wach Ruoth, kaachiel gi ji duto mane nie ode.</verse>
				<verse number="33">E sanogo gotienono noterogi, mi odhi oluokonigi dendgi kuonde mane oridhore, eka ne obatise kaachiel gi joode duto.</verse>
				<verse number="34">Nokawo Paulo gi Sila, motero e ode, kendo nomiyogi chiemo mondo gicham. Nodoko mamor ahinya kaachiel gi joode nikech koro ne oyie kuom Nyasaye.</verse>
				<verse number="35">Kinyne gokinyi, jong’ad bura nooro askechegi gi wach mondo ogony jootego odhi.</verse>
				<verse number="36">Jarit jela nonyiso Paulo ni, “Jong’ad bura oseoro wach ni mondo ogonyu, omiyo koro wuoguru udhi gi kue.”</verse>
				<verse number="37">To Paulo nowacho ni askechego niya, “Nyoro gichwadowa e nyim ji, maonge ketho moyudwago, to wan jo-Rumi! Bende nyoro gibolowa e jela, to koro ere gima omiyo gidwaro golowa ling’ling’? Ooyo, gibi abiya mondo gigolwa giwegi.”</verse>
				<verse number="38">Askechego nodhi onyiso jong’ad bura wechego, mi ne gidoko maluor ka giwinjoni Paulo gi Sila gin jo-Rumi.</verse>
				<verse number="39">Omiyo ne gidhi mi giywagorenigi, eka ne gigologi oko, kendo ne gisayogi mondo gia e dalagi.</verse>
				<verse number="40">To Paulo gi Sila ne jowuok e jela, mi jodhi e od Ludia, kendo kane gisechokore gi owete kuno mi gitego chunygi, ne giwuok gia.</verse>
			</chapter>
			<chapter number="17">
				<verse number="1">Paulo gi Sila noluwo yor Amfipoli gi Apolonia mi gitundo Thesalonika, kuma ne nitie od lemo mar jo-Yahudi,</verse>
				<verse number="2">Kendo Paulo nodhi e od lemo kaka ne ojatimo. Kuom Sabato adek maluwore nowuoyo gi ji kuom weche mondiki e Muma,</verse>
				<verse number="3">koelonigi tiend wechego, kendo onyisogi ni Mesia nyaka ne sandi, mi chier a kuom joma otho. Nopuonjogi ni, “Yesu ma awuoyonu kuomeni e Mesia.”</verse>
				<verse number="4">Jomoko kuomgi noyie wachno, modokni Paulo gi Sila. To bende ji mang’eny ma ok jo-Yahudi, to oluoro Nyasaye, noyie kodgi, kaachiel gi mon buora mong’ere.</verse>
				<verse number="5">To nyiego nomako jo-Yahudi, mi gidhi giwako jomoko ma acheje mabayo abaya e wang’ yore, mi ochoko oganda maduong’. Kamano ne gimiyo dala duto otimo koko, kendo ne gimuomore e od ng’at moro ma nyinge Jason, ka gidwaro golo Paulo gi Sila oko ir ji.</verse>
				<verse number="6">To kane ok ginwang’ogi, ne giywayo Jason gi owete moko oko, mi gitero ir jodong buch dala, ka gikok ni, “Jogi oseketho piny kuonde duto, kendo koro gisebiro ketho dalawa ka,</verse>
				<verse number="7">to Jason ema oketogi e ode. Giduto giketho chik Kaisar, ka giwacho ni nitie Ruoth machielo ma nyinge Yesu.”</verse>
				<verse number="8">Wechego nomiyo oganda mane osechokoreno ogoyo koko, mi kokono obwogo jodong buch dala,</verse>
				<verse number="9">mi gimiyo Jason gi joge ochulo pesa ma gisingorego ni ok ginichak gikel koko kendo. Bang’ mano ne giweyogi gidhi.</verse>
				<verse number="10">Gikanyono mane piny oyusoe, owete nonyiso Paulo gi Sila mondo odhi Beria, kendo kane gichopo kuno ne gidhi e od lemo mar jo-Yahudi.</verse>
				<verse number="11">Jo-Yahudi mane odak kuno ne nigi chuny mathuolo moloyo mago mane odak Thesalonika. Ne gichiko itgi mi giwinjo wach gi chuny moyangore chuth, kendo ne gisomo Muma pile mondo gine ane ka weche Paulo gin adier.</verse>
				<verse number="12">Kuom mano ji mathoth kuomgi noyie kuom Kristo, kaachiel gi jomoko buora ma ok jo-Yahudi. Ne gin chwo kaachiel gi mon moko mong’ere.</verse>
				<verse number="13">To kane jo-Yahudi man Thesalonika owinjo ni Paulo oselando Wach Nyasaye Beria bende, ne gidhi kuno, mi gikelo koko, kendo giketho chuny ji.</verse>
				<verse number="14">Gikanyono owete nogolo Paulo mondo odhi e dhonam. Sila gi Timotheo to ne odong’ adong’a Beria.</verse>
				<verse number="15">Joma ne okowo Paulo notere nyaka Athens, eka Paulo nowachonigi mondo ginyis Sila gi Timotheo obi ire piyopiyo, mi jogo nodok Beria.</verse>
				<verse number="16">Kane pod Paulo rito Sila gi Timotheo Athens, nosin ahinya koneno kaka jodalano oketo chunygi kuom kido mag nyiseche manono.</verse>
				<verse number="17">Mano omiyo nowuoyo e od lemo gi jo-Yahudi kod joma ok jo-Yahudi mane oluoro Nyasaye, kendo pilepile nowuoyo kuom Wach Nyasaye gi joma oyudo e laro mar dalano.</verse>
				<verse number="18">Jorieko moko mag jo-Epikurio kod jo-Stoiko bende ne joloso kode. Moko kuomgi ne jowacho niya, “Jawach thoreni koro dwaro wacho ang’o?” Moko to nowacho ni, “Onenore jaland wach nyiseche moko ma wakia.” Ne giwacho kamano nikech nolando Wach Maber kuom Yesu, kendo kuom chier.</verse>
				<verse number="19">Omiyo ne giluonge mondo odhi kodgi e buch jodonggi machokore e got Areopago, eka ne gipenje niya, “Diyie inyiswae tiend puonj manyien ma iwachoni?</verse>
				<verse number="20">Wawinjo kiwacho weche moko mayoreyore, omiyo dwaher ng’eyo tiendgi.”</verse>
				<verse number="21">(To ung’eyo ni jo-Athens kod jopinje mamoko mane odak kuno oketo chunygi mana kuom goyo mbaka mar gimoro amora manyien)</verse>
				<verse number="22">Eka Paulo nochung’ e nyim buch jo-Areopago, mowacho niya, “Un jo-Athens, aneno ni un joma oketo chunygi ahinya e wach lemo,</verse>
				<verse number="23">nikech kane awuotho e dala ka, mi arango kuondeu mag lemo, to ne aneno kendo-mar-misango mondikie ni, ‘KENDONI OKET NI NYASAYE MA OK ONG’E.’ To Nyasaye mulamo ma ok ung’eyono ema koro anyisou wachne.</verse>
				<verse number="24">Nyasaye mane ochueyo piny kod gik moko duto manie iye, e Ruodh polo gi piny, kendo ok odag e Hekalu ma dhano ogero.</verse>
				<verse number="25">To bende kata obedo ni oyie mondo dhano otine, to onge gima ochando, nikech en owuon ochiwo ngima kod gik moko duto ni ji duto.</verse>
				<verse number="26">“Nochueyo ng’at achiel, mi omiyo ogendini duto owuok kuome. En owuon ema noseketonigi ndalo mag loch, kod tong’ pinje ma gidakie.</verse>
				<verse number="27">Ne otimo kamano mondo ji omanye, eka dipo ka giyude. To chutho ok en mabor gi ng’ato ka ng’ato kuomwa,</verse>
				<verse number="28">nikech kuome ema wadakie, kendo ema wawuothoe, bende ema wantie, mana kaka jondikou moko nowachoni, ‘Wan bende wan nyithindi.’</verse>
				<verse number="29">“To koro kaka wan nyithind Nyasaye, ok onego wagal ni kit Nyasaye chalo gi kido moro amora molos gi dhahabu kata gi fedha kata gi kidi ma dhano molony kuom tichne oloso gi riekone.</verse>
				<verse number="30">Nyasaye ne ok odewo richo mane ji osebedo ka timo e ndalo mane ok ging’eyo dwarone. To koro osegolo chik ni ji duto kuonde duto, mondo olokre owe richogi,</verse>
				<verse number="31">nimar oseketo chieng’ ma obiro miyo ng’at moseyiero ng’adoe bura gi adiera. Bende osenyiso ji duto malong’o ni obiro timo kamano, kuom chiero ng’atno a kuom joma otho.”</verse>
				<verse number="32">Kane giwinjo kaka Paulo wuoyo kuom tho mar joma otho, moko kuomgi nojare, to moko nowachone ni, “Yie iwachnwae wachni kendo, mondo wawinji.”</verse>
				<verse number="33">Eka Paulo nowuok oa e bura.</verse>
				<verse number="34">To jomoko nodokne, kendo noyie kuom Kristo. Achiel kuomgi ne Dionusio ma jabuch Areopago, kod dhako moro ma nyinge Damar, kaachiel gi jomoko bende.</verse>
			</chapter>
			<chapter number="18">
				<verse number="1">Bang’ mano Paulo noa Athens modhi Korintho.</verse>
				<verse number="2">Kuno nonwang’oe ja-Yahudi moro monywol Ponto, ma nyinge Akula, gi Priskila chiege, mane oyudo joa Italia machiegni, nikech ruoth Klaudio nosegolo chik mondo jo-Yahudi duto oa Rumi. Paulo nodhi irgi,</verse>
				<verse number="3">mi odak kodgi, kendo otiyo kodgi nikech en bende ne en jatwang’ hema mana kaka gin.</verse>
				<verse number="4">Ne opuonjo e od lemo mar jo-Yahudi kod jo-Grik bende mondo oyie ni gima owacho en adier.</verse>
				<verse number="5">Kane Sila gi Timotheo josebiro koa Makedonia, Paulo noweyo tich tueng’o, mi ochiwore ni lando Wach Maber kende, konyiso jo-Yahudi ni Yesu e Mesia.</verse>
				<verse number="6">To kane gidagi wachne, kendo gichako yanye, noteng’onigi lepe, kosiemogi niya, “Ka ulal, to mano nobed wachu uwegi! Anto aonge wach kanyo. Chakre kawuono adhi ir joma ok jo-Yahudi.”</verse>
				<verse number="7">Eka noweyogi, modhi e od ng’at moro ma ok ja-Yahudi ma nyinge Tito Justo. Ne en ng’at moluoro Nyasaye, kendo ode ne okiewo gi od lemo.</verse>
				<verse number="8">To Krispo mane jatend od lemo noyie kuom Ruoth, gi joode duto, kendo jo-Korintho mamoko mang’eny bende nowinjo wach Nyasaye mi oyie kendo obatisi.</verse>
				<verse number="9">Chieng’ moro, Ruoth nowacho ni Paulo e fweny gotieno niya, “Kik ibed maluor, to wuo awuoya mak iling’,</verse>
				<verse number="10">nikech an kodi, kendo onge ng’ama nobuki mondo otimni gimoro marach, nimar ji mang’eny manie dalani gin joga.”</verse>
				<verse number="11">Omiyo Paulo nodak kuno kuom higa achiel gi nus ka puonjo ji Wach Nyasaye.</verse>
				<verse number="12">To kane Galio odoko ruodh Akaya, jo-Yahudi nochokore, mi omwomore kuom Paulo, moter e bura,</verse>
				<verse number="13">mi gidonjone ka giwacho niya, “Ng’atni loko ji mondo olam Nyasaye e yo ma ok owinjore gi chik!”</verse>
				<verse number="14">To kane oyudo Paulo dwaro wuoyo, Galio nowacho ni jo-Yahudi niya, “Yaye, un jo-Yahudi, ka da bed ni wachuni en wach ketho chik, kata wach tim achaya, to da en kare mondo awinju.</verse>
				<verse number="15">To ka en mana mbaka kuom puonj gi nying moko kod chiku uwegi, to dhi uru ulose mana un kendu! Adagi yalo weche ma kamagi!”</verse>
				<verse number="16">Bang’ mano, noriembogi gia e od bura.</verse>
				<verse number="17">Eka giduto ne gimako Sosthene, ma jaduong’ od lemo, mi gichwado e nyim bura, to Galio ne ok odewo gima gitimo kata matin.</verse>
				<verse number="18">Bang’ wechego, Paulo nobet Korintho gi owete kuom ndalo mang’eny, eka nogoyonigi oriti, mi okwang’ odhi Siria ka gin gi Priskila kod Akula. Kane pok gikwang’ gidhi, ne oliel wiye Kenkrea, nikech kuong’ruok moro mane osekuong’orego.</verse>
				<verse number="19">Ne gichopo Efeso, mi owere gi Priskila kod Akula. Eka nodhi e od lemo, mi owuoyo gi jo-Yahudi kuom Wach Nyasaye.</verse>
				<verse number="20">To kane gikwaye mondo omed bedo kodgi mondi, notamore,</verse>
				<verse number="21">mi ogoyonigi oriti, kowachonigi ni, “Nachak aduog iru, ka Nyasaye oyie.” Eka nokwang’ oa Efeso.</verse>
				<verse number="22">Kane ogowo Kaisaria, nodhi Jerusalem, mi omoso kanyakla mar jo-Kristo man kuno. Bang’ mano nochweyo Antiokia,</verse>
				<verse number="23">to bang’ bedo kuno kuom ndalo moko noa, mi owuotho e gwenge duto man Galatia gi Frugia, kotego chuny jopuonjre duto.</verse>
				<verse number="24">Ja-Yahudi moro monywol Aleksandria ma nyinge Apolo, nobiro Efeso. Ne en ng’ama ong’eyo wuoyo maber ahinya, kendo Muma bende nong’eyo maber.</verse>
				<verse number="25">Nosepuonjore wach Yor Ruoth, kendo nopuonjo wach Yesu kare koketo chunye. To kata kamano, nong’eyo mana batiso mar Johana kende.</verse>
				<verse number="26">Ne ochako puonjo gi chir e od lemo, to kane Akula gi Priskila jowinje, ne gikawe, mi gitere dala, kendo ne gipuonje Yor Nyasaye maber moloyo.</verse>
				<verse number="27">Bang’e Apolo ne dwaro ng’ado nam mondo odhi Akaya, omiyo owete man Efeso nojiwe, kendo ne gindiko ni jopuonjre man kuno mondo orwake. Kane ochopo kuno, ne okonyo joma oyie ahinya kuom ng’wono mar Nyasaye,</verse>
				<verse number="28">nikech nosiko koloyo jo-Yahudi chuth gi wach, kendo konyisogi ratiro kaka Muma wacho ni Yesu e Mesia.</verse>
			</chapter>
			<chapter number="19">
				<verse number="1">Kane Apolo ni Korintho, Paulo nowuotho e pinje ma iye, kalando Wach Maber, mi ochopo Efeso, kuma nonwang’oe jopuonjre moko.</verse>
				<verse number="2">Nopenjogi ni, “Nunwang’o Roho Maler kane udoko joma oyie koso?” To ne gidwoke ni, “Pok wasewinjoe ngang’ ni Roho Maler nitie.”</verse>
				<verse number="3">Eka Paulo nopenjogi ni, “To ne obatisu gi batiso mane?” Ne gidwoke ni, “Nobatiswa gi batiso mar Johana.”</verse>
				<verse number="4">To Paulo nowachonigi niya, “Johana nobatiso ji gi batiso manyiso ni giselokore giweyo richogi. Bende nopuonjogi ni mondo giyie kuom Jal mabiro luwo bang’e, tiende ni Yesu.”</verse>
				<verse number="5">Kane giwinjo wachno, ne obatisgi e nying Ruoth Yesu.</verse>
				<verse number="6">Eka Paulo noketo lwete kuomgi, mi Roho Maler obiro kuomgi. Ne giwuoyo gi dhok mayoreyore, kendo ne gihulo weche moa kuom Nyasaye.</verse>
				<verse number="7">To kar rombgi duto ne ji apar gariyo.</verse>
				<verse number="8">Kuom dueche adek, Paulo nodhi e od lemo mar jo-Yahudi pile, kendo nowuoyo gi chir, kotemo loko ji mondo oyie ni gima onyisogi kuom Loch Nyasaye en adier.</verse>
				<verse number="9">To moko kuomgi chunygi ne tek modagi ye, kendo oloso marach kuom Yor Kristo e nyim chokruok duro. Kuom mano, Paulo noweyogi mokawo jopuonjre odhigo, to nowuoyo kodgi pilepile e od somo mar ng’at moro ma nyinge Turano.</verse>
				<verse number="10">Notimo kamano kuom higni ariyo, omiyo jo-Yahudi gi joma ok jo-Yahudi duto mane odak e piny Asia nowinjo wach Ruoth.</verse>
				<verse number="11">Nyasaye nomiyo Paulo otimo honni madongo miwuoro!</verse>
				<verse number="12">Kata mana kitembni mag wich kod lep tich mane osegere kuome ne itero ni joma tuo mi changi, kendo jochiende maricho wuog kuomgi.</verse>
				<verse number="13">To jo-Yahudi moko mane wuotho koni gi koni ka golo jochiende bende notemo luongo nying Ruoth Yesu ka gigolo jochiende. Ne giwacho niya, “In jachien marach, agoli e nying Yesu ma Paulo lando.”</verse>
				<verse number="14">Jadolo moro maduong’ mar jo-Yahudi ma nyinge Skewa ne nigi yawuowi abiriyo mane timo kamano.</verse>
				<verse number="15">To jachien nodwokogi ni, “Ang’eyo Yesu, kendo Paulo bende ang’eyo. To unto un ng’a gini?”</verse>
				<verse number="16">Eka ng’at man gi jachienno nopor kuomgi, mohewogi giduto, mi ne giringo gia e ode duge, ka gihinyore marach.</verse>
				<verse number="17">Jo-Yahudi kod joma ok jo-Yahudi duto mane odak Efeso nowinjo wachno, mi luoro maduong’ omakogi, kendo nying Ruoth Yesu nomedo yudo duong’.</verse>
				<verse number="18">Ji mang’eny kuom joma oyie nobiro, mi ohulo ratiro kendo onyiso timbe mag ajuoke mane osebedo ka gitimo.</verse>
				<verse number="19">Jomoko kuom joma ne osebedo ka timo timbe ajuoke bende nochoko kitepegi mag thieth kaachiel, mowang’o e nyim ji duto. Ne gikwano nengo kitepe mowang’go duto mi ginwang’o ni oromo siling’ alufu mia abich.</verse>
				<verse number="20">Kuom yore machalo kamago, Wach Ruoth nosiko ka landore alanda, kendo medore gi teko.</verse>
				<verse number="21">Kane gigo osetimore kamano, Paulo noneno ni mondo owuoth e piny Makedonia gi piny Akaya kolando Injili, bang’e ochwe nyaka Jerusalem. Nowacho niya, “Ka asedhi kuno, to onego adhi Rumi bende.”</verse>
				<verse number="22">Kuom mano, nooro Timotheo gi Erasto ma ariyo kuom joma ne konye, mondo odhi Makedoniia. En to nodong’ e piny Asia kuom ndalo moko.</verse>
				<verse number="23">E ndalogo, ne nitie koko maduong’ Efeso kuom wach Yor Ruoth.</verse>
				<verse number="24">Ng’at moro ma nyinge Dematrio mane jatheth fedha, ne loso kido mag hekalu mar nyasaye madhako miluongo ni Artemi, kendo tichneno ne kelo ni jotich ohala maduong’.</verse>
				<verse number="25">Omiyo nochoko jotichgo kanyakla, kaachiel gi jomoko ma bende tijgi ne chal gi margi, mi owachonigi niya, “Jowetewa, ung’eyo ni tijwani ema kelonwa mwandu maber.</verse>
				<verse number="26">To uneno kendo uwinjo uwegi gima jal miluongo ni Pauloni timo! Opuonjo ji ni nyiseche ma dhano ema oloso, ok gin nyiseche kata matin, kendo wechenego oseywayo ji mang’eny mi oyie kode. To mano ok timre mana e Efeso kaeri kende, to ochiegni landore e piny Asia duto.</verse>
				<verse number="27">Koro en wach marach ni ji biro chayo tijwani, to bende gibiro chayo hekalu mar Artemi ma nyasaye madhako marahumani! Kendo mano dimi duong’ duto ma nyasachwa nigo lala nono, to en e nyasaye ma jo-Asia duto kod piny ngima lamo!”</verse>
				<verse number="28">Kane jogo owinjo wechego, mirima mager nomakogi, kendo ne gigoyo koko niya, “Artemi mar jo-Efeso duong’!”</verse>
				<verse number="29">Kokono nolandore e dala duto, kendo ne gimako Gayo gi Aristarko ma jo-Makedonia mane jowuodh Paulo, mi gimuomorego giduto kar tugo.</verse>
				<verse number="30">Paulo ne dwaro dhi mondo olos kodgi, to jopuonjre ne ok oyiene.</verse>
				<verse number="31">Jodong Asia moko ma osiepene bende nokowo ne wach kakwaye ni kik odonj kar tugo.</verse>
				<verse number="32">E kindeno chokruok duto nonjawni. Jomoko ne kok ka wacho gimoro achiel, to moko bende kok ka wacho gima chielo, nikech ji mang’eny ne ok ong’eyo gima omiyo gisebiro e chokruok.</verse>
				<verse number="33">To jomoko kuomgi nogalo ni Aleksander ema oluongo chokruok, nimar ne gineno ka jo-Yahudi chwale odhi e nyim ji. Ne oting’o bade mondo opie ji, kodwaro losonigi,</verse>
				<verse number="34">to kane gifwenyo ni en ja-Yahudi, ne gigoyo koko matek giduto, ka giwacho niya, “Artemi mar jo-Efeso duong’!” Ne gitimo kamano kuom kinde madirom seche ariyo.</verse>
				<verse number="35">To bang’e jagoro marito dalano nopieyo ji, mi owachonigi niya, “Un jo-Efeso, ere ng’ato ma ok ong’eyo ni dala jo-Efeso orito hekalu mar Artemi marahuma, kod kidi milamo mane olwar oa e polo?</verse>
				<verse number="36">Mago gin weche ma onge ng’ama nyalo kwero, omiyo nyaka uhoru mos, mak umuomoru utimo gimoro.</verse>
				<verse number="37">Usekelo jogi kaeri, to ok gisekwalo hekalu, bende ok giseyanyo nyasachwa.</verse>
				<verse number="38">To kapo ni Demetrio kod jotheth fedha wetene nigi wach moro ma gidwaro donjogo ni ng’ato, to nitie od bura, kod ndalo ma jong’ad bura yaloe. Omiyo kuno ema mondo ng’ato odonjnie wadgi.</verse>
				<verse number="39">To ka nitie wach moro machielo mudwaro loso to nyaka lose e chokruok moriwo ji duto, kaka chik dwaro,</verse>
				<verse number="40">nikech gima otimore e chokruokni kawuono nyalo miyo donjnwa kuom kelo koko, kendo ok dwayud wach mwaduoko, nimar otimore kayiem nono!”</verse>
				<verse number="41">Kane osewacho wechego, ne ogonyo joma ne ochokore mondo oa.</verse>
			</chapter>
			<chapter number="20">
				<verse number="1">Kane koko orumo, Paulo nochoko jopuonjre kaachiel, mi ogoyonigi oriti, kojiwogi gi weche matego chuny. Eka nowuok odhi Makedonia.</verse>
				<verse number="2">Ne owuotho e gwengego kolando Wach Maber, kendo kojiwo owete gi weche mang’eny. Bang’e nochweyo nyaka piny Gris,</verse>
				<verse number="3">mi obet kuno kuom dueche adek. Ne oyudo oikore mondo oidh yie odhi Siria, to nofwenyo ni jo-Yahudi chano mondo onege, omiyo ne oneno ni mondo odog chien gi yo mang’ado Makedonia.</verse>
				<verse number="4">Ne gidhi gi Sopater wuod Puro ja-Beria, gi Aristarko kod Sekundo ma jo-Thesalonika, gi Gayo ja-Derbe, kod Timotheo gi Tukiko kod Trofimo ma jo-Asia.</verse>
				<verse number="5">Jogo notelo nyimwa mi giritowa Troa.</verse>
				<verse number="6">To bang’ Sap Makati ma ok ketie Thowi, ne wakwang’ kwaa Filipi kendo bang’ ndalo abich ne wachopo irgi Troa mi wabedo kuno kuom ndalo abiriyo.</verse>
				<verse number="7">Chieng’ mokwongo bang’ Sabato, tiende ni chieng’ Ngeso godhiambo, ne wachokore mondo wacham Sap Ruoth. To kaka Paulo ne ikore ni kinyne oa, nopuonjo nyaka dier odiewuor.</verse>
				<verse number="8">To ne nitie teyni mang’eny e ot manie gorofa malo, kama ne wachokoree.</verse>
				<verse number="9">Wuowi moro ma nyinge Yutiko nobet e dirisa, mi nindo ochako tere mosmos, kendo kaka Paulo nodhi nyime gi puonjo, e kaka Yutiko bende nindo ne medo tero. Bang’e achien, nindo nokawe chuth mi opodho piny, koa e gorofa mar adek, ne gilor, mi giting’e kosetho.</verse>
				<verse number="10">Eka Paulo bende nolor piny, mi oumore kuome mokwake, kendo owachonigi niya, “Weuru ywak! Osedoko mangima.”</verse>
				<verse number="11">Eka ne odok malo, mi opogonigi Sap Ruoth, kendo kane osechiemo nomedo wuoyo kodgi aming’a nyaka piny oru eka oa.</verse>
				<verse number="12">To ne gikawo wuowino mi gidwoko dala kangima, kendo mano nodwogo chunygi ahinya.</verse>
				<verse number="13">Wan to ne watelo wadhi e yie, mi wakwang’ nyaka Asos, kuma ne wadhi kawoe Paulo kaka nosenyisowa, nikech en nodwaro wuotho kolworo oko gi tiende.</verse>
				<verse number="14">Kane wayudore kode Asos, ne warwake e yie, eka ne wadhi nyaka Mitulene.</verse>
				<verse number="15">Ne wakwang’ waa kuno ka kinyne watundo e bath Kios, to oruchane ne warawo Samos, kendo orue machielo ne watundo Mileto.</verse>
				<verse number="16">Paulo noneno ni mondo okwang’e okadh Efeso, kik obudh e piny Asia, nikech noreto kogeno ni kanyalore to mondo chieng’ Pentekost oyude ka en Jerusalem.</verse>
				<verse number="17">To kane Paulo ni Mileto, nooro wach Efeso, moluongo jodong kanyakla mar jo-Kristo man kuno.</verse>
				<verse number="18">Kane gibiro ire, nowachonigi niya, “Un uwegi ung’eyo kaka abet kodu ndalo duto, chakre chieng’ mane akwongo biroe Asia.</verse>
				<verse number="19">Ne atiyo ni Ruoth gi chuny mamuol chuth, ka pi wang’a chuer, kendo ka aneno masiche nikech gik maricho mane jo-Yahudi chano timona.</verse>
				<verse number="20">Bende ung’eyo kaka ne ok aluoro nyisou gimoro amora ma dikonyu, ka apuonjou e lela kendo e uteu.</verse>
				<verse number="21">Ne ahulo ni jo-Yahudi kod joma ok jo-Yahudi ratiro ni mondo gilokre giwe richogi giduog ir Nyasaye, kendo giyie kuom Ruodhwa Yesu.</verse>
				<verse number="22">To koro neuru, adhi Jerusalem ka Roho Maler otelona, to ok ang’eyo gima dhi tima kuno.</verse>
				<verse number="23">Mak mana ni Roho Maler osenyisa e dala ka dala ma asedhiye ni tuech gi sand ema orita.</verse>
				<verse number="24">To an ok akwan ngimana ka gimoro kata matin, to adwaro mana ni mondo achop wuodha, kendo atiek tich mane Ruoth Yesu omiya mondo ati, ma en hulo Wach Maber mar ng’wono mar Nyasaye.</verse>
				<verse number="25">“To koro ang’eyo ni un duto mane awuotho e kindu kalando Wach Loch Nyasaye, ok unuchak une wang’a kendo.</verse>
				<verse number="26">Emomiyo ahulonu tinende ni, ka ng’ato kuomu olal, to mano ok nobed wachna,</verse>
				<verse number="27">nimar ne ok aluoro hulonu gik moko duto ma Nyasaye dwaro timo.</verse>
				<verse number="28">To tang’uru, kendo rituru kueth duto ma Roho Maler osemiyou mondo uriti. Beduru jokwath mag kanyakla mar joma oyie kuom Nyasaye mane ong’iewo gi remb Wuode owuon.</verse>
				<verse number="29">Ang’eyo ni ka asea, to ondiegi mangemo nodonj e dieru, kendo ok giniwe kueth ngang’!</verse>
				<verse number="30">Ndalo biro ma jomoko nowuogie kuomu, mi puonj weche ma miriambo mondo giywago jopuonjre oluwgi.</verse>
				<verse number="31">Emomiyo tang’uru, kuparo ni kuom higni adek, odiechieng’ gotieno, ne ok aweyo mak asiemo ng’ato ka ng’ato kuomu ka pi wang’a chuer.</verse>
				<verse number="32">“To koro aketou e lwet Nyasaye, kendo akwayo mondo wach ng’wonone oritu. En ema onyalo dongou, mi omiu mwandu mokan ni jo-Nyasaye duto.</verse>
				<verse number="33">Ne ok agombo fedha kata dhahabu kata law ng’ato.</verse>
				<verse number="34">Un uwegi ung’eyo kaka asetiyo gi luetenagi, mi ayudo gik moko mane achando, kod mago mane joma ni koda ochando.</verse>
				<verse number="35">Ne atimo kamano mondo anyisugo ni mano e kaka nyaka wati matek mondo wakonygo joma oyomno, kwaparo wach mane Ruoth Yesu owuon owacho ni, ‘Chiwo kelo gueth moloyo kawo.’ ”</verse>
				<verse number="36">Kane Paulo osetieko wuoyo, ne ogoyo chonge piny, molemo kodgi giduto.</verse>
				<verse number="37">Ne giywak ahinya giduto mi gipodho kuome, kendo gigoyone oriti ka ginyodhe.</verse>
				<verse number="38">To gima nomiyo chunygi odoko malit moloyo, en wach mane owacho ni ok ginichak gine wang’e kendo. Bang’ mano ne gikowe e yie.</verse>
			</chapter>
			<chapter number="21">
				<verse number="1">Ne wagoyonegi oriti, mi waidho yie, kendo kane wasekwang’ kwachiko nyimwa tir, ne wachopo Kos. To kinyne ne watundo Rodo, kendo kwaa kanyo ne wadhi Patara.</verse>
				<verse number="2">Kuno ne wanwang’oe yie madhi e piny Foinike, mwadonjoe kendo wachako kwang’.</verse>
				<verse number="3">Kane wachopo kama ne wanyalo nenogo Saipras, ne waweye bat koracham, mi wakwang’ wadhi Siria, eka ne wagowo Turo, kuma ne idhi golie gik mane yie oting’o.</verse>
				<verse number="4">Ne wamanyo jopuonjre kuno mwayudo kendo ne wabet kodgi kuom juma achiel. To kuom teko mar Roho, ne gisiko ka ginyiso Paulo mondo owe dhi Jerusalem.</verse>
				<verse number="5">To kane ndalo mane wadwaro bet kodgi orumo, ne wawuok mi wadhi nyime gi wuodhwa. Giduto kaachiel gi mondgi kod nyithindgi ne gikowowa nyaka dhonam, mi waduto ne wagoyo chongwa piny kanyo, kendo walamo Nyasaye.</verse>
				<verse number="6">Eka ne wagoyonigi oriti, mi waidho yie, to gin ne gidok dala.</verse>
				<verse number="7">Ne wadhi nyime gi kwang’ ka waa Turo, mi wachopo Potolomai, kuma ne wamosoe owete, mi wabet kodgi kuom ndalo achiel.</verse>
				<verse number="8">Kinyne ne wawuok mi watundo Kaisaria, kendo ne wadhi e dala Filipo, ma jaland Wach Maber, mane achiel kuom ji abiriyo mane oyier Jerusalem kande, mi wabet kode.</verse>
				<verse number="9">Ne en gi nyiri ang’wen ma pok okendi, mane johul wach moa kuom Nyasaye.</verse>
				<verse number="10">Kane koro wasegwaro kuno, jahul wach moro ma nyinge Agabo nobiro irwa, koa Judea.</verse>
				<verse number="11">Ne okawo okanda Paulo, mi otweyogo lwetene gi tiendene owuon, kowacho niya, “Roho Maler owacho ni jo-Yahudi man Jerusalem notue wuon okandani mana kama, kendo ginikete e lwet joma ok jo-Yahudi.”</verse>
				<verse number="12">Kane wawinjo wachno, wan kaachiel gi jogweng’no ne wakwayo Paulo ni mondo owe dhi Jerusalem.</verse>
				<verse number="13">To Paulo nodwokowa niya, “Utimo ang’o, kuywak kendo utemo mondo uneg chunya? An aseikora mondo otueya, kata mondo atho Jerusalem nikech nying Ruoth Yesu!”</verse>
				<verse number="14">To kaka ne ok wanyal loko chunye, ne waweye, ka wawacho ni, “Gima Ruoth dwaro ema mondo otimre.”</verse>
				<verse number="15">Kane wasebet kuno kuom ndalo moko, ne waikore mi wawuok wadhi Jerusalem.</verse>
				<verse number="16">Jopuonjre moko moa Kaisaria bende nodhi kodwa mi oterowa e dala ja-Saipras moro ma nyinge Manason, mane wadhi dakgo. Ng’atno nosebedo japuonjre kuom ndalo mathoth.</verse>
				<verse number="17">Kamano ne wachopo Jerusalem, mi owete orwakowa gi mor.</verse>
				<verse number="18">Kinyne Paulo nodhi mondo one Jakobo. Wan bende ne wadhi kode, kendo jodong jo-Kristo bende ne ni kanyo.</verse>
				<verse number="19">Paulo nomosogi, eka nonyisogi gik moko duto achiel kachiel mane Nyasaye osemiyo otimo e kind joma ok jo-Yahudi.</verse>
				<verse number="20">Bang’ winjo wechego, ne gimiyo Nyasaye duong’ eka ne giwachone Paulo ni, “Owadwa, ineno kaka jo-Yahudi gana gi gana oseyie kuom Yesu, kendo giduto giketo chunygi matek kuom rito Chik Musa.</verse>
				<verse number="21">To osenyisgi ni in isebedo kipuonjo jo-Yahudi duto modak e pinje mamoko mondo owe Chik Musa, kinyisogi mondo kik giter nyithindgi nyangu, kendo kik giluw tim kwerewa.</verse>
				<verse number="22">To koro watim ang’o, nikech gibiro winjo maonge kiawa ni isebiro?</verse>
				<verse number="23">We wanyisi gima onego itim. Wan gi ji ang’wen kaeri ma osekuong’ore.</verse>
				<verse number="24">Dhiyo mondo ipuodhri kaachiel kodgi, kendo ichulnegi nengo mag misengni ma onego gichiw kapok olielgi kaka ranyisi ni gisetieko kuong’ruokgi. Kamano ji duto biro ng’eyo ni gik moko duto ma gisewinjo kuomi ok gin adier, kendo gibiro ng’eyo ni in bende iluwo mana Chik Musa.</verse>
				<verse number="25">To kuom wach joma ok jo-Yahudi, wasendikonigi barua ma wanyisogigo ni waseneno ni mondo kik gicham chiemo ma otimgo misango ni nyiseche manono, kata kik gicham remo kata gimoro mode. Bende kik giterre.”</verse>
				<verse number="26">Omiyo kinyne Paulo nokawo jogo, mi opuodhore kaachiel kodgi. Eka nodonjo e Hekalu, mi onyiso jodolo kinde ma puodhruok biro rumoe, mi tim ni ng’ato ka ng’ato kuomgi misango.</verse>
				<verse number="27">Kane ndalo abiriyo mag puodhruok chiegni rumo, jo-Yahudi moko moa e piny Asia noneno Paulo e Hekalu. Ne githuo ji duto kode, mi gimake</verse>
				<verse number="28">ka gikok niya, “Jo-Israel, konywauru! Ma eri e ng’at mawuotho kuonde duto kapuonjo ji duto mondo obed mamon gi ogandawa mar jo-Israel, gi Chik Musa, kod Hekaluni. To koro sani osekelo koda ka joma ok jo-Yahudi e Hekalu, mi odwanyo Kama Lerni!”</verse>
				<verse number="29">Ne giwacho kamano nikech ne giseneno Trifimo ja-Efeso ka jonigi Paulo Jerusalem, omiyo ne giparo ni Paulo osekele e Hekalu.</verse>
				<verse number="30">Wachno nomiyo koko omwoch e Jerusalem duto, kendo ji noringo kaachiel, mi omako Paulo oywayo oko e Hekalu, kendo gi kanyono dhoranga Hekalu nolor.</verse>
				<verse number="31">Ne gidwaro nego Paulo, to gie sano jaduong’ oganda lweny jo-Rumi noyudo wach ni Jerusalem duto otimo koko.</verse>
				<verse number="32">Omiyo nokawo jatend lweny moko gi askeche piyopiyo, mi oringo odhi ir jogo. To kane ji onene gi jolweny, ne giweyo goyo Paulo.</verse>
				<verse number="33">Jaduongno nodhi ir Paulo, mi omake, kendo ogolo chik mondo otweye gi nyoroche ariyo. Eka ne openjo ji ni, “En ng’a? To ang’o ma osetimo?”</verse>
				<verse number="34">Jomoko e ogandano nokok kawacho gimoro achiel, to moko bende wacho gima chielo. Koko ne ng’eny ahinya, ma jaduong’no ne ok nyal ng’eyo malong’o gima osetimore, omiyo nonyiso joge mondo oter Paulo kama askeche odakie.</verse>
				<verse number="35">To kane gichopo kode e raidhi midonjogo kanyo, ne giting’e malo nikech ogandano ne ger ahinya.</verse>
				<verse number="36">Ne giluwogi giduto, ka gikok ni, “Negeuru!”</verse>
				<verse number="37">Kane gichiegni donjo kod Paulo kama askeche odakie, Paulo nokwayo jaduong’ lweny niya, “Diyie awachie wach moro kodi?” Eka jaduong’ nopenje ni, “Ing’eyo dho Grik?</verse>
				<verse number="38">Kara ok in ja-Misri ma yande okelo koko ndalo moko mokadho, mi okawo jomahundu mia ang’wen, odhigo e thim.”</verse>
				<verse number="39">To Paulo nodwoke ni, “An ja-Yahudi monywol Tarso, dala marahuma, manie piny Kilikia. To asayi, yiena awuo gi jogi.”</verse>
				<verse number="40">Jaduong’ lweny noyiene, omiyo nochung’ e raidhi, mi oting’o lwete ni ji. Kane giseling’, nochako wuoyo kodgi gi dhogi giwegi kowacho niya,</verse>
			</chapter>
			<chapter number="22">
				<verse number="1">“Owetena gi wuonena, winjuru ane weche ma anyisougo ni ok asetimo gimoro marach.”</verse>
				<verse number="2">Kane giwinjo kowuoyo kodgi gi dho Hibrania kamano, ne giling’ thi, mi Paulo nodhi nyime kowacho niya,</verse>
				<verse number="3">“An ja-Yahudi, monywol Tarso e piny Kilikia, to Jerusalem kaeri ema adongoe, ka an japuonjre Gamaliel. Ne apuonjora maber kaka onego arit Chik kwerewa e yo makare, kendo ne achiwora ni tich Nyasaye mana kaka un duto uchiworu kawuononi.</verse>
				<verse number="4">Ne asando chwo gi mon mane luwo Yor Ruodhni, mi anego moko kuomgi, to moko aketo e jela.</verse>
				<verse number="5">Jadolo maduong’ kaachiel gi buch jodongo duto nyalo nyiso ni awacho adier, nikech ne gimiya barupe ma gindiko ni jo-Yahudi wetena man Damaski, mi ne awuok mondo adhi kuno amak joma luwo Yorno akel Jerusalem kotue mondo osandi.</verse>
				<verse number="6">“To kane oyudo awuotho, ka koro achiegni chopo Damaski kar odiechieng’ tir, ler marieny nong’angni molwora.</verse>
				<verse number="7">Ne apodho piny mi awinjo dwol moro kawachona ni, ‘Saulo! Saulo! Isanda nang’o?’</verse>
				<verse number="8">Eka ne apenjo ni, ‘In ng’a Ruoth?’ Ne odwoka ni, ‘An Yesu ja-Nazareth ma isando!’</verse>
				<verse number="9">Joma ne wan-go noneno lerno, to ne ok giwinjo dwond ng’ama ne loso kodano.</verse>
				<verse number="10">Ne apenjo niya, ‘Ere gima datim, Ruoth?’ Eka Ruoth nowachona ni, ‘A malo idhi Damaski, kuma ibiro nyisie gik moko duto ma aseyieri mondo itim.’</verse>
				<verse number="11">Ne alokora muofu nikech ler mang’angnino, omiyo jowuodha ne otaya gi lweta motera Damaski.</verse>
				<verse number="12">“Ne nitie ng’at moro ma nyinge Anania mane ng’ama odimbore ahinya kaka Chik Musa dwaro, kendo mane jo-Yahudi duto modak Damaski ogeno.</verse>
				<verse number="13">Ne obiro ira mochung’ buta, kendo owacho na ni, ‘Owadwa Saulo! Chak inen kendo!’ Gikanyono ne achako aneno, mi ang’iye.</verse>
				<verse number="14">Eka ne owachona niya, ‘Nyasaye ma Nyasach kwerewa oseyieri mondo ing’e gima odwaro, kendo ine Jatichne Makare kendo iwinj dwonde owuon kowuoyo kodi.</verse>
				<verse number="15">Osetimo kamano mondo ibed jatichne, kinyiso ji duto gik ma iseneno kendo isewinjo.</verse>
				<verse number="16">To koro ere gima pod irito? A malo obatisi, mondo olwokni richoni, kiluongo nying Ruoth.’</verse>
				<verse number="17">“Ne adok Jerusalem, kendo kane oyudo alemo e Hekalu, ayula wang’ ne otera,</verse>
				<verse number="18">mi aneno Ruoth e fweny, kowachona ni, ‘Reti ia Jerusalem piyo, nikech joma odak ka ok nyal yie weche ma iwacho kuoma.’</verse>
				<verse number="19">An to ne adwoke ni, ‘Ruoth, ging’eyo malong’o ni an ema ne abet kadhi e ut lemo duto, mi amako joma oyie kuomi, kendo agoyo.</verse>
				<verse number="20">Bende kane oneg Stefano mane hulo weche kuomi, ne antie, kendo ne ayie gi nekne, bende ne arito ni joma ne onege lepgi.’</verse>
				<verse number="21">To Ruoth nowachona ni, ‘Dhiyo nikech abiro teri kuonde maboyo ir joma ok jo-Yahudi.’ ”</verse>
				<verse number="22">Ji noseyudo obet kawinjo weche Paulo, to kane ochopo e wachno, ne gikok matek niya, “Negeuru! Ng’at ma kama ok owinjore obed mangima!”</verse>
				<verse number="23">Ne gimedo kok matek ka gikwadho lepgi, kendo gikiro buru e kor yamo,</verse>
				<verse number="24">nyaka jaduong’ lweny nogolo chik mondo otere kama askeche odakie, ochwade kinonego gima omiyo ji kok kamano nikech en.</verse>
				<verse number="25">To kane gisetueyo Paulo mondo gichwadi, Paulo nopenjo jatend askeche mane ochung’ kanyo ni, “Bende chik oyie mondo ochwad ng’at ma ja-Rumi kata ka pok oyale mi bura oloye?”</verse>
				<verse number="26">Kane jatelono owinjo kamano, nodhi ir jaduong’ lweny mopenje ni, “Ang’o ma idwaro timoni? Jali en ja-Rumi!”</verse>
				<verse number="27">Eka jaduong’ lweny nobiro ir Paulo mopenje ni, “Nyisa ane! In ja-Rumi koso?” Paulo nodwoke ni, “Ee an.”</verse>
				<verse number="28">To jaduong’ lweny nowacho ni, “An ne adoko ja-Rumi mana ka achulo pesa mang’eny!” Paulo to nonyise ni, “An to an ja-Rumi hie.”</verse>
				<verse number="29">Gikanyono joma ne dwaro chwade noa kuome, kendo jaduong’ lweny bende nodoko maluor kane ofwenyo ni en ja-Rumi.</verse>
				<verse number="30">To jaduong’ lweny ne dwaro ng’eyo malong’o gima omiyo jo-Yahudi donjo ni Paulo, omiyo kinyne nogolo chik mondo ogony nyororo mane otueyego. Eka noluongo jodolo madongo kod jokanyo duto mag bura maduong’ mar jo-Yahudi mondo ochokre, mi nokawo Paulo otero e nyimgi.</verse>
			</chapter>
			<chapter number="23">
				<verse number="1">Paulo norango wang’ jobura tir, mowachonigi niya, “Owetena, asebedo ka chunya ni kare e nyim Nyasaye nyaka chil kawuono.”</verse>
				<verse number="2">To Anania jadolo maduong’, nowacho ni joma nochung’ but Paulo mondo ogo dhoge.</verse>
				<verse number="3">Paulo nowachone ni, “Nyasaye nogoyi mak orem! In kor ot mobuk matarni! Ibet kanyo mondo ing’ad bura kaka Chik dwaro, to eka in iwuon iketho Chik, kiwacho ni jogi mondo ogoya!”</verse>
				<verse number="4">Joma nochung’ but Paulo nopenje ni, “Iyanyo jadolo maduong’ mar Nyasaye?”</verse>
				<verse number="5">To Paulo nodwokogi ni, “Owetena, ok ang’eyo ni en jadolo maduong’! Muma wacho ni kik iwuo marach kuom jatendu.”</verse>
				<verse number="6">To kane Paulo oneno ni jomoko kuom joburano gin jo-Farisai, to moko jo-Sadukai, nokok niya, “Owetena, an ja-Farisai, wuod ja-Farisai. Koro odonjna kaeri nikech ayie ni joma otho nochier!”</verse>
				<verse number="7">Gikanyono mane owacho kamano, dhaw nowuok e kind jo-Farisai kod jo-Sadukai, mi jobura opogore tieng’ ariyo.</verse>
				<verse number="8">Mano notimore nikech ne jo-Sadukai wacho ni chier kata malaika kata Roho onge, to jo-Farisai oyie ni gik moko adekgo duto nitie.</verse>
				<verse number="9">Koko nomedore, kendo moko kuom jopuonj Chik manie kanyakla mar jo-Farisai nochung’ mowuoyo matek kawacho niya, “Ok wane gima rach kuom ng’atni! Dipo ka Roho kata malaika owuoyo kode!”</verse>
				<verse number="10">To kaka ne gimedo dhaw ka gidwokore matek, jaduong’ lweny ne luor ni dipo ka giyiecho Paulo matindotindo, omiyo nogolo chik mondo askeche olor ogole oko e bura, kendo odwoke kama askeche odakie.</verse>
				<verse number="11">Otienono, Ruoth Yesu nobiro mochung’ but Paulo, kendo owachone niya, “Bed gi chir! Kaka isehulo ni ji wach kuoma e Jerusalem kaeri, e kaka ibiro dhi hulo e Rumi bende.”</verse>
				<verse number="12">Kinyne gokinyi, jo-Yahudi moko nochokore kaachiel mochano gima onego gitim. Ne gikuong’ore ni ok ginyal chiemo kata madho gimoro kapok ginego Paulo.</verse>
				<verse number="13">Kar romb ji mane otueyo wachno noloyo piero ang’wen.</verse>
				<verse number="14">Ne gidhi ir jadolo maduong’ kod jodongo, mi giwachonigi niya, “Wasekuong’ore waduto ni ok wanacham gimoro kapok wanego Paulo.</verse>
				<verse number="15">Koro un kod jobura, oruru wach ni jaduong’ lweny mondo okelnu Paulo, kuwuondoru ni udwaro nono wachne maber. To wan waikore nege kapok ochopo machiegni.”</verse>
				<verse number="16">To wuod nyamin Paulo nowinjo gima gichano timo, omiyo nodhi kama askeche odakie, mi onyiso Paulo wachno.</verse>
				<verse number="17">Eka Paulo noluongo achiel kuom jotend askeche mowachone niya, “Ter wuowini ir jaduong’ lweny, nikech en gi wach moro modwaro nyise.”</verse>
				<verse number="18">Omiyo nokawe motere ir jaduong’ lweny, mi owachone ni, “Paulo ma otwe cha, oa luonga ire mokwaya mondo akel wuowini iri, nikech en gi wach moro modwaro nyisi.”</verse>
				<verse number="19">Kuom mano jaduong’ lweny ne omako lwet wuowino, mi ogolo oko kar kende, eka openje ni, “Wach manade ma in-go, ma idwaro wachona?”</verse>
				<verse number="20">Wuowino nodwoke niya, “Jodong jo-Yahudi osewinjore mondo okwayi kiny iornegi Paulo e buchgi, ka giwuondore ni gidwaro nono wachne maber.</verse>
				<verse number="21">To kik iyienigi, nikech nitie ji moloyo piero ang’wen ma biro butone. Gisekuong’ore ni ok ginyal chiemo kata madho gimoro kapok ginege. Adier, giikore mar timo kamano, kendo wachni ema girito.”</verse>
				<verse number="22">Kane wuowino otieko wuoyo, jaduong’ lweny nowachone ni, “Kik iwach ni ng’ato ni isenyisa wachni.” Eka noweye odhi.</verse>
				<verse number="23">Jaduong’ lweny noluongo jatend askeche, ariyo mi owachonigi niya, “Ikuru askeche mia ariyo gi joidh farese piero abiriyo kod askeche moko mia ariyo moting’o tong’ mondo owuog odhi Kaisaria sa adek mar otieno.</verse>
				<verse number="24">Bende keluru farese mondo Paulo oidhi, mi utere maber ir ruodh Feliks.”</verse>
				<verse number="25">Eka nondiko barua mawacho niya,</verse>
				<verse number="26">“Kuom ruoth moluor Feliks, Amosi ahinya.</verse>
				<verse number="27">To ahero nyisi ni jo-Yahudi ne omako ng’atni, kendo ne gichiegni nege. Kane awinjo ni en ja-Rumi, ne adhi gi askechena mi arese.</verse>
				<verse number="28">To kaka ne adwaro ng’eyo gima omiyo gidonjone, ne atere e buchgi,</verse>
				<verse number="29">mi anwang’o ni onge gima ne osetimo momiyo onego ng’adne buch tho, kata buch tuech. To gik mane odonjnego ne mana weche mag chikgi giwegi.</verse>
				<verse number="30">To koro aseyudo wach ni jo-Yahudi moko osechano mondo onege, omiyo aneno ni ber mondo aornigo piyopiyo, kendo asenyiso joma dwaro donjone mondo obi odonjne kuomi. An moluori, Klaudio Lusio.”</verse>
				<verse number="31">Askeche ne otimo kaka ne onyisgi. Ne gikawo Paulo gotieno, mi gitero nyaka Antipatra.</verse>
				<verse number="32">Kinyne askeche mawuotho gi tiendegi noweyo joidh farese mondo odhi kode, to gin ne giduogo kama askeche odakie.</verse>
				<verse number="33">Joidh farese nochopo Kaisaria, mi omiyo ruoth barua, kendo gikelo Paulo e nyime.</verse>
				<verse number="34">Kane ruoth osesomo barua, ne openjo Paulo ni en japiny mane. To kane oseng’eyo ni en ja Kilikia,</verse>
				<verse number="35">nowachone ni, “Abiro winjo wachni ka joma odonjoni obiro.” Eka nogolo chik mondo oket Paulo e od bura mane Herode ogero, kendo orite kuno.</verse>
			</chapter>
			<chapter number="24">
				<verse number="1">Bang’ ndalo abich, Anania jadolo maduong’ gi jodongo mamoko kod jabura moro mariek ma nyinge Tertulo ne jodhi Kaisaria. Ne gibiro e nyim ruoth Feliks, mi gidonjo ni Paulo.</verse>
				<verse number="2">Eka ne oluong Paulo, mi Tertulo ochako wuoyo kuome kama: “Jaduong’ moluor! Isekeloni jowa kue maduong’, kendo telo mari mariek osemiyo pinywa dongruok e yore mang’eny.</verse>
				<verse number="3">Mago duto wamorgo ahinya kuonde duto, kendo wagoyoni erokamano maduong.</verse>
				<verse number="4">To ok adwar ketho secheni, omiyo akwayi gi ng’wono, ni mondo iyie iwinjie wachwa matin.</verse>
				<verse number="5">Wasenwang’o ni ng’atni en achach marach, kendo okelo jemo e kind jo-Yahudi e piny ngima, to bende en jatend kanyakla mar Jo-Nazareth.</verse>
				<verse number="6">Bende ne otemo dwanyo Hekalu, to ne wamake, [kendo ne wadwaro ng’adone bura kaka Chikwa obet.</verse>
				<verse number="7">To Lusio ma jaduong’ lweny nobiro mogole kuomwa gi thwon!</verse>
				<verse number="8">Bang’e ne ogolo chik mondo joma donjone obi e nyimi.] To koro ka inono ng’atni in iwuon, to ibiro nwang’o ni gik mwadonjonegogi gin adier.”</verse>
				<verse number="9">Jo-Yahudi bende noriwore gi Tertulo, ka giramo ni wechego duto gin adier.</verse>
				<verse number="10">Bang’ mano, ruoth nogwelo Paulo mondo odwok wach, mi Paulo nochako wuoyo, kowacho ni, “Amor mondo adwok wach man kuoma e nyimi, kang’eyo ni isebedo jang’ad bura ni ogandani kuom higni mang’eny.</verse>
				<verse number="11">Inyalo yudo ka en adier ni ndalo apar gariyo pok okadho nyaka nyocha adhi Jerusalem mondo alem.</verse>
				<verse number="12">To jo-Yahudi ne ok onwang’a e Hekalu, kata e ut lemo, kata kamoro amora e Jerusalem, ka amino wach gi ng’ato, kata ka athuwo ji.</verse>
				<verse number="13">Bende ok ginyal ng’eng’a kuom weche ma gidonjonagogi.</verse>
				<verse number="14">To gimoro achiel ma anyalo yie, en ni alamo Nyasach kwerewa kaluwore gi Yor Ruoth ma giluongo ni kanyaklano, ka ayie gi weche duto mondik e Chik Musa, kendo e kitepe mag Jonabi.</verse>
				<verse number="15">Ayie kuom Nyasaye, kageno ni ji duto, mabeyo kod maricho, nochier mana kaka gin bende gigeno.</verse>
				<verse number="16">Kuom mano, an bende aritora mondo abed gi chuny makare e nyim Nyasaye kendo e nyim ji ndalo duto, mana kaka gin.</verse>
				<verse number="17">“To bang’ bedo maonge e Jerusalem kuom higni moko, ne adok kuno mondo ater mich ni ogandawa, kendo atim ni Nyasaye misango.</verse>
				<verse number="18">Mano e gima ne ginwang’a e Hekalu ka atimo, kendo ka asepuodhora. Onge ji mathoth mane ni koda, kendo koko moro bende ne onge.</verse>
				<verse number="19">To jo-Yahudi moko moa e piny Asia ema ne ni kanyo, kendo gin ema aye onego gibi e nyimi kaeri, kapo ni gin gi wach moro ma gidwaro donjonago!</verse>
				<verse number="20">Kata joma ni kaerigi mondo owach ane ketho mane oyudago kane otera e nyim buchgi maduong’,</verse>
				<verse number="21">ka ok mana wach achiel mane ahulo ka achung’ e nyimgi niya, ‘Iyala kawuono nikech ayie ni joma otho nochier.’ ”</verse>
				<verse number="22">Bang’ mano, Feliks, mane ong’eyo wach mar Yor Ruoth ahinya, noloro bura, kowachonigi niya, “Abiro tieko wachu ka Lusio ma jaduong’ lweny obiro.”</verse>
				<verse number="23">Eka nonyiso jatend askeche mondo orit Paulo, to mondo omiye thuolo moromo kendo kik otam osiepene timone gik modwaro.</verse>
				<verse number="24">Bang’ ndalo moko, Feliks nobiro gi Drusila chiege ma nyar jo-Yahudi. Ne oluongo Paulo ire, kendo nowinje kowuoyo e wach yie kuom Kristo Yesu.</verse>
				<verse number="25">To kane Paulo odhi nyime kawuoyo kuom bedo makare, kendo kuom ritruok, kod Chieng’ Bura mabiro, Feliks nodoko maluor, mi owacho ni, “Koro dogi, to chieng’ moro nachak aluongi ka ayudo thuolo.”</verse>
				<verse number="26">To bende ne ogeno ni Paulo dimiye asoya, omiyo noluonge pilepile mondo otwag kode.</verse>
				<verse number="27">Bang’ higni ariyo, Porkio Festo nodoko ruoth kar Feliks. To kaka Feliks ne dwaro mondo jo-Yahudi one ni en ng’ama ber, noweyo Paulo e jela.</verse>
			</chapter>
			<chapter number="25">
				<verse number="1">Bang’ ndalo adek kane Festo osechako tichne e pinyno, nodhi Jerusalem.</verse>
				<verse number="2">Kane en kuno, jodolo madongo kod jo-Yahudi nodonjo ni Paulo kuome, kendo ne gikwaye</verse>
				<verse number="3">mondo otimnigi ng’wono oluong Paulo obi Jerusalem.</verse>
				<verse number="4">To Festo nodwokogi ni, “Paulo otue e jela Kaisaria, kendo an awuon abiro dok kuno machiegni.</verse>
				<verse number="5">Jodongu mondo obi wadhi Kaisaria odonjne kuno, kaponi osetimo gimoro marach.”</verse>
				<verse number="6">Kane Festo osebet kodgi kuom ndalo ma ok oloyo aboro kata apar, ne odok Kaisaria, kendo kinyne nobet e kom ng’ado bura, mogolo chik mondo okel Paulo e nyime.</verse>
				<verse number="7">Kane Paulo osebiro, jo-Yahudi mane osea Jerusalem nochung’ kolwore, kendo ochako donjone gi weche madongo mang’eny, mane ok ginyal nyiso ni adier.</verse>
				<verse number="8">Paulo to nodwokogi kawacho ni, “Ok aseketho chik jo-Yahudi, kata mar Hekalu, kata mar Kaisar, ruodh jo-Rumi.”</verse>
				<verse number="9">To kaka Festo ne dwaro doko maber e wang’ jo-Yahudi, ne openjo Paulo niya, “Donge diher dhi Jerusalem mondo oyali kuno e nyima gi weche modonjnigogi?”</verse>
				<verse number="10">Paulo to nodwoke ni, “Achung’ e nyim kom ng’ado bura mar Kaisar, omiyo kaeri ema owinjore ng’adnae bura. Onge gima rach ma asetimo ni jo-Yahudi, kaka ing’eyo maber chuth!</verse>
				<verse number="11">Kapo ni aseketho chik kendo asetimo gimoro mowinjore gi tho, to ok adagi tho. To ka weche ma gidonjonagogi ok adier, to onge ng’ama nigi teko mar chiwa e lwetgi. Omiyo akwayi mondo otera e nyim Kaisar.”</verse>
				<verse number="12">Eka kane Festo osepimo wach gi jong’adne rieko, nowacho ni Paulo niya, “Kaka isekwayo mondo oteri e nyim Kaisar, koro buch Kaisar ema ibiro dhiye.”</verse>
				<verse number="13">Bang’ kinde moko, ruoth Agripa kod Bernike nobiro Kaisaria mondo omos Festo.</verse>
				<verse number="14">Kane gisebet kuno kuom ndalo mogwarore, Festo nopimo ni ruoth wach Paulo, kowacho niya, “Nitie ng’at moro kaeri mane Feliks oweyo kotue e jela.</verse>
				<verse number="15">To kane adhi Jerusalem, jodolo madongo mag jo-Yahudi kod jodonggi ne jodonjone kuoma ka gikwaya mondo ang’adne bura marach.</verse>
				<verse number="16">To ne adwokogi ni, ‘Ok en tim jo-Rumi chiwo ng’ato kapok oyalo wang’ gi wang’ gi joma odonjone, mi oyudo kinde mar dwoko weche modonjnego.’</verse>
				<verse number="17">Omiyo kane gibiro kaeri, to kinyne ne abet e kom bura ma ok adeko, kendo ne agolo chik mondo okel ng’atno e nyima.</verse>
				<verse number="18">To kane joma odonjone ochung’, ne ok gidonjone gi weche maricho mane aparo ni digidonjnego,</verse>
				<verse number="19">to ne gimino mana kode wach kuom kit lemogi, kendo kuom ng’at moro ma nyinge Yesu mane osetho, to Paulo oramo ni ngima.</verse>
				<verse number="20">Ne adhier nono kaka dayud tiend wechego maber, omiyo ne apenjo Paulo ka dodhi Jerusalem mondo oyal buche kuno kuom wechego.</verse>
				<verse number="21">To ne okwayo ni mondo oweye orit Kaisar ong’ad buche, omiyo ne agolo chik mondo orite nyaka chop aore e nyim Kaisar.”</verse>
				<verse number="22">Agripa nodwoko Festo ni, “An bende daher winje.” Eka Festo nowachone ni, “Kiny iniwinje.”</verse>
				<verse number="23">Kinyne Agripa kod Bernike nobiro gi nyasi maduong’, mi odonjo e od bura, kaachiel gi jodong lweny kod joma ogen duto manie dalano. Eka Festo nogolo chik, mi okel Paulo.</verse>
				<verse number="24">Festo nowacho niya, “Ruoth Agripa, kaachiel gi ji duto man kodwa ka. Uneno jali? En ema jo-Yahudi duto man kaeri kod man Jerusalem osedonjone kuoma, ka gidhaw ni ok owinjore obed mangima.</verse>
				<verse number="25">To an ne anwang’o ni onge gima rach mosetimo mowinjore gi tho. To kaka en owuon nokwayo buch Kaisar, ne aneno ni mondo aore e nyim Kaisar.</verse>
				<verse number="26">To an aonge gi wach malong’o ma dandik ni Kaisar kuome. Kuom mano, asekele e nyimu kaeri, to moloyo e nyimi ruoth Agripa, ni mondo kwasenono wachne, to anwang’ wach moro ma dandiki,</verse>
				<verse number="27">nikech aneno ni en gima onge tiende, oro ng’at motue ka ok inyiso malong’o weche modonjnego.”</verse>
			</chapter>
			<chapter number="26">
				<verse number="1">Agripa nowacho ni Paulo ni, “Koro in gi thuolo mar dwoko wach iwuon.” Eka Paulo noting’o lwete mi ochako wuoyo kowacho niya,</verse>
				<verse number="2">“Ruoth Agripa, aneno ni an gi hawi kuom yudo thuolo mar dwoko wachna awuon e nyimi kawuono kuom weche duto ma jo-Yahudi odonjonago.</verse>
				<verse number="3">En kamano adier, nikech in ilony gi tim jo-Yahudi, kod wechegi makelo dhaw. Kuom mano, akwayi mondo iwinj wechena gi ng’wono.</verse>
				<verse number="4">“Jo-Yahudi duto ong’eyo ngimana chakre aa e nyathi. Adier, ging’eyo nyaka a chakruok kaka ngimana duto osebet e pinywa kendo e Jerusalem.</verse>
				<verse number="5">Giseng’eya kuom ndalo mang’eny, kendo ka da ginyalo yie, to da ginyiso ni nyaka nene asebedo jakanyo mar kanyakla mar jo-Farisai, moketo chunygi kuom rito chik lemowa adimba.</verse>
				<verse number="6">To koro achung’ kaeri kodonjna nikech ageno kuom singruok mane Nyasaye otimo ni kwerewa.</verse>
				<verse number="7">En singruok ma dhoudi apar gariyo duto mag ogandawa geno ni noyudi, ka gilemo odiechieng’ gotieno. To koro ruoth, en mana wach genono ema omiyo jo-Yahudi odonjona!</verse>
				<verse number="8">Ere gima omiyo un jo-Yahudi ok unyal yie ni Nyasaye chiero joma otho?</verse>
				<verse number="9">An awuon ne aparo ni onego atim gik moko duto maricho ma anyalo, nikech ne amon gi nying Yesu ja-Nazareth!</verse>
				<verse number="10">Adier, mano e gima ne atimo Jerusalem. Ne ayudo teko kuom jodolo madongo mi aketo jo-Nyasaye mang’eny e jela, kendo kane ong’adnigi buch tho, to an bende ne ayie ni mondo oneggi.</verse>
				<verse number="11">Kuom ndalo mang’eny namiyo osandgi e ut lemo duto, ka atemo mondo ami giyany Yesu. Ne ager kodgi marach, mi ne adhi koda ka e mier mag pinje mamoko mondo asandgi kuondego.</verse>
				<verse number="12">“Mano emomiyo ne adhi Damaski, ka an gi teko kod wach moa kuom jodolo madongo.</verse>
				<verse number="13">To ruoth Agripa, kane an e yo adhi godiechieng’, ne apo ka aneno ler mang’ang’ni moloyo wang’chieng’, karieny koa e polo, mi olwora kaachiel gi joma ne wan-go.</verse>
				<verse number="14">Waduto ne wagore piny, kendo nawinjo dwol kawuoyo koda gi dho Hibrania niya, ‘Saulo, Saulo, isanda nang’o? In ema ihinyori iwuon, nikech tek gweyo riwi machwowi!’</verse>
				<verse number="15">Eka ne apenjo ni, ‘In ng’a, Ruoth?’ Ruoth nodwoka ni, ‘An e Yesu misando.</verse>
				<verse number="16">To a malo, mondo ichung’ gi tiendi. Asefwenyorani mondo aketi jatichna, kendo nyaka inyis ji kaka isenena kawuono, bende inyisgi gik mapod abiro nyisi e ndalo mabiro.</verse>
				<verse number="17">Anaresi e lwet jo-Yahudi, kendo e lwet joma ok jo-Yahudi, ma abiro ori kuomgi.</verse>
				<verse number="18">Iniyaw wang’gi, mi igolgi gia e mudho gidhi e ler, kendo gia e teko Satan, gidhi ir Nyasaye, mondo ka giyie kuoma to owenigi richogi, kendo gibed kaachiel gi joma Nyasaye oseyiero obed joge.’</verse>
				<verse number="19">“Kamano, Ruoth Agripa, ne ok adagi winjo wach fweny mane ayudo koa e polono.</verse>
				<verse number="20">Mokwongo nanyiso joma odak Damaski kendo modak Jerusalem kod joma odak e piny Judea duto, ni nyaka gilokre giwe richogi giduog ir Nyasaye, kendo gitim gik manyiso ni giselokore. Eka ne anyiso joma ok jo-Yahudi bende kamano.</verse>
				<verse number="21">Mano emomiyo jo-Yahudi nomaka ka an e Hekalu, mi gitemo nega!</verse>
				<verse number="22">To Nyasaye nokonya, omiyo nyaka chil kawuono asebedo ka achung’ kendo ka anyiso ji duto, madongo gi matindo, weche ma aseneno. Gima awacho en mana gima Jonabi kod Musa ne jowacho ni notimre.</verse>
				<verse number="23">Ne giwacho ni, Mesia nyaka sandi, kendo nyaka obed ng’at mokwongo chier oa kuom joma otho, mondo onyis jo-Yahudi kod ogendini mamoko ni ler koro rienynigi.”</verse>
				<verse number="24">To kane Paulo oyudo dwoko wach kamano, Festo nokokne niya, “Paulo, neko omaki! Puonjruok mang’eny osemiyi neko.”</verse>
				<verse number="25">To Paulo ne odwoke ni, “Ruoth, ok an janeko, to awacho mana weche ma adier kendo malong’o.</verse>
				<verse number="26">Ruoth Agripa ong’eyo wechegi, omiyo awuoyo kode gi chir duto. Ang’eyo ni onge kata achiel kuomgi mosebaye, nikech ok gisetimore ling’ling’.</verse>
				<verse number="27">Ruoth Agripa, donge iyie wach Jonabi? Adier ang’eyo ni iyie!”</verse>
				<verse number="28">To Agripa nowachone ni, “Iparo ni inyalo loka abed ja-Kristo gi kinde matinni?”</verse>
				<verse number="29">Eka Paulo nodwoke ni, “Alamo Nyasaye ni kata da kinde bed matin kata malach, to in kod ji duto mawinjo wechena kawuonogi, ubed kaka an, mak mana ni kik tueu gi nyororogi.”</verse>
				<verse number="30">Eka ruodhi ariyogo, kaachiel gi Bernike kod jomoko duto, nochung’,</verse>
				<verse number="31">kendo kane gisea, ne gipimo wach kendgi niya, “Ng’atni ok otimo gimoro mowinjore gi tho kata gi tuech.”</verse>
				<verse number="32">Bang’ mano Agripa nowacho ni Festo ni, “Dine bed ni ok nokwayo mondo oyale e buch Kaisar, to dikoro ne osegonye.”</verse>
			</chapter>
			<chapter number="27">
				<verse number="1">Kane oseng’ad wach ni ber mondo wakwang’ wadhi Italia, ne giketo Paulo gi joma otue moko e lwet Julio, mane jatend oganda lweny miluongo ni Oganda Kaisar Augusto.</verse>
				<verse number="2">Ne waidho yie moro moa Adramutio mane oyudo dwaro dhi e dhowedhe mag piny Asia, mi ne wawuok. Aristarko ma ja-Makedonia moa Thesalonika bende ne ni kodwa.</verse>
				<verse number="3">Kinyne ne wachopo Sidon, kendo Julio notimo ng’wono ni Paulo, mi oyiene odhi ir osiepene mondo omiye gik ma dokonyrego.</verse>
				<verse number="4">Ne waa kuno, to kaka yamo ne kudho mochomowa tir, ne wakwang’ kwageng’ore e tiend chula mar Sipras.</verse>
				<verse number="5">Eka ne wang’ado chuny nam, machiegni gi pinje mag Kilikia gi Pamfulia, mi wachopo Mura e piny Lukia.</verse>
				<verse number="6">To kuno jatend lwenyno ne onwang’oe yie moro moa Aleksandria, mane dwaro dhi Italia, mi oketowae.</verse>
				<verse number="7">Ne wakwang’ mos gi thagruok kuom ndalo mang’eny, eka ne wachopo e dho Kanido. To kaka yamo ne pod ok nyal weyo wadhi nyime tir, ne wakwang’ kwageng’ore e tiend chula mar Krete, kwakadho e bath sori miluongo ni Salmone.</verse>
				<verse number="8">Ne wasiko wakwang’ mana e bath nam, kendo bang’ thagruok ne wachopo e dhowath moro miluongo ni Mbita Mokue, man machiegni gi dala mar Lasea.</verse>
				<verse number="9">Ne wabet kuno kuom kinde mogwarore, nyaka koro dhi nyime gi kwang’ ne ok ber, nikech kinde mar Sap Tueyo Chiemo koro nosekadho. Omiyo Paulo nong’adonigi rieko,</verse>
				<verse number="10">kawacho niya, “Owetena, aneno ni kwaa ka, to wuodhwa biro bet marach. Yiewani kaachiel gi gik moting’o biro kethore marach, kendo wan bende wanyalo tho.”</verse>
				<verse number="11">To jatend lweny noyie mana gi wach jatend yie kod mar wuon yie mi ok odewo gima ne Paulo owacho.</verse>
				<verse number="12">To bende dhowath kanyo ne ok ber moromo betie ndalo chwiri, omiyo ji mathoth ne dwaro a kanyo, ka giparo ni digichop Foiniks, mondo gibedie ndalo chwiri. Foiniks en dhowath Krete, momanyore gi milambo ma yo podho chieng’.</verse>
				<verse number="13">Kane yamb milambo ochako kudho mos, ne gigalo ni ginwang’o gima gidwaro, omiyo ne wachako wuoth, mi wakwang’ madiny e lak dhonam Krete.</verse>
				<verse number="14">To bang’ kinde matin, yamb ahiti miluongo ni Yurakulo nokudho matek koa e chula mar Krete.</verse>
				<verse number="15">Ne ogoyo yie, mi otamo mwomo, omiyo ne waloko yie mondo yamo oterwa atera kuma okudho kochomo.</verse>
				<verse number="16">Kane yie ringo e tiend chula moro miluongo ni Kauda, ne wayudo thuolo mar tueyo yie matin mane oyudo wayuayo chien, to mana gi thagruok.</verse>
				<verse number="17">Kane jotich yie oseting’e malo, ne gikawo tonde mi gitweyogo yie maduong’ alwora mondo kik barre. To kaka ne giluor ni dipo ka yie oterogi e kuoyo manie dhonam Afrika kama thanythany, ne giloro tanga mi giweyo yamo otero yie atera.</verse>
				<verse number="18">Ahiti mager nomedo kudho, omiyo kinyne ne gichako wito gik mane yie oting’o e nam,</verse>
				<verse number="19">to orue machielo gin giwegi ne giwito kata mana moko kuom gik michikogo yie.</verse>
				<verse number="20">Kuom ndalo mathoth ne ok wanyal neno wang’ chieng’ kata sulue, kendo yamo nomedo kudho matek, mi geno mane oyudo wan-go ni dipo koreswa norumo chuth!</verse>
				<verse number="21">Koro kane gisedak kuom ndalo mang’eny ka ok gichiem, Paulo nochung’ e nyimgi mowachonigi niya, “Owetena, dinyocha uwinj wachna, mi wawe kwang’ waa Krete, to da ok wanwang’o masirani, kendo gik moko da ok olal kama.</verse>
				<verse number="22">To koro akwayou ni mondo ubed gi chir! Onge kata ng’at achiel kuomu mabiro tho, to mak mana yie ema biro kethore.</verse>
				<verse number="23">Ang’eyo kamano nikech nikech nyoro gotieno malaika mar Nyasaye ma an ng’ate, kendo ma atiyone, nyoro obiro ira,</verse>
				<verse number="24">mi owacho niya, ‘Paulo, kik ibed maluor! Nyaka ichung’ e nyim Kaisar, kendo Nyasaye oseyie kuom ng’wonone ni joma kwang’ kodi duto ok bi tho.’</verse>
				<verse number="25">Kuom mano owetena, beduru gi chir, nikech ang’eyo ni Nyasaye biro timo mana kaka osewachona.</verse>
				<verse number="26">To yie nyaka moki e chula moro.”</verse>
				<verse number="27">Koro ne en otieno mar apar gang’wen, kendo yamo ne pod goyowa e nam Mediterania. To odiewuor tir, jokwang’ nogalo ni koro wasudo machiegni gi lowo.</verse>
				<verse number="28">Omiyo ne giluto tol motuene kidi e pi, mi giyudo ni tutne oromo mita piero ang’wen. Bang’e matin, ne gichako gipime kendo, mi ginwang’o ni tutne koro oromo mita piero adek.</verse>
				<verse number="29">Ne giluor ni yie biro tuomore e kite, omiyo ne gibolo rachungini ang’wen yoka bang’ yie, kendo ne gilemo ni mondo piny oyawre.</verse>
				<verse number="30">Jokwang’ koro ne dwaro tony weyo yie, omiyo ne giloro yie matin e pi, ka giriasore ni gidwaro bolo rachungini moko yoka wi yie.</verse>
				<verse number="31">To Paulo nowacho ni jatend lweny kod askeche niya, “Ka jogi ok osiko e yie, to un uwegi ok unyal resoru.”</verse>
				<verse number="32">Kuom mano, askeche nong’ado tonde mane omako yie matinno, mi oweye odhi.</verse>
				<verse number="33">To kane piny koro dwaro yawore, Paulo nokwayogi giduto mondo gichiem, kowachonigi niya, “Usebedo ka chunyu chandore kuom ndalo apar gang’wen, kendo kuom ndalogo duto ok usechamo gimoro.</verse>
				<verse number="34">Omiyo koro akwayou ni mondo uchiem, uyud teko, nikech kata mana yie wiu achiel ok nolal.”</verse>
				<verse number="35">Kane Paulo osewacho kamano, nokawo makati, mi ogoyo ni Nyasaye erokamano e nyimgi giduto, eka nong’ingo mi ochamo.</verse>
				<verse number="36">Chuny jogo noduogo, kendo ng’ato ka ng’ato kuomgi nochiemo.</verse>
				<verse number="37">Waduto joma ne nie yie, kar rombwa ne mia ariyo gi piero abiriyo gauchiel.</verse>
				<verse number="38">Kane ji duto osechiemo moyieng’, ne giwito cham mane yie oting’o e nam mondo gimi yie odok mayot.</verse>
				<verse number="39">Kane piny oyawore, jokwang’ ne ok ong’eyo piny mane gintie, to ne gineno mbita moro motimo kuoyo, omiyo ne giparo ni, kanyalore, to gigow yie kanyo.</verse>
				<verse number="40">Kuom mano ne ging’ado tonde motuego rachungini, mi giweyo rachunginigo osiko e nam, to bende ne gigonyo tonde mamoko ngayi. Eka ne giywayo tanga yoka wi yie, mi yie ochako ng’uech, kochiko dhowath.</verse>
				<verse number="41">To notuomo lowo kama pi thanythanyie, mi yoka wiye omoko matek, ma ok nyal ng’ingni. Eka apaka nogoyo yoka bang’e, mi oturo matindotindo.</verse>
				<verse number="42">Askeche ne dwaro nego joma otue, ni mondo kik moro kuomgi go abal, wuog oko, mi tony.</verse>
				<verse number="43">To jatend lweny ne dwaro reso ngima Paulo, omiyo notamogi ni kik gitim kamano. Nogolo chik ni mondo joma nyalo goyo abal okwong ochikre e nam ogo abal, ochop e lowo,</verse>
				<verse number="44">eka mondo joma odong’ oluw bang’gi, ka moko omako bepe, to moko omako mberni mobarore kuom yie. Kamano e kaka ne watony waduto, mi wachopo e lowo.</verse>
			</chapter>
			<chapter number="28">
				<verse number="1">Kane wasekwo mi wawuok oko, ne wayudo wach ni chulano iluongo ni Molta,</verse>
				<verse number="2">kendo joma odak kuno notimonwa ng’wono mokadho. Koth ne osechako chue, kendo koyo ne ng’ich, omiyo ne gimoko mach mi girwakowa maber waduto.</verse>
				<verse number="3">Paulo nomodo yien moko mi oketo e mach, eka thuol nowuok e yien-go nikech liet mar mach, mi okayo lwete kendo omokoe.</verse>
				<verse number="4">Kane joma odak e chulano oneno ka thuol omoko e lwet Paulo kamano, ne giwacho niya, “Nyaka bed ni jali osenego ng’ato, to kata obedo ni osetony mak otho e nam kamano, to Nyasachwa makare ok noweye okwo!”</verse>
				<verse number="5">To Paulo noteng’o thuondno e mach ma ok otime gimoro.</verse>
				<verse number="6">Ne gigalo ni dende dikuodi, kata ni dogore piny otho. To kane giserito aming’a, mi ok gineno gimoro marach katimorene, ne giloko parogi, mi giwacho niya, “Nyaka bed ni en nyasaye moro!”</verse>
				<verse number="7">Machiegni gi kanyo ne nitie puothe mag ruodh chulano, ma nyinge Publio. Ne orwakowa, mi oritowa maber kuom ndalo adek.</verse>
				<verse number="8">To noyudo tuo midhusu kod ndira ogoyo wuon mare, omiyo Paulo nodhi e ot kama onindoe, mi olemone, kendo oketo lwete kuome, mochange.</verse>
				<verse number="9">Kane mano osetimore ji mamoko duto matuo e chulano nobiro mi ochangi.</verse>
				<verse number="10">Bang’e ne gimiyowa gik mang’eny, to bende bang’ dueche adek kane wakwang’ waa, ne giketonwa gik moko e yie ma dwakonyrego e wuoth.</verse>
				<verse number="11">Ne waidho yie moro mane osebet e chulano e ndalo chwiri. Ne en yie moa Aleksandria, ma nyinge ‘Rude mag Polo’.</verse>
				<verse number="12">Ne wakwang’ mi wadhi wagowo Surakusa, kendo ne wabet kanyo kuom ndalo adek.</verse>
				<verse number="13">Kane waa kuno, ne wakwang’ ka waluoro, mi wachopo e dala mar Regium. Kinyne yamb milambo nochako kudho, mi watundo dala mar Puteoli bang’ ndalo ariyo.</verse>
				<verse number="14">Kuno ne wanwang’oe owete moko, mi okwayowa mondo wabed kodgi kuom ndalo abiriyo. Mano e kaka ne wawuotho, mwachopo Rumi.</verse>
				<verse number="15">Owete man kuno nowinjo wachwa, mi obiro oromonwa, ka moko chopo nyaka Chiro mar Apio, to moko nyaka kamoro miluongo ni Tres Tabernae, tiende ni Udi Adek Mibuoroe. Kane Paulo onenogi, nogoyo ni Nyasaye erokamano, kendo chunye noduogo.</verse>
				<verse number="16">Kane wachopo Rumi, Paulo noyudo thuolo mar dak e ode kende gi askari marite.</verse>
				<verse number="17">To bang’ ndalo adek, Paulo noluongo jodong jo-Yahudi modak kuno kanyakla. Kane gisechokore nowachonigi niya, “Owetena, kata obedo ni ne ok atimo gimoro marach ni ogandawa, kendo ne ok aketho chikwa mane kwerewa oweyonwa, to ne otweya e jela Jerusalem, kendo bang’e ne ochiwa e lwet jo-Rumi.</verse>
				<verse number="18">To kane jo-Rumi osenona, ne gidwaro gonya, nikech ne ginwang’o ni onge gima asetimo mowinjore gi buch tho.</verse>
				<verse number="19">To jo-Yahudi nokwer, omiyo ne ochuna mondo akwa mondo yala e buch Kaisar, kata obedo ni aonge gi wach moro mane adwaro donjogo ni ogandawa kamano!</verse>
				<verse number="20">Mano emomiyo aseluongou mondo alos kodu, nimar otueya gi nyororoni mana nikech ageno kuom Jal ma jo-Israel duto bende ogeno kuome.”</verse>
				<verse number="21">To ne gidwoke niya, “Pok wayudoe barua moro moa Judea mawuoyo kuomi, to bende onge owetewa moko mosea kuno, mi obiro onyisowa wach moro marach kuomi.</verse>
				<verse number="22">To dwaher winjo paroni, nikech wang’eyo ni kuonde duto ji wuoyoe marach kuom kanyakla ma intieno.”</verse>
				<verse number="23">Kuom mano ne giwinjore gi Paulo ni onego giduog chieng’ machielo, kendo chieng’no ne gibiro mang’eny kama odakie. Ne owuoyonigi chakre okinyi nyaka odhiambo, konyisogi malong’o wach Loch Nyasaye. Bende notemo lokogi mondo giyie kuon Yesu, kogolo weche e Chik Musa, kendo e kitepe mag Jonabi.</verse>
				<verse number="24">Moko kuomgi noyie gi wechene, to moko ne ok oyie.</verse>
				<verse number="25">Kuom mano ne gipogore e kindgi giwegi. Kane gidwaro a, Paulo nonyisogi wach achiel niya, “Mano kaka Roho Maler nomiyo janabi Isaya owuoyo maber gi kwereu,</verse>
				<verse number="26">kowachone ni, ‘Dhiyo mondo inyis ogandani kama: “Winjo to unuwinji, to wach ok nodonjnu ngang’, kendo ng’icho to unung’ichi, to ok unung’e tiend wach,</verse>
				<verse number="27">nimar chuny ogandani osedoko mapek, kendo gisedino itgi, bende giseumo wng’gi. To ka da ni ok kamano, to dikoro itgi winjo wach, bende dikoro wach donjonigi, mi gilokore giduog ira, kendo ochanggi.” ’ ”</verse>
				<verse number="28">Eka Paulo notieko kawacho ni, “Koro nyaka ung’e ni teko ma Nyasaye warogo ji osechopo ir joma ok jo-Yahudi, kendo gibiro winjo wach.” [</verse>
				<verse number="29">Kane osewacho kamano, jo-Yahudi noa, kamino wach matek e kindgi giwegi.]</verse>
				<verse number="30">Kuom higni ariyo duto Paulo nodak kuno e ot mochulo, kendo ne orwako ji duto mane biro nene.</verse>
				<verse number="31">Ne olando wach Loch Nyasaye, kendo ne opuonjo kuom Yesu Kristo, kowuoyo e lela, ma onge ng’ama otame.</verse>
			</chapter>
		</book>
		<book number="45">
			<chapter number="1">
				<verse number="1">Ma en barua ma an Paulo, jatich Yesu Kristo, ema andikonu un jo-Rumi. Nyasaye noluonga mondo abed jaote, kendo nowala mondo aland Wachne Maber.</verse>
				<verse number="2">Chon Nyasaye nosemiyo jonabi osingore e Muma Maler ni Wach Maberni biro biro.</verse>
				<verse number="3">En Wach Maber mawuoyo kuom Wuode ma Ruodhwa Yesu Kristo. Korka anywola mar dhano, ne en nyakwar Daudi,</verse>
				<verse number="4">to korka tich Roho Maler, to ne onyis ratiro ni en Wuod Nyasaye, nikech teko mane ochierego koa kuom joma otho.</verse>
				<verse number="5">En ema ne otimona ng’wono mondo abed jaote e nyinge, mondo ami ogendini duto oyie kuome kendo oluore.</verse>
				<verse number="6">Un bende un kuom joma Yesu Kristo oseluongo mondo obed jogego.</verse>
				<verse number="7">Kuom mano andikonu un ji duto man Rumi, ma Nyasaye ohero, kendo oseluongo mondo obed joge. Ng’wono gi kue moa kuom Nyasaye Wuonwa gi Ruoth Yesu Kristo mondo obed kodu.</verse>
				<verse number="8">Mokwongo agoyo ni Nyasaye erokamano e nying Yesu Kristo nikech un uduto, nimar humb yie ma un-go landore e piny ngima.</verse>
				<verse number="9">To Nyasaye ma atiyone gi chunya duto ka alando Wach Maber man kuom Wuode, ong’eyo kaka aparou e lemona kinde duto.</verse>
				<verse number="10">Pile akwaye ni chieng’ moro, ka oyie, to mondo ayud thuolo mar biro iru, bang’ dwaro timo kamano kuom ndalo mang’eny.</verse>
				<verse number="11">Agombo nenou mondo apognue mich ma Roho chiwo, mondo ubed gi teko,</verse>
				<verse number="12">tiende ni ka wan kanyachiel to mondo wajiwre, ka yieu konya, kendo yiena bende konyou.</verse>
				<verse number="13">To owetena, adwaro ni mondo ung’e ni asetemo biro iru ndalo mang’eny, to timo kamano osetama nyaka chil kawuono. Asegombo mondo abi atiye tich maber e kindu, kaka asetimo e kind ogendini mamoko ma ok jo-Yahudi.</verse>
				<verse number="14">Achalo ng’at man gi gop ogendini duto, bed ni gin joma olony kata joma ok olony, joma osomo kata joma ok osomo.</verse>
				<verse number="15">Mano emomiyo un joma odak Rumi bende, agombo ahinya landonu Wach Maber.</verse>
				<verse number="16">Aonge gi wich kuot moro amora kuom Wach Maber, nimar en e teko mar Nyasaye, mawaro ji duto moyie. Mokwongo nobiro ni jo-Yahudi, to bang’e nobiro ni joma ok jo-Yahudi bende.</verse>
				<verse number="17">Wach Maber nyiso ji yo ma miyogo dhano bedo e winjruok kode, mana kaka Muma wacho ni, “Ng’at ma obet e winjruok gi Nyasaye nikech oyie ema nobed mangima.”</verse>
				<verse number="18">Mirimb Nyasaye moa e polo, mamon gi richo duto kod timbe ma ok kare mag joma geng’o adiera, koro osefwenyore.</verse>
				<verse number="19">Nyasaye kumogi nikech gik moko duto ma dhano onego ong’e kuom Nyasaye osefwenyorenigi malong’o, nikech Nyasaye osemiyo ging’eyogi.</verse>
				<verse number="20">Chakre chwech piny, dhano osebedo kong’eyo ni Nyasaye nigi teko mochwere, kendo ni en Nyasaye adier. Kata obedo ni gik manyiso ni en Nyasaye ok nyal nenore, to ing’eyogi kuom gik ma osechueyo. Kamano dhano ok nyal wuondore ni kiagi</verse>
				<verse number="21">Kata obedo ni ji nong’eyo Nyasaye, to ne ok gidwar mana miye duong’, kata goyone erokamano moromogo. Kar timo kamano, to parogi nokethore, kendo chunygi maonge rieko, mudho opong’o.</verse>
				<verse number="22">Giwacho ni giriek, to gin mana joma ofuwo.</verse>
				<verse number="23">Kar lamo Nyasaye ma ok tho, to gilamo mana kido mar dhano matho, kata mag winy, kata mag le, kod mag gik mamol.</verse>
				<verse number="24">Mano emomiyo Nyasaye nojwang’ogi e timbe mag dwanyruok ma chunygi ohero, kendo ma gikethogo ringregi giwegi.</verse>
				<verse number="25">Ne giloko adiera mar Nyasaye odoko miriambo, kendo kar lamo Jachuech ma owinjore yud pak nyaka chieng’ to ne gilamo mana gik mochue, kendo gimiyo duong’.</verse>
				<verse number="26">Kuom mano Nyasaye nojwang’ogi, moweyogi e gombogi maricho makelo wichkuot. Mon noweyo riwore gi chwogi, mi odwanyore gi mon wetegi, ma en gima mono!</verse>
				<verse number="27">Chwo bende noweyo mon, mi oowore kuom gombo chwo wetegi. Kamano chwo nodwanyore gi chwo wetegi mi giyudo kum e ringregi giwegi moromore gi dwanyruokgi.</verse>
				<verse number="28">Ne gidagi yie Nyasaye, omiyo Nyasaye nojwang’ogi, mi parogi olal, kendo gitimo gik ma ok onego gitim.</verse>
				<verse number="29">Gipong’ gi timbe maricho duto, kaka gombo gi chuny marach. Adier gipong’ gi nyiego gi nek gi dhaw gi miganga kod himruok. Gin jokuoth,</verse>
				<verse number="30">gi johang wach, bende gin joma Nyasaye oweyo, kendo ma ochayo Nyasaye. Gin jokwinyo, gi joma wigi tek kod joma wuorore. Pile gifwenyo yore manyien mag timo richo, kendo gin joma ok winj jonywol.</verse>
				<verse number="31">Gin joma wang’gi tek, gi joma ok rit singruokgi, kod joma ok ohero jowetegi, kendo ok kechgi.</verse>
				<verse number="32">Ging’eyo malong’o ni Chik Nyasaye wacho ni joma timo gik makamago owinjore gi tho, to kata kamano pod gisiko gitimogi atima, to bende gipako joma timo gik ma kamago.</verse>
			</chapter>
			<chapter number="2">
				<verse number="1">Kuom mano, ka ing’ado ni wadu bura, to ng’e ni bura oseloyi, bed ni in ng’at manadi, nikech ka ing’ado ni jomoko bura, to ing’ado bura mana ni in iwuon, nimar in bende itimo mana gik ma jogo timo.</verse>
				<verse number="2">In iwacho ni, “Wang’eyo ni Nyasaye ni kare kokumo joma timo gik makamago.”</verse>
				<verse number="3">To in ing’ado bura ni joma timo gigo, to in iwuon bende itimogi, koro ere kaka iparo ni initony e buch Nyasaye?</verse>
				<verse number="4">Koso itimo kamano nikech ichayo Nyasaye nimar ong’won ahinya kendo ohore mos, mak okumi piyo? Donge ing’eyo ni Nyasaye ng’won kamano mana nikech odwaro ni mondo ilokri?</verse>
				<verse number="5">To in wiyi tek, kendo itamori yie, omiyo ikano kum ni in iwuon ndalo mar mirima, tiende ni chieng’ ma Nyasaye noelie bura mare makare.</verse>
				<verse number="6">Chieng’no nomi ng’ato ka ng’ato pok moromo gi timne.</verse>
				<verse number="7">Joma osiko katimo maber, kendo dwaro pak gi duong’ moa kuom Nyasaye, kod ngima ma ok rum, nomi ngima ma nyaka chieng’.</verse>
				<verse number="8">To joma dwaro mana gigi giwegi, kendo ok dwar gima kare, to dwaro mana luwo gima ok kare noyud kum gi mirima mager.</verse>
				<verse number="9">Masira kod chandruok noyud ng’ato ka ng’ato matimo richo. Jo-Yahudi ema nokwong yudo masichego, eka joma ok jo-Yahudi bende noyudgi.</verse>
				<verse number="10">To ng’ato ka ng’ato matimo maber noyud duong’ gi pak kod kue. Jo-Yahudi ema nokwong yudogi, eka joma ok jo-Yahudi bende.</verse>
				<verse number="11">Nyasaye ok dew wang’ ng’ato!</verse>
				<verse number="12">Joma timo richo, to ok ong’eyo Chik Musa, nolal nono, kata obedo ni gikia Chik kamano. Joma timo richo, to ong’eyo Chik, nong’adnigi bura kaluwore gi Chik.</verse>
				<verse number="13">Ng’ato nyalo winjo Chik, to ka ok omako, to ok onyal bet e winjruok gi Nyasaye.</verse>
				<verse number="14">Ka joma ok jo-Yahudi, ma gin joma onge Chik, timo mana gima Chik dwaro, to mano nyiso ni Chik tiyo e chunygi, kata obedo ni gikia Chik kamano.</verse>
				<verse number="15">Mano nyiso ni gima Chik dwaro ondiki e chunygi. Parogi bende nyiso ni mano en adier, nikech seche moko parogi nyisogi ni giseketho, to seche moko parogi onyisogi ni gionge bura.</verse>
				<verse number="16">Kamano e kaka notimre chieng’ ma Nysaye nomi Yesu Kristo yalie weche mopondo duto manie chuny dhano. Mano e kaka Wach Maber ma alando nyiso.</verse>
				<verse number="17">In to ipakori ni in ja-Yahudi, kendo imor gi bedo kamano. Igeno kuom Chik Musa, kendo isungori ni in achiel kuom jo-Nyasaye.</verse>
				<verse number="18">Iwacho ni osepuonji Chik, omiyo ing’eyo gima Nyasaye dwaro mondo itim, kendo inyalo pogo gik makare gi gik maricho.</verse>
				<verse number="19">Bende iwacho ni ing’eyo chutho ni in jatend muofni, kendo ni in e ler ni joma ni e mudho,</verse>
				<verse number="20">bende ni itayo joma ofuwo, kendo in japuonj nyithindo. Mago duto iwacho nikech Chik oting’oni rieko gi adiera duto.</verse>
				<verse number="21">To ka ipuonjo jomoko kamano, to in dak ipuonjri iwuon? Ipuonjo ni, “Kik ikwal,” to in donge ikuelo?</verse>
				<verse number="22">Iwacho ni kik ng’ato terre, to in donge iterori? In isin gi nyiseche manono, to donge ikwuelo e hekalu mag nyiseche manono?</verse>
				<verse number="23">In ipakori ni in gi Chik Nyasaye, to donge ikelo achaye ni Nyasaye kiketho Chik,</verse>
				<verse number="24">mana kaka Muma wacho niya, “Un jo-Yahudi ema umiyo joma ok jo-Yahudi tugo gi nying Nyasaye”?</verse>
				<verse number="25">Ka imako Chik, to ter moterigo nyangu nigi tiende, to ka ok imako Chik, to ichal gi ng’at ma ok oter nyangu, kata bed ni oteri nyangu kamano.</verse>
				<verse number="26">Kamano bende, ka ng’at ma ok ja-Yahudi, kendo ma ok oter nyangu, omako Chik, to Nyasaye nokwane ka ka ng’at moter nyangu.</verse>
				<verse number="27">To in ja-Yahudi moter nyangu kendo man gi Chik mondiki kamano, to pod ikethe aketha, to gin, kata obedo ni ok otergi nyangu, to girito Chik?</verse>
				<verse number="28">Gik ma oko ok ema mi ng’ato dok ja-Yahudi maradier, bende tero nyangu mar ringruok ok e tero nyangu maradier.</verse>
				<verse number="29">Ooyo, ja-Yahudi maradier en ng’at ma ja-Yahudi gie chunye, kendo tero nyangu maradier bende en mar chuny. En tich Roho, to ok en tich rito Chik. Kata obedo ni ng’at ma kamano ok yud pak kuom dhano, to oyudo kuom Nyasaye.</verse>
			</chapter>
			<chapter number="3">
				<verse number="1">To ng’ato kuomu nyalo penjo niya, “Ka kamano to ere ber mar bedo ja-Yahudi? Koso ere ber mar tero nyangu?”</verse>
				<verse number="2">To adwoko kama: Nitie ber mang’eny kuom bedo ja-Yahudi. Mokwongo Nyasaye nogeno jo-Yahudi mi omiyogi Wachne.</verse>
				<verse number="3">To koro, ka jomoko kuomgi ne ok orito wachneno, iparo ni mano dimi adiera mar Nyasaye bed maonge tich koso?</verse>
				<verse number="4">Ooyo, ok kamano ngang’! Nyasaye nyaka bed jaadiera, kata obedo ni ji duto gin jomriambo, mana kaka Muma wacho ni, “A Nyasaye, in ema nyaka inenri ng’ama kare kiwuoyo, to bende kiyali, to nyaka ilo bura.”</verse>
				<verse number="5">To ng’ato nyalo wacho ni richowa nyiso ji tim makare mar Nyasaye, omiyo Nyasaye ok ni kare kakumowa.</verse>
				<verse number="6">To mano ok nyal bet kamano, nimar ka Nyasaye ok ni kare, to ere kaka dong’ad ni piny bura?</verse>
				<verse number="7">Ng’ato bende nyalo wacho niya, “Miriambona osemiyo adiera mar Nyasaye onenore malong’o, kendo osekelone duong’. Koro ere gimomiyo pod ing’adona bura ni an jaricho?”</verse>
				<verse number="8">To mano chalo mana gi wacho ni, “Watimuru richo mondo ber obedie.” Chutho, jomoko osehangonwa kawacho ni mano e gima wapuonjo! Nyasaye nokum joma kamago kaka owinjore!</verse>
				<verse number="9">To koro ere kaka wan jo-Yahudi waloyo ji mamoko? Ngang’, ok waloyogi kata matin, nikech asenyiso ni richo oloyo jo-Yahudi gi joma ok jo-Yahudi mana machalre,</verse>
				<verse number="10">mana kaka Muma wacho niya, “Onge ng’ama kare Ooyo, onge kata mana ng’at achiel</verse>
				<verse number="11">Onge ng’ama wach donjone, kata mana ng’ama dwaro Nyasaye.</verse>
				<verse number="12">Ji duto osebayo yo, mi gidoko joma nono. Onge ng’ato kuomgi matimo maber. Ooyo, onge kata mana ng’at achiel.”</verse>
				<verse number="13">“Dhogi chalo gi bur mong’amo dhoge, kendo giwacho mana miriambo lilo.” “Wechegi chalo gi kwich thuond rai.”</verse>
				<verse number="14">“Dhogi opong’ gi kuong’ kod weche makech.”</verse>
				<verse number="15">“Tiendgi wer, ka gidhi chuero remo,</verse>
				<verse number="16">kendo kamoro amora ma gidhiye to chandruok gi masira ema wuokie.</verse>
				<verse number="17">Ok ging’eyo yo makelo kue.”</verse>
				<verse number="18">“Ok giluoro Nyasaye kata matin.”</verse>
				<verse number="19">To wang’eyo ni weche duto ma Chik wacho oket ni joma nie bwo Chikno. Kuom mano, ji onge gi yo ma ginyalo tonygo e bura, to buch Nyasaye okwako piny duto.</verse>
				<verse number="20">Onge ng’ama nyalo bet e winjruok gi Nyasaye nikech osemako Chik, nimar tich Chik en mana miyo dhano ng’eyo ni oseketho.</verse>
				<verse number="21">To koro yo ma Nyasaye miyogo dhano bet e winjruok kode oseelore, kendo ok otenore kuom Chik kata matin. To kata kamano Chik Musa gi Jonabi wuoyo kuome.</verse>
				<verse number="22">En e yo ma Nyasaye miyogo dhano bet e winjruok kode nikech yie ma oyiego kuom Yesu Kristo. Yorno ni thuolo ni ji duto moyie, nikech onge gima gipogorego.</verse>
				<verse number="23">Ji duto oseketho, kendo girem kuom duong’ mar Nyasaye.</verse>
				<verse number="24">To Nyasaye miyo gibet e winjruok kode kuom ng’wonone, nikech Yesu Kristo nowarogi.</verse>
				<verse number="25">Nyasaye nochiwo Yesu mondo thone obed misango migologo richo mag joma oyie. Notimo kamano mondo onyisgo ni timne kare, kata obedo ni ne osebedo ka ok odew richo mane joma chon otimo kamano.</verse>
				<verse number="26">To bende notimo kamano mondo onyisgo ni pod otimo gima kare ndalogi, kendo ni ng’ato ka ng’ato moyie kuom Yesu, to omiyo bet e winjruok kode.</verse>
				<verse number="27">Koro ere gima odong’ ma ng’ato nyalo sungorego? Onge gimoro, nikech sunga osegol oko chuth. To ere gima omiyo ogole? Ogole nikech warito Chik koso? Ooyo, ogole mana nikech wayie.</verse>
				<verse number="28">Wasenwang’o malong’o ni Nyasaye miyo ng’ato bet e winjruok kode mana nikech yie, to ok nikech rito Chik kata matin.</verse>
				<verse number="29">Uparo ni Nyasaye en mana Nyasach jo-Yahudi kende koso? Donge en Nyasach joma ok jo-Yahudi bende? Adier en Nyasach joma ok jo-Yahudi bende.</verse>
				<verse number="30">Nikech Nyasaye en achiel. Obiro miyo jo-Yahudi bet e winjruok kode mana nikech yiegi. Kamano bende e kaka nomi joma ok jo-Yahudi bedi e winjruok kode mana nikech yiegi.</verse>
				<verse number="31">Koso uparo ni kwajiwo wach yie kamano to wamiyo Chik bedo maonge gi tich? Ooyo, ok kamano. Koro eka waguro Chik!</verse>
			</chapter>
			<chapter number="4">
				<verse number="1">Koro ere gima dwawachi kuom Ibrahim ma kwarwa? Ang’o mane oneno?</verse>
				<verse number="2">Ka dine bed ni obet e winjruok gi Nyasaye nikech gik mane otimo, to kara da obedo gi gima omiyo onyalo sungore. To chutho oonge gi gima onyalo sungorego e nyim Nyasaye,</verse>
				<verse number="3">nikech Muma wacho niya, “Ibrahim noyie kuom Nyasaye, mi yieneno ema ne omiyo Nyasaye okwane ni en ng’ama kare.”</verse>
				<verse number="4">Ka ng’ato osetiyo tich moro, to chudone ok kwan ka kony moro momiye amiya, to ikwano ka pok moyudo kuom luche.</verse>
				<verse number="5">To ka ng’ato ok ogeno kuom gimoro mosetimo, to oyie mana kuom Nyasaye mamiyo joma richo bet e winjruok kode, to yieneno ema ikwano ka gima omiyo obet e winjruok gi Nyasaye.</verse>
				<verse number="6">Mano bende e gima ne Daudi owacho kare, mak orango timbe mosetimo. Nowacho niya,</verse>
				<verse number="7">“Mano kaka joma Nyasaye oseweyonigi kethogi, kendo orucho richogi, gin johawi!</verse>
				<verse number="8">Adier, ng’at ma Ruoth ok kwan ka jaricho en jahawi!”</verse>
				<verse number="9">To uparo ni hawi mane Daudi owuoyo kuomeni, en mar joma oter nyangu kende koso? Ooyo, en mar joma ok oter nyangu bende, nikech wasehulo ni Muma wacho ni, “Yie mar Ibrahim ema ne omiyo Nyasaye okwane ni en ng’ama kare.”</verse>
				<verse number="10">Nyasaye nokwane ni en ng’ama kare kosetere nyangu, koso ka podi? Donge nokwane kapok otere nyangu, to ok kosetere?</verse>
				<verse number="11">To achien ne otere nyangu kaka ranyisi ni Nyasaye ne okwane ni en ng’at makare nikech yie mane en-go kane pok otere nyangu. Kuom mano, Ibrahim e wuon ji duto moyie kuom Nyasaye, kendo ma Nyasaye kwano ni joma kare, kata obedo ni ok otergi nyangu.</verse>
				<verse number="12">To bende en e wuon jogo moter nyangu, to mana nikech giluwo yor yie mane wuonwa Ibrahim bende oluwo kane pok otere nyangu.</verse>
				<verse number="13">Nyasaye nosingore ni Ibrahim kod nyikwaye ni piny nobed margi to ne ok osingore kamano nikech Ibrahim norito chik, to mana nikech nokwane ni en ng’at makare kuom yie mane en-go.</verse>
				<verse number="14">Ka da bed ni gima Nyasaye osingore imiyo mana joma orito Chik, to kara yie ma ng’ato nigo onge tiende, kendo singruok mar Nyasaye bende onge tich.</verse>
				<verse number="15">Chik kelo mirimb Nyasaye, to kama chik ongee, ketho chik bende ongee.</verse>
				<verse number="16">Gimomiyo yie nyaka bedie en ni mondo gik moko duto oyud nono kuom ng’wono, kendo singruok obed gi teko ni koth Ibrahim duto, ok mana ni joma rito Chik kende, to bende ni mago ma oyie mana kaka Ibrahim e wuonwa waduto,</verse>
				<verse number="17">mana kaka Muma wacho niya, “Aseketi wuon ogendini mang’eny.” Kuom mano, singruok nigi teko e nyim Nyasaye mane Ibrahim oyie kuome. En e Nyasaye machiero joma otho, kendo ma gima owacho miyo gik maonge betie.</verse>
				<verse number="18">Ibrahim noyie kendo nogeno agena, kata obedo ni gima dine mi ogen kamano ne onge! Mano omiyo nodoko wuon ogendini mathoth, mana kaka Muma wacho ni, “Nyikwayi nobed mana mathoth kamano.”</verse>
				<verse number="19">Kata obedo ni hike koro ne dirom mia achiel, ong’eyo ni ringre owuon chalo gi gima otho, kendo ni Sara bende koro ndalone mar nywol osekadho, to yie mare ne ok odok chien.</verse>
				<verse number="20">Ne pod ogeno agena singruok mar Nyasaye ma ok oriwo gi kiawa. Yie mare nopong’ gi teko, mi omiyo Nyasaye duong’,</verse>
				<verse number="21">ka en gi ratiro ni Nyasaye nigi teko mar timo gima ne osesingore ni notim.</verse>
				<verse number="22">Yieno ema ne omiyo “Nyasaye okwane ni en ng’ama kare.”</verse>
				<verse number="23">To weche mondik ni, “Nyasaye nokwane ni en ng’ama kare,” ne ok ondiki mana nikech Ibrahim kende,</verse>
				<verse number="24">to nondiki nikech wan bende, ma ibiro kwano ni joma kare nikech wayie kuom Jal mane ochiero Yesu Ruodhwa oa kuom joma otho.</verse>
				<verse number="25">Yesu ema ne ochiw mi otho nikech richowa, to ne ochiere mondo wabedi e winjruok gi Nyasaye.</verse>
			</chapter>
			<chapter number="5">
				<verse number="1">Kaka osemi wabet e winjruok gi Nyasaye nikech wayie, koro wan gi kue kod Nyasaye kuom Yesu Kristo Ruodhwa.</verse>
				<verse number="2">Yesu ma wayie kuomeni ema oseyawonwa yo ma wayudogo gueth mar Nyasaye ma wan-goni, kendo wamor nikech wageno ni wanane duong’ mar Nyasaye.</verse>
				<verse number="3">To ok mano kende! To wabedo mamor kata mana e masiche mwaneno, nikech wang’eyo ni masira kelo kinda,</verse>
				<verse number="4">to kinda miyo ng’ato bedo gi chuny ma Nyasaye oyiego, kendo chuny ma kamano miyo ng’ato bedo gi geno.</verse>
				<verse number="5">To geno ma kamano ok kuod wiwa, nikech Roho Maler ma Nyasaye osemiyowa osepong’o chunywa gi hera mar Nyasaye.</verse>
				<verse number="6">Kane pod ok wanyal gimoro, wan joma ok oluoro Nyasaye, to Kristo nothonwa e ndalo mane Nyasaye oketo.</verse>
				<verse number="7">Tek mondo ng’ato oyie tho kar ng’at makare, to kamoro inyalo yudo ng’ato ma diyie chiwore kar ng’at maber.</verse>
				<verse number="8">To gima nyisowa ni Nyasaye oherowa gi hera maduong’ en ni Kristo nothonwa kane pod wan joricho.</verse>
				<verse number="9">Kaka koro tho Kristo osemiyo wabet e winjruok gi Nyasaye, wan gi ratiro ni obiro resowa e kum mogik.</verse>
				<verse number="10">Kane pod wan wasik Nyasaye, to ne omiyo wasedoko osiepne, kuom tho mar Wuode. To tinde kaka koro wasedoko osiepene, donge ibiro resowa moloyo nikech ngima mar Wuode?</verse>
				<verse number="11">To ok mano kende. Wamor bende kuom Nyasaye nikech gima ne Yesu Kristo Ruodhwa otimonwa, nimar en ema nomiyo wadoko osiep Nyasaye.</verse>
				<verse number="12">Wang’eyo ni richo nodonjo e piny nikech tim ng’at achiel, kendo richono nokelo tho. Kamano tho nobiro kuom ji duto, nikech ji duto nokelo richo.</verse>
				<verse number="13">To chutho richo ne nie piny kata mana e ndalo mane Nyasaye pok omiyo ji Chik Musa, to ka onge chik to richo ok kwan ka richo.</verse>
				<verse number="14">To chakre ndalo mar Adam nyaka ndalo mar Musa, tho noloyo ji duto, koda ka joma ok oketho kaka Adam noketho, kotamore rito chik mane Nyasaye omiye. Adam ne en ranyisi mar Jal mane onego obi.</verse>
				<verse number="15">To ng’wono mane Nyasaye otimo opogore mabor gi richo mane Adam otimo, nikech richo mar ng’ato achiel nokelo ni ji duto tho, to ng’wono mar Nyasaye, kod chiwo mane ng’at achiel ma en Yesu Kristo okelo nomiyo ji duto gweth mogundho.</verse>
				<verse number="16">Mich Nyasayeno opogore mabor gi richo mar ng’at achielno, nimar richo achiel nokelo ni ji duto bura, to richo mang’eny nokelo mich mang’won mane omiyo ji duto obet e winjruok gi Nyasaye.</verse>
				<verse number="17">Ka ketho mar ng’ato achiel ema nomiyo tho olocho, to mano kaka joma yudo ng’wono mogundho mar Nyasaye gi michne ma miyo gibedo e winjruok kode nobed gi ngima kendo nolochi nikech ng’at achiel ma en Yesu Kristo!</verse>
				<verse number="18">Kaka ketho achiel nomiyo bura oloyo ji duto, kamano bende e kaka tim makare achiel miyo ji duto bedo e winjruok gi Nyasaye, kendo miyogi ngima.</verse>
				<verse number="19">Bende kaka ji duto nodoko joketho nikech ng’at achiel notamore winjo wach, e kaka ji duto nobed e winjruok gi Nyasaye nikech ng’at achiel nowinjo wach.</verse>
				<verse number="20">Chik nobiro, mi ketho omedore. To kama richo nomedoree, ng’wono nomedoree moloyo,</verse>
				<verse number="21">ni mondo kaka richo nolocho kamiyo ji duto tho, e kaka mondo ng’wono olochi, ka Nyasaye miyo ji bedo e winjruok kode, kendo miyogi ngima ma nyaka chieng’ kuom Yesu Kristo Ruodhwa.</verse>
			</chapter>
			<chapter number="6">
				<verse number="1">To koro ere gima dwawachi? Dwawachi ni ber kwasiko watimo richo mondo ng’wono mar Nyasaye omedre koso?</verse>
				<verse number="2">Ngang’! Ok kamano! Korka wach richo to wan mana joma otho. Koro ere kaka dwadhi nyime kwadak e richo?</verse>
				<verse number="3">Donge ung’eyo ni kane obatiswa, mi wariwore gi Yesu, to batisono nomiyo wariwore kode e thone?</verse>
				<verse number="4">Mano onyiso ni kane obatiswa mi wariwore gi Yesu e thone, to ne oyikwa kode bende, mondo kaka ne Kristo ochier oa kuom joma otho kuom teko maduong’ mar Wuoro, e kaka wan bende wabed gi ngima manyien.</verse>
				<verse number="5">Ka waseriwore kode e thone, to wanariwre kode e chierne bende.</verse>
				<verse number="6">Wang’eyo ni ngimawa machon nogur kode e msalape ni mondo kitwa mar richo orum, kendo ni mondo kik wamed bedo wasumb richo,</verse>
				<verse number="7">nikech ka ng’ato osetho to osegonye oa e richo.</verse>
				<verse number="8">Ka wasetho gi Kristo to wayie ni wanabed mangima kode bende,</verse>
				<verse number="9">nikech wang’eyo ni Kristo osechier oa kuom joma otho, kendo ok nochak otho nimar tho koro onge gi teko kuome.</verse>
				<verse number="10">Tho mane othogo, notho ni richo dichiel kende, to koro kaka ongima, ongima ni mondo oti ni Nyasaye.</verse>
				<verse number="11">Kamano e kaka onego ukwanru ni usetho ni richo, to ungima ni mondo uti ni Nyasaye kuom Yesu Kristo.</verse>
				<verse number="12">Mano emomiyo kik uwe richo bed gi loch e ringreu matho, mondo kik uluw gombo mag ringruok.</verse>
				<verse number="13">Kik ng’ato kuomu yie mondo fuonde moro amora obed gima itimogo richo, to chiwreuru ni Nyasaye ka joma otho mochako ochier. Adier, chiwneuru ringreu duto mondo obed gik ma itimogo gik makare,</verse>
				<verse number="14">nimar richo ok nochak obed gi loch kuomu, nikech koro ok un e bwo Chik, to un e bwo ng’wono mar Nyasaye.</verse>
				<verse number="15">To koro nadi? Dwatim atima richo nikech koro ok wan e bwo Chik to wan e bwo ng’wono koso? Ngang! Ok kamano!</verse>
				<verse number="16">Donge ung’eyo malong’o ni ka uchiworu ni ng’ato ka wasumbe, mi urito chikene, to chutho un wasumb ng’atno? Kamano bende ka un wasumb richo to tho ema ochomou, to ka un wasumb winjo wach to Nyasaye biro miyo ubed e winjruok kode.</verse>
				<verse number="17">To wagoyo ni Nyasaye erokamano nikech kata obedo ni yande un wasumb richo, to koro urito puonj mane omiu gi chunyu duto.</verse>
				<verse number="18">Ne ogonyu e tuech richo, mi udoko wasumb tim makare.</verse>
				<verse number="19">Awuoyonu gi weche mayot winjo nikech parou mar dhano thanythany. Kaka ne uchiwo ringreu obed wasumb dwanyruok gi tim ma ok kare, mutimo atima richo, e kaka koro chiwuru ringreu obed wasumb tim makare mondo udok joma ler.</verse>
				<verse number="20">Kane un wasumb richo, to ne ok uneno ni onego uluw tim makare.</verse>
				<verse number="21">To ere ohala mane uyudo kuom timo gik ma koro miyou wichkuotgi? Giko mar gigo en mana tho.</verse>
				<verse number="22">To koro osegonyu e tuech richo, mi udoko wasumb Nyasaye, omiyo ohala muyudo en ngima maler, kendo gikone en ngima ma nyaka chieng’.</verse>
				<verse number="23">Misach richo en tho, to mich Nyasaye en ngima mochwere kuom Yesu Kristo Ruodhwa!</verse>
			</chapter>
			<chapter number="7">
				<verse number="1">Owetena, un joma ong’eyo kaka chik tiyo, omiyo ung’eyo ni chik otueyo ng’ato mana ka pod ongima.</verse>
				<verse number="2">Wakawuru dhako man gi chwore kaka ranyisi: Chik kend otueye kuom chwore ka pod chwore ngima. To ka chwore otho, to ogonye kuom chik mane otueye kuom chwore.</verse>
				<verse number="3">To ka odhi odak gi dichwo moro ka chwore pod ngima, to iluonge ni dhako materore. To ka chwore otho to chik ok otueye. En thuolo omiyo ka ng’at machielo koro okende, to ok en dhako materore.</verse>
				<verse number="4">Owetena, un bende uchalo kamano. Ne udoko fuond ringre Kristo, omiyo Chik onge gi teko kuomu, nikech uchalo joma otho. Mano notimore mondo ubed jo-ng’at machielo, ma en Jal mane ochier oa kuom joma otho, mondo wan duto wanyag olemo ni Nyasaye.</verse>
				<verse number="5">E ndalo mane pod waluwo timbe mag dhano, Chik nomiyo gombo otiyo e ngimawa, mi onywolo mana tho.</verse>
				<verse number="6">To koro osegonywa kuom Chik mane otueyowa, nikech wachalo joma osetho. Koro ok wati ni Nyasaye e yo machon, kwaluwo mana Chik mondiki, to watiyone ka wan gi ngima manyien ma Roho kelo.</verse>
				<verse number="7">Koro ere gima dwawachi? Dwawach ni Chik en richo koso? Ngang! Ayie ni ka da Chik onge, to ok dang’eyo ni richo en ang’o. Ka da ni Chik ok owacho ni ‘Kik igombi,’ to da ok ang’eyo ni gombo en ang’o.</verse>
				<verse number="8">Chikno nomiyo richo thuolo, mi okelo gombo duto mopogore opogore e chunya. Ka da onge Chik, to richo dobedo gima otho.</verse>
				<verse number="9">Chon ne ok ang’eyo wach Chik, to ne angima angima. To kane ang’eyo Chik, richo nodoko mangima, mi an to atho.</verse>
				<verse number="10">Kamano chik mane oketi mondo okel ngima, nokelona mana tho,</verse>
				<verse number="11">nikech richo noyudo thuolo ma Chik okelo, mi owuonda, kendo onega.</verse>
				<verse number="12">Kuom mano, Chik Musa en gima ler, kendo chike moting’o bende ler, kendo kare, kendo beyo.</verse>
				<verse number="13">Kara dwawachi ni gima ber ema nomiyo atho koso? Ngang’! Richo notiyo gi gima ber, mi onega, mondo richo ong’ere malong’o ni en ang’o. Kamano chik nyiso ni richo en gima rach moloyo.</verse>
				<verse number="14">Wang’eyo malong’o ni Chik Musa ber, nikech oa kuom Nyasaye. An to an mana dhano matho, moseng’iew modoko misumba richo.</verse>
				<verse number="15">Gik ma atimo odhiera, nikech ok atim gik ma adwaro ni mondo atim, to atimo mana gik ma ok adwar.</verse>
				<verse number="16">To ka atimo gik ma ok adwar timo kamano to mano nyiso ni ayie ni Chik ber.</verse>
				<verse number="17">To chutho ok an ema atim gigo, to richo modak e chunya ema timogi.</verse>
				<verse number="18">Ang’eyo ni an kaka dhano, onge gima ber man kuoma, nikech kata obedo ni adwaro timo gima ber, to ok anyal.</verse>
				<verse number="19">Gima ber ma adwaro timo ok atim, to gima rach ma ok adwar ema atimo.</verse>
				<verse number="20">To ka atimo gima ok adwar timo kamano to mano nyiso ni ok an ema atim gino, to richo modak kuoma ema time.</verse>
				<verse number="21">Koro gima asefwenyo en ni, ka adwaro timo gimoro maber, to richo kende ema arodhnogo.</verse>
				<verse number="22">E chunya maiye to amor gi Chik Nyasaye,</verse>
				<verse number="23">to e ringra anwang’oe chik machielo makedo gi chik ma chunya oyiego. Chikno omiyo abedo misumba richo modak e ringra.</verse>
				<verse number="24">Yaye! Mano kaka an ng’at machandore! Ng’ano ma biro resa e ringruok mar thoni?</verse>
				<verse number="25">Agoyo ni Nyasaye erokamano, nikech Yesu Kristo Ruodhwa ema biro resa! Kuom mano, aneno ni an awuon arito Chik Nyasaye mana gi parona kende, to e ngimana mar dhano to aluwo mana chik mar richo.</verse>
			</chapter>
			<chapter number="8">
				<verse number="1">Mano emomiyo koro onge bura kuom jogo man kuom Kristo Yesu,</verse>
				<verse number="2">nikech ka ng’ato ni kuom Kristo, to chik mar Roho makelo ngima osegonye kuom chik makelo richo kod tho.</verse>
				<verse number="3">Gima Chik Musa ne ok nyal timo nikech nyawo mar dhano e gima Nyasaye notimo kane ooro Wuode e kido mar ringruok machal mana gi ringrewa matimo richo, mondo obed misango magolo richo. Kamano, kane en e ringruokno, nomiyo bura oloyo richo,</verse>
				<verse number="4">mondo tim makare ma Chik dwaro ochop kare kuomwa, wan ma koro wawuotho kaka Roho dwaro, to ok kaka ngima mar dhano dwaro.</verse>
				<verse number="5">Joma timo gik ma ngima mar dhano dwaro, paro mana weche mag dhano, kendo mano kelo tho,</verse>
				<verse number="6">to joma timo gik ma Roho dwaro, paro mana weche mag Roho, kendo mano kelo ngima kod kue.</verse>
				<verse number="7">Ng’at ma paro mana weche mag dhano mon gi Nyasaye, nikech ok orito Chik Nyasaye. Adier, ok onyal rite.</verse>
				<verse number="8">Chutho, joma timo mana gik ma ngima mar dhano dwaro ok nyal bedo malong’o ni Nyasaye.</verse>
				<verse number="9">Ka Roho mar Nyasaye odak e iu, to ok unyal timo gik ma ngima mar dhano dwaro, to utimo mana gik ma Roho dwaro, kendo ka ng’ato onge gi Roho mar Kristo, to ok en ng’ate.</verse>
				<verse number="10">To ka Kristo nie iu, to kata obed ni ringreu otho nikech richo, chunyu to ngima nikech Nyasaye osemiyo ubet e winjruok kode.</verse>
				<verse number="11">To bende ka Roho ma Jal mane ochiero Yesu oa kuom joma otho odak e iu, to en mane ochiero Kristo oa kuom joma otho nomi ringreu matho bedo mangima bende, nikech Roho modak e iu.</verse>
				<verse number="12">Emomiyo owetewa, wan jogowi, to ok jogop dwaro mar dhano, mondo watim gik ma ngima mar dhano dwaro,</verse>
				<verse number="13">nikech kutimo gi ma ngima mar dhano dwaro to ubiro tho. To ka unego timbeu maricho kuom teko mar Roho, to unubed mangima.</verse>
				<verse number="14">Ji duto ma Roho mar Nyasaye otelonigi gin nyithind Nyasaye.</verse>
				<verse number="15">To Roho ma useyudo ok loku wasumbini mondo uchak ubed maluor. Ooyo, Rohono lokowa nyithind Nyasaye, omiyo ng’ato ka ng’ato kuomwa ywak ni Nyasaye, ka luonge ni, “Baba! Wuora!”</verse>
				<verse number="16">Roho owuon oriwore gi chunywa kanyisowa ni wan nyithind Nyasaye.</verse>
				<verse number="17">To ka wan nyithind Nyasaye kamano, to wayudo mich ma osesingorenwa bende. Adier, wayudo michgo kaachiel gi Kristo! Chutho, ka wayie neno masira kode, to wanayud duong’ kode bende.</verse>
				<verse number="18">To aneno ni masira mwaneno ndalogi tin, kipimo gi duong’ mapok oel mwabiro yudo.</verse>
				<verse number="19">Gik moko duto mochue rito kogeno ahinya mondo Nyasaye omi nyithinde ofwenyre.</verse>
				<verse number="20">Nyasaye nomiyo gik moko duto mochue obedo kayiem nono, ok nikech dwarogi giwegi, to nikech dwarone owuon. To ne nitie geno ni</verse>
				<verse number="21">chieng’ moro nogony gik moko duto mochue, mondo kik gibed gik matow, to giyud thuolo maduong’ ma nyithind Nyasaye nigo.</verse>
				<verse number="22">Wang’eyo ni nyaka chil kawuono gik mochue duto chur, kendo neno rem mana ka dhako ma muoch kayo.</verse>
				<verse number="23">Ok mago kende, to wan bende wachur e iwa wawegi, ka warito mondo Nyasaye olokwa nyithinde, komiyowa thuolo chutho. Wachur kamano kata obedo ni Nyasaye osemiyowa Roho kaka mich mokwongo mar gueth ma wabiro yudo achien.</verse>
				<verse number="24">Adier genono ema ne oreswago. Ka waseyudo gima wageno yudo, to koro ok wanyal wacho ni wan gi geno, nikech ere kaka ng’ato nyalo geno yudo gima oseyudo?</verse>
				<verse number="25">To ka wageno yudo gima pok waneno, to rit ma waritegono nyiso ni wan jokinda.</verse>
				<verse number="26">Mano e kaka Roho bende konyowa e nyawowa, nikech ok wang’eyo kaka owinjore walem. To Roho owuon kwayonwa Nyasaye, kachur gi chur ma weche dhano ok nyal wacho,</verse>
				<verse number="27">kendo Nyasaye ma nono chuny dhano ong’eyo gima Roho kwayo, nikech okwayo ni jo-Nyasaye e yo ma Nyasaye oyiego.</verse>
				<verse number="28">Wang’eyo ni Nyasaye omiyo gik moko duto tiyo kaachiel mondo joma ohere oyud gueth. Jogo gin joma oseluongo kaka odwaro.</verse>
				<verse number="29">Gin e joma noyiero chon, mi oketo obedo gi kido machal gi kit Wuode, mondo Wuode obed wuowi maduong’ e kind owetene mang’eny.</verse>
				<verse number="30">Joma ne Nyasaye oyierogo ema noluongo, kendo joma noluongogo nomiyo obet e winjruok kode, bende joma osemiyo obet e winjruok kodego ema opogonigi duong’ne maler.</verse>
				<verse number="31">To koro dwawach ang’o kuom wechego duto? Ka Nyasaye ni kodwa, to ere gima dwaluor, kata ka ng’ato obedo jasikwa?</verse>
				<verse number="32">Nyasaye ne ok otimo migundia kuom Wuode owuon, to ne ochiwe mi otho nikech wan duto. To kane ochiwo Wuode kamano, to ere kaka dotamre miyowa gik moko duto mogundho?</verse>
				<verse number="33">Ng’ano ma didonj ni joma Nyasaye oseyiero, ka Nyasaye ema osemiyo gibet e winjruok kode?</verse>
				<verse number="34">Koso ere ng’ama ding’adnwa bura, ka Kristo Yesu ema ne othonwa? To ok tho ema nothonwa kende, to bende ne ochier, mi obet e bat korachwich mar Nyasaye, kendo en ema okwayonwa!</verse>
				<verse number="35">Ang’o ma dipogwa gi hera ma Kristo oherowago? Dobed masira, koso chandruok, koso sand, koso kech, koso duk, koso himruok, koso tho?</verse>
				<verse number="36">Adier, mago timorenwa mana kaka Muma wacho niya, “Inegowa seche duto nikech in, kendo wachalo mana gi rombe midwaro yang’o.”</verse>
				<verse number="37">To kata kamano, waloyo gigo duto chutho, nikech teko mar Jal mane oherowa,</verse>
				<verse number="38">nimar ang’eyo malong’o ni onge gima nyalo pogowa gi hera ma oherowago, bed ni en tho kata ngima, kata malaika kata joloch mag polo,</verse>
				<verse number="39">kata gik manie wiwa malo kata gik manie bwowa piny, kata gimoro amora manadi mochue. Adier, onge gima nyalo pogowa gi hera mar Nyasaye, moherowago kuom Kristo Yesu Ruodhwa.</verse>
			</chapter>
			<chapter number="9">
				<verse number="1">Kaka an ja-Kristo, gima koro adwaro wacho en adier chutho. Ang’eyo e chunya ni ok ariambi,</verse>
				<verse number="2">kendo Roho Maler bende nyisa ni awacho adier. An gi kuyo maduong’, kendo chunya lit pile nikech wach jowetena ma jo-Israel, ma gin joogandana kuom anywola.</verse>
				<verse number="3">Dayie mondo an awuon Nyasaye okweda, mi gola kuom Kristo, kapo ni mano dikonygi.</verse>
				<verse number="4">Jo-Israel gin joma Nyasaye oseyiero mondo obed nyithinde. Ne onyisogi duong’ne maler, kendo ne otimo kodgi singruok madongo. Nomiyogi Chik Musa kendo nonyisogi kaka onego gilame e Hekalu. Bende nosingorenigi ni obiro guedhogi.</verse>
				<verse number="5">Gin e nyikwa kwerewa madongo machon, kendo korka anywola, to Mesia ne oa e ogandagi. Opak Nyasaye Moloyo Gik Moko Duto nyaka chieng’! Amin.</verse>
				<verse number="6">To kik ugal ni gima Nyasaye nosingore ok osechopo, nikech jo-Israel duto ok gin joma Nyasaye oseyiero.</verse>
				<verse number="7">To bende nyikwa Ibrahim duto ok gin nyithind Nyasaye, nimar Nyasaye nowacho ni Ibrahim niya, “Joka Isaka kende ema noluong ni nyikwai.”</verse>
				<verse number="8">Mano nyiso ni nyithindo duto mane Ibrahim onywolo ok gin nyithind Nyasaye, to mana mago monywol kaluwore gi singruok mar Nyasaye ema ikwano ka nyithind Nyasaye adier,</verse>
				<verse number="9">nikech mano e gima Nyasaye nosingore niya, “Ka kinde ochopo kare, to anaduogi, kendo nanwang’ ka Sara osenywolo nyathi mawuowi.”</verse>
				<verse number="10">To ok mano kende. Kwarwa Isaka nonywolo nyithindo ariyo gi Rebeka chiege.</verse>
				<verse number="11">To kane pok onywolgi, tiende ni kane pok gitimo gimoro maber kata marach,</verse>
				<verse number="12">to Nyasaye nowacho ni Rebeka ni, “Nyathini maduong’ noti ni nyathini matin.” Mano nobet kamano mondo yo ma Nyasaye oyierogo ji ogurre, nikech en ema oluongo ng’ato kaka dwarone obet, to ok nikech timbe ma ng’ato otimo.</verse>
				<verse number="13">Mano bende e kaka Muma wacho ni, “Ne ahero Jakobo, Esau to ne asin-go.”</verse>
				<verse number="14">To koro dwawach ang’o? Dwawach ni Nyasaye ok ni kare koso? Ooyo! Ok nyal bet kamano,</verse>
				<verse number="15">nikech Nyasaye nowacho ni Musa niya, “Anakech jogo ma adwaro kecho, kendo anabed mang’won ni joma adwaro bedonigi mang’won.”</verse>
				<verse number="16">Emomiyo ok en wach gima ng’ato dwaro kata gima ng’ato timo momiyo Nyasaye yiere, to en mana wach ng’wono mar Nyasaye owuon.</verse>
				<verse number="17">Nyasaye wacho ni Farao e Muma niya, “Ne aketi ruoth mana ni mondo gima atimoni omi ji ong’e kaka tekona duong’, kendo mondo humba olandre e piny ngima.”</verse>
				<verse number="18">Kuom mano waneno ni ka Nyasaye dwaro timo ni ng’ato ng’wono, to otimo atima. Bende ka odwaro ni mondo omi chuny ng’ato odok matek, to otimo atima kamano.</verse>
				<verse number="19">To ang’eyo ni ng’ato kuomu biro penja niya, “Ka onge ng’ama nyalo geng’o gima Nyasaye dwaro kamano, to ere gima omiyo Nyasaye pod dhaw gi ji?”</verse>
				<verse number="20">To an adwoke ni, in dhano adhanani, in ng’a, ma dipenj Nyasaye wach?</verse>
				<verse number="21">Donge jachuech nigi teko mar timo atima gima ohero gi lowo? Koso donge lowo achiel onyalo chueyogo agulni ariyo, ma achiel itiyogo tich mogen, to machielo itiyogo tich aticha?</verse>
				<verse number="22">To mano bende e gima Nyasaye osetimo. Kata obedo ni ne odwaro nyiso ji mirimbe, mondo ging’e tekone, to ne ohore mos gi ng’wono maduong’, mi ok otieko joma okechogo mane owinjore otieki.</verse>
				<verse number="23">To bende notimo kamano mondo omigo ji ong’e duong’ne kaka lich. En duong’ ma omiyo joma otimonigi ng’wono, ma gin joma ne oseloso chon mondo oyud duong’ kamano.</verse>
				<verse number="24">Jogo e wan, ma moko Nyasaye oluongo kuom jo-Yahudi, to moko oseluongo kuom joma ok jo-Yahudi bende.</verse>
				<verse number="25">Mano oluwore gi gima Nyasaye owacho e kitap Hosea niya, “Ji mane ok joga, analuong ni joga. Adier, oganda mane ok ahero, analuong ni joma ahero,</verse>
				<verse number="26">kendo kama ne okwergie chon ni, ‘Ok un joga,’ e kama noluonggie ni, nyithind Nyasaye Mangima.”</verse>
				<verse number="27">Isaya bende nowuoyo kuom jo-Israel kama: “Kata ka jo-Israel ng’eny mana ka kuoyo manie dhonam, to ji manok kuomgi kende ema nokwo,</verse>
				<verse number="28">nikech Ruoth Nyasaye nong’ad bura e piny piyopiyo, mana kaka nowacho ni notim.”</verse>
				<verse number="29">Mano oluore gi gima Isaya nosewacho chon niya, “Ka dine Ruoth Nyasaye Manyalo Gik Moko Duto ok oweyonwa joma chungo wiwa, to dine warumo mana ka Sodom gi Gomora.”</verse>
				<verse number="30">Koro wanawach ang’o? Onego wawach ni joma ok jo-Yahudi, mane ok otemo mondo obed e winjruok gi Nyasaye, ema koro osebet e winjruok kode kuom yie,</verse>
				<verse number="31">to jo-Israel, mane temo dwaro yor Chik ma dimi gibed e winjruok gi Nyasaye, ne ok oyudo chik ma kamano.</verse>
				<verse number="32">To ang’o ma omiyo ne ok ginyal yude? Ne ok ginyal yude nikech ne ok gitemo mondo gibed e winjruok gi Nyasaye kuom yie, to mana kuom gik ma gitimo. Ne gichwanyore e kidi machwanyo ji.</verse>
				<verse number="33">En kidi ma Muma wuoyo kuome niya, “Winjuru! Aketo kidi mabiro chwanyo ji e dala Sayun. En lwanda ma nomi gipodhi. To ng’at moyie kuom Jal ma kidino ochung’ kare, to ok noywag ang’e.”</verse>
			</chapter>
			<chapter number="10">
				<verse number="1">Owetena, alamo Nyasaye matek mondo jo-Israel okwo, nikech mano ema chunya dwaro ahinya.</verse>
				<verse number="2">Ayie ni giketo chunygi kuom tiyo ni Nyasaye, to gikia yo ma onego gitinego,</verse>
				<verse number="3">nikech pok ging’eyo yo ma Nyasaye miyogo ji bet e winjruok kode, to gise mana temo loso yorgi giwegi. Kamano ne ok giyie luwo yo ma Nyasaye miyogo ji bet e winjruok kode.</verse>
				<verse number="4">To koro Kristo osemiyo Chik obedo maonge gi tich, komiyo ji duto moyie kuome, bet e winjruok gi Nyasaye.</verse>
				<verse number="5">Gima ne Musa ondiko kuom wach bedo e winjruok gi Nyasaye kuom mako Chik wacho kama: “Ng’at ma omako Chik, Chik nomi obed mangima.”</verse>
				<verse number="6">To kuom wach bedo e winjruok gi Nyasaye kuom yie, to owachoe niya, “Kik ipenjri e chunyi ni, ‘Ng’ano ma didhi malo e polo?’ ” tiende ni, ng’ano ma didhi kwa Kristo obi e piny?</verse>
				<verse number="7">“Kata kik ipenjri ni, ‘Ng’ano ma dilor mwalo e Piny Joma Otho?’ ” tiende ni, ng’ano ma digol Kristo a kuom joma otho?</verse>
				<verse number="8">Ooyo Muma wacho kama: “Wach Nyasaye chiegni kodi; en mana e dhogi kendo e chunyi.” En e wach mar yie mwalando niya,</verse>
				<verse number="9">Ka iwacho gi dhogi e lela ni Yesu e Ruoth, kendo iyie e chunyi ni Nyasaye ne ochiere oa kuom joma otho, to noresi.</verse>
				<verse number="10">En kamano nikech ng’ato nyaka yie gi chunye mondo obed e winjruok gi Nyasaye, kendo nyaka owuo e lela gi dhoge mondo orese.</verse>
				<verse number="11">Muma wacho niya, “Ng’at moyie kuome ok noywag ang’e.”</verse>
				<verse number="12">Mano oriwo ji duto nikech onge pogruok e kind jo-Yahudi gi joma ok jo-Yahudi, to giduto gin gi Ruoth achiel man gi mwandu mang’eny mopogo ni ji duto malame.</verse>
				<verse number="13">Muma wacho ni, “Ng’ato ka ng’ato malamo Ruoth noresi.”</verse>
				<verse number="14">To ere kaka ji nyalo lame, ka ok giyie kuome? Koso ere kaka digiyie kuom Jal ma pok giwinjo wachne? Koso digiwinj ni entie nadi, ka ng’at malandonigi wach onge?</verse>
				<verse number="15">Koso ere kaka ji nyalo lando Wach Maber ka ok oorgi? En mana kaka Muma wacho niya, “Mano kaka ji mor ka gineno joma kelo nigi Wach Maber!”</verse>
				<verse number="16">To ok en ni ji duto ne oyie Wach Maberno, to obet mana kaka Isaya wacho niya, “Ruoth, ere ng’ama oseyie wach mwalando?”</verse>
				<verse number="17">Kuom mano yie a kuom winjo. To gima iwinjo en Wach Maber mawuoyo kuom Kristo.</verse>
				<verse number="18">To koro apenjo niya, “Bende nyalo bet ni jo-Israel ne ok owinjo Wach?” Ooyo! Ne gisewinjo, mana kaka Muma wacho ni, “Dwond joland wach osewinji e piny duto. Adier, wechegi osetundo e tung’ piny gi tung’ piny.”</verse>
				<verse number="19">Apenjo kendo niya, “Bende nyalo bet ni jo-Israel ne ok owinjo tiend wach?” To akwongo adwoko penjono kanyisou gima ne Musa owacho ni, “Anami nyiego maku kod joma ok oromo luong ni oganda. Adier, anami mirima maku kod oganda ma onge rieko.”</verse>
				<verse number="20">To Isaya wuoyo gi chir niya, “Joma ne ok manya ema ne onwang’a. Adier, afwenyora ni joma ne ok penja.”</verse>
				<verse number="21">Kuom jo-Israel to owuoyoe niya, “Odiechieng’ duto narieyo bada, ka ahombo oganda ma wigi tek kendo ma piem koda, mondo oduog ira.”</verse>
			</chapter>
			<chapter number="11">
				<verse number="1">To bende apenjo niya, “Nyasaye osewito joge koso?” Ooyo! Ok nyal bet kamano, nikech an awuon an ja-Israel ma nyakwar Ibrahim, kendo ma jadhood Benjamin.</verse>
				<verse number="2">Nyasaye ok osewito joge mane ong’eyo chon! Koso ukia gima Muma wacho kuom Elija? Donge owacho ni Elija noywagore ni Nyasaye kuom gima jo-Israel no timo, kowacho niya,</verse>
				<verse number="3">“Ruoth, gisenego jonabi magi, kendo gisemuko kendeni mag misango. An kenda ema adong’ to kata an bende gidwaro nega.”</verse>
				<verse number="4">To Nyasaye nodwoke niya, “An gi ji alufu abiriyo ma pok ogoyo chonggi piny mondo olam Baal.”</verse>
				<verse number="5">Kamano ndalogi bende nitie joma odong’ ma Nyasaye oyiero kuom ng’wonone.</verse>
				<verse number="6">Oseyierogi kuom ng’wono to ok kuom gik ma gisetimo, nimar ka da bed ni oseyierogi kuom gik ma gisetimo, to ng’wono ok dobedo ng’wono adier.</verse>
				<verse number="7">To koro nadi? Waneno ni gima jo-Israel osebedo ka dwaro, pok giyudo, to joma nok kuomgi mane oyier ema oseyude. Jomoko duto to ne omi chunygi odoko matek mondo kik winj gima Nyasaye dwaro,</verse>
				<verse number="8">mana kaka Muma wacho ni, “Nyasaye osemiyogi chuny ma nindo otero. Kamano wang’gi ok nen, kendo itgi ok winj wach, nyaka chil kawuono.”</verse>
				<verse number="9">Daudi bende nowacho niya, “Sewni maggi mondo obed obadho kod amoso, kamiyo gipodho kendo ikumogi.</verse>
				<verse number="10">Wang’gi mondo oimre kik ginen, kendo chandruok obembgi abemba nyaka chieng’.”</verse>
				<verse number="11">To koro apenjo niya, “Kane jo-Yahudi ochwanyore, ne gipodho mi gilal chuth koso?” Ooyo, ok kamano. Ketho mane jo-Yahudi okethogo nomiyo warruok obiro ni joma ok jo-Yahudi, mondo omi jo-Yahudi obed gi nyiego kodgi.</verse>
				<verse number="12">To ka ketho mag jo-Yahudi nokelo mwandu ni piny, kendo ka lal margi nokelo mwandu ni joma ok jo-Yahudi, to mano kaka dwokogi ir Nyasaye chuth dikel mwandu miwuoro!</verse>
				<verse number="13">To koro adwaro wuoyo kodu un joma ok jo-Yahudi. Kaka oseketa jaote ni joma ok jo-Yahudi, akwano tijano ka gima duong’ ahinya,</verse>
				<verse number="14">katemo matek mondo ami jo-Yahudi wetena obed gi nyiego kodu, mondo ami moko kuomgi okwo.</verse>
				<verse number="15">Kane Nyasaye owitogi, to mano e yo mane okelogo winjruok e kinde kod ji. To ka mano en adier, to donge ung’eyo ni korwakogi kendo, to mano nobed mana ka chier a kuom joma otho?</verse>
				<verse number="16">Ka makati mokwong tedo ochiw ni Nyasaye, to mano miyo makati duto bet maler, kendo ka tiend yath ler, to mano nyiso ni bedene duto ler.</verse>
				<verse number="17">En adier ni Nyasaye oserwakou un joma ok jo-Yahudi, mi ubedo joge, kendo uyudo gueth kaachiel gi jo-Yahudi. To rwakuno chalo mana gi bede yadh zeituni mong’ad oko, eka ochom bad yadh zeituni ma thim kargi, ma koro yudo chiembe koa e tiend yath kaachiel gi bede mamoko.</verse>
				<verse number="18">To kik upakru ni miti uloyo bede mamokogo! To paruru ni un ok uting’o tiend yath, to tiend yath ema oting’ou.</verse>
				<verse number="19">Kamoro ubiro wacho niya, “Bede moko nong’ad oko mondo ochomwa kargi.” Ee, mano en adier,</verse>
				<verse number="20">to ne ong’adgi oko nikech ne ok giyie, to un koro usiko asika kuom yath nikech uyie. To mano kik mi usungru, to beduru gi luoro e nyim Nyasaye.</verse>
				<verse number="21">Ka jo-Yahudi, machalo bede yath hie ema ne Nyasaye ok okecho, un to dokechu nadi?</verse>
				<verse number="22">Neuru ni Nyasaye ng’won kendo ger. Oger ni joma oselal, to ong’won ni un, to mana kusiko kuyie ng’wonone. Ka ok utimo kamano to un bende ibiro ng’adou oko.</verse>
				<verse number="23">To bende ka jo-Yahudi ok osiko kotamore yie, to nochak ochomgi e yath, nikech Nyasaye nigi teko mar chomogi kendo.</verse>
				<verse number="24">Un joma ok jo-Yahudi uchalo bad yath mane ong’ad oko kuom zeituni mae thim, mi ochom e yadh zeituni mopidhi. Jo-Yahudi to chalo gi bede yath hie, omiyo mano kaka chako chomogi kendo e yadhgi giwegi yot!</verse>
				<verse number="25">Owetena, wach moro mopondo nitie e wachni ma adwaro mondo ung’e, nikech dipo ka uparo ni uriek. Wachno chalo kama: Bath jo-Israel konchiel chunygi osedoko matek, to mano biro dhi nyime nyaka kar romb joma ok jo-Yahudi ma Nyasaye dwaro, yud warruok.</verse>
				<verse number="26">Mano e kaka jo-Israel duto nokwo, mana kaka Muma wacho niya, “Jawar nobi koa Sayun. Enogol richo duto mag nyikwa Jakobo</verse>
				<verse number="27">Mano e singruok ma anatim kodgi ka agolo richogi.”</verse>
				<verse number="28">Kane ilando ni jo-Yahudi Injili, to ne gidoko wasik Nyasaye, to mano nokelonu konyruok, un joma ok jo-Yahudi. To kata kamano Nyasaye noseyierogi, kendo pod oherogi, nikech oparo kweregi.</verse>
				<verse number="29">Ka Nyasaye oyiero ng’ato kendo oguedho, to ok olok parone kuom ng’atno.</verse>
				<verse number="30">Un joma ok jo-Yahudi, chon ne utamoru winjo wach Nyasaye, to koro useyudo ng’wono mar Nyasaye nikech jo-Yahudi otamore winjo wach.</verse>
				<verse number="31">Kamano koro jo-Yahudi otamore winjo wach nikech gineno ni useyudo ng’wono, to mano otimore mana ni mondo koro gin bende giyud ng’wono.</verse>
				<verse number="32">Nyasaye nomiyo ji duto obedo joma otamore winjo wach kamano mondo ong’wonnigi giduto.</verse>
				<verse number="33">Mano kaka mwandu mag Nyasaye dongo! Riekone kod ng’eyone tut manadi! Ere ng’ama nyalo ng’eyo tiend gik moparo? Koso ere ng’ama nyalo ng’eyo yorene?</verse>
				<verse number="34">En mana kaka Muma wacho niya, “Ere ng’ama oseng’eyo paro mar Ruoth Nyasaye, kata ere ng’ama osebet jang’adne rieko?</verse>
				<verse number="35">Koso ere ng’ama osemiye gimoro, ma dimi obed gi gope?”</verse>
				<verse number="36">En ema ne ochueyo gik moko duto, kendo ema omiyo gisiko gintie, bende en ema omiyogi gima omiyo gintie. Duong’ obedne nyaka chieng’! Amin.</verse>
			</chapter>
			<chapter number="12">
				<verse number="1">Emomiyo owetena, asayou kuom ng’wono mar Nyasaye mondo uchiw ringreu obed misango mangima kendo maler ma Nyasaye nyalo yiego, nikech mano e yo maradier mar lemo monego uluw.</verse>
				<verse number="2">Kik uluw timbe mag pinyni, to lokreuru mondo parou odok manyien, eka ubiro ng’eyo gik ma Nyasaye dwaro. Gin gik mabeyo kendo malong’o ma Nyasaye oyiego.</verse>
				<verse number="3">Kaka Nyasaye osemiya mich kuom ng’wonone, anyisou ni ng’ato ka ng’ato kuomu kik ketre e duong’ moongego, to mondo opar maber maromre gi yie ma Nyasaye osepogone.</verse>
				<verse number="4">Ringruok achiel nigi fuonde gi leche mang’eny ma moro ka moro nigi tichne owuon.</verse>
				<verse number="5">Kamano e kaka wan bende wang’eny, to wabedo ringruok achiel kuom Kristo, kendo waduto wan fuonde mamoko.</verse>
				<verse number="6">Wan gi mich mopogore opogore, kaka mich mane Nyasaye omiyowa kuom ng’wonone obet. Ka mich momi ng’ato en mar hulo wach moa kuom Nyasaye, to mondo ohul wach maromre gi yie mopogne.</verse>
				<verse number="7">To ka michne en mar tiyo ni ji, to oket chunye e tijno. To ka ng’ato en japuonj, to mondo opuonj ji,</verse>
				<verse number="8">kendo ka tich ng’ato en jiwo ji, to mondo otim kamano. Ka en jachiwo to mondo ochiw mabup. Ng’at momi mich mar bedo jatelo bende mondo otel ni ji katimo kinda. To ng’at makonyo ji mondo otim kamano gi mor.</verse>
				<verse number="9">Herau mondo obed maonge miganga. Beduru mosin gi gik maricho, to sikuru kuom gik mabeyo.</verse>
				<verse number="10">Herreuru kaka owete onego herre, ka ng’ato ka ng’ato miyo owadgi duong’ moloyo en owuon.</verse>
				<verse number="11">Timuru kinda maonge samuoyo, kendo keturu chunyu kuom tiyo matek ni Ruoth.</verse>
				<verse number="12">Geno ma un-go mondo omi ubed mamor. Kisandou, to timuru sinani, kendo lemuru mak uweyo.</verse>
				<verse number="13">Poguru giu ni jo-Nyasaye modhier, kendo beduru joma ohero rwako welo.</verse>
				<verse number="14">Kwauru Nyasaye mondo oguedh joma sandou. Ee, kwayeuru mondo oguedhgi aguedha, to kik okuong’gi.</verse>
				<verse number="15">Beduru mamor gi joma mor, kendo ywaguru gi joma ywak.</verse>
				<verse number="16">Beduru joma winjore, kendo kik ubed joma sungore, to beduru e achiel gi ji duto. Kik ukawru ni uriek.</verse>
				<verse number="17">Ka ng’ato otimonu marach, to kik uchulne kuor, to keturu chunyu kuom timo gik ma ji duto oyiego ni beyo.</verse>
				<verse number="18">Temuru mondo kanyalore, to udag gi ji duto gi kue.</verse>
				<verse number="19">Osiepena, kik uchul kuor, to kar chulo kuor to weuru mondo mirimb Nyasaye ema otim kamano, nikech ondiki e Muma ni Ruoth Nyasaye owacho niya, “An ema nachul kuor. Adier, anachul maonge kiawa!”</verse>
				<verse number="20">Muma wacho bende niya, “Ka jasiki odenyo, to miye chiemo, kendo ka riyo oloye to miye pi omodhi, nikech kitimo kamano, to inege gi wichkuot.”</verse>
				<verse number="21">Kik uwe richo lou, to timuru gik mabeyo mondo ulogo richo.</verse>
			</chapter>
			<chapter number="13">
				<verse number="1">Ng’ato ka ng’ato nyaka winj wach joma nigi teko mar loch, nimar teko duto wuok mana kuom Nyasaye, kendo joma nigi tekogo, Nyasaye ema oketo.</verse>
				<verse number="2">Omiyo ng’ama tamore winjo wach joma nie loch to tamore winjo mana gima Nyasaye ema oketo. Ng’ato ang’ata matimo kamano nokel kum kuome owuon,</verse>
				<verse number="3">nikech joma nie loch ok nyal bwogo joma timo maber, to mak mana joma timo marach ema gibwogo. Donge idwaro ni mondo joma nigi loch kik bwogi? Kara tim atima gik mabeyo, eka joma nigi loch nopaki,</verse>
				<verse number="4">nikech gin jotich Nyasaye matiyo mondo okonyi. To ka itimo marach to gin jotich Nyasaye matoyo mirimb Nyasaye kuom joketho.</verse>
				<verse number="5">Mano emomiyo nyaka iluor joma nigi loch, ok nikech mirimb Nyasaye kende, to nikech kata e chunyi iwuon ing’eyo ni mano en gima kare.</verse>
				<verse number="6">Mano bende ema omiyo onego ugol osuru, nikech ka joma nigi loch tiyo tichgi to gitiyo ni Nyasaye.</verse>
				<verse number="7">Miuru ng’ato ka ng’ato gima onego umiye, bed ni en osuru, kata luor, kata duong.’</verse>
				<verse number="8">Kik ubed gi gop ng’ato, to gowi kende ma unyalo bedogo en mana hera ma onego uhergo jowadu. Ng’at mosehero wadgi to osechopo Chik Musa duto.</verse>
				<verse number="9">Chikego e magi: Kik iterri, kik ineki, kik ikwal, kendo kik igombi. Chikego kaachiel gi chike mamoko duto, oriw e wach achiel niya, “Her wadu kaka iherori iwuon.”</verse>
				<verse number="10">Ka ihero wadu, to ok inyal timone marach. Mano emomiyo hera chopo chik duto.</verse>
				<verse number="11">To timuru kamano nikech ung’eyo ni kinde koro osechopo ma uchiewie ua e nindo, nikech chieng’ mibiro resowae koro chiegni moloyo ndalo mane wachakoe yie kuom Yesu.</verse>
				<verse number="12">Otieno chiegni rumo, kendo dwaro ru. Emomiyo waweuru timbe mag mudho, to wamanreuru gi gilweny mag ler.</verse>
				<verse number="13">Ngimawa mondo obed mobidhore, kaka joma wuotho e ler odiechieng’. Waweuru dwanyruok gi mer gi terruok gi anjawo gi dhaw kod nyiego.</verse>
				<verse number="14">To rwakreuru gi Yesu Kristo kaka okumbau, kendo weuru keto chunyu kuom paro gik ma ringruok gombo.</verse>
			</chapter>
			<chapter number="14">
				<verse number="1">Kata ka ng’ato nigi yie mayomyom, to rwakeuru arwaka ma ok uchande gi weche ma pod en-go kiawa.</verse>
				<verse number="2">Jomoko nigi yie motegno mamiyogi thuolo mar chamo gimoro amora ma gihero, to joma onge gi yie motegno to chamo mana alot kende.</verse>
				<verse number="3">Joma chamo kit chiemo duto kik cha joma ok tim kamano. To bende joma chamo mana alot kende kik ng’ad bura ni joma chamo kit chiemo duto, nikech Nyasaye oserwakogi.</verse>
				<verse number="4">In to in ng’a, ma diwach ni jatich ng’ato timo marach? Kata ka ochung’ motegno, kata opodho, to obadho mana ruodhe! To Ruoth nigi teko mar miyo ochung’ motegno!</verse>
				<verse number="5">Jomoko paro ni odiechieng’ moro duong’ moloyo odiechienge mamoko, to jomoko paro ni odiechienge duto romre. Kuom weche ma kamago, ng’ato ka ng’ato nyaka bed gi ratiro e chunye kuom gik ma okwano ni kare.</verse>
				<verse number="6">Joma paro ni odiechieng’ moro duong’ ahinya, timo kamano kamiyogo Ruoth duong’. Joma chamo kit chiemo duto timo kamano kamiyogo Ruoth duong’, nimar gigoyo ni Ruoth erokamano; kendo joma kuero kit chiemo moko bende timo kamano kamiyogo Ruoth duong’, nikech gin bende gigoyo erokamano ni Nyasaye.</verse>
				<verse number="7">Onge ng’ato kuomwa ma ngimane en mare owuon, kata ma thone en mare owuon,</verse>
				<verse number="8">nikech ka wangima to wangima ni Ruoth, kendo ka watho to watho ni Ruoth. Emomiyo kata ka wangima kata ka watho, to wan mag Ruoth,</verse>
				<verse number="9">nikech Kristo notho kendo ochier modoko mangima mondo obed Ruodh joma otho gi joma ngima.</verse>
				<verse number="10">Koro in to, ere gima omiyo ing’ado ni owadu bura? Koso in, ere gima omiyo ichayo owadu? Donge ung’eyo ni wan duto wabiro chung’ e nyim kom bura mar Nyasaye?</verse>
				<verse number="11">Mana kaka ondiki e Muma niya, “An Ruoth Nyasaye mangima, akuong’ora niya, ‘Ji duto nogona chonggi piny, kendo ng’ato ka ng’ato nohul ni an e Nyasaye.’ ”</verse>
				<verse number="12">Omiyo ng’ato ka ng’ato kuomwa nowach mana wach man kuome owuon ni Nyasaye.</verse>
				<verse number="13">Kuom mano mondo waweuru ng’ado ni jowadwa bura. To keturu chunyu mondo une ni ok utimo gimoro manyalo miyo owadu podhi, kata ma dimi otim richo.</verse>
				<verse number="14">Ang’eyo maber chutho kaka ja-Kristo, ni onge chiemo moro ma inyalo luongo ni kuero. To ka ng’ato paro ni gimoro en gima kuero, to gino bedone mana kuero.</verse>
				<verse number="15">Ka gimoro ma in ichamo chwanyo owadu, to mano nyiso ni iseweyo wuotho e hera. Omiyo kik iwe chiemo ma ichamo keth ng’at ma Kristo nothone!</verse>
				<verse number="16">Bed kitang’ mondo gima ineno ni ber kik mi jomoko kinde mar wuoyo marach,</verse>
				<verse number="17">nikech Loch Nyasaye ok en wach mar chiemo kata mar madho gimoro, to en mana wach tim makare gi kue kod mor ma Roho Maler kelo.</verse>
				<verse number="18">Omiyo ng’at matiyo ni Kristo e yo ma kamano ema bedo malong’o ni Nyasaye, kendo ema ji bende oyiego.</verse>
				<verse number="19">Emomiyo wadwaruru matek weche makelo kue kod weche ma ng’ato ka ng’ato dikonygo owadgi.</verse>
				<verse number="20">Kik iketh tich Nyasaye mana nikech wach chiemo. En adier ni onge chiemo moro makuero, to kichamo gimoro mamiyo ng’ato podho, to iketho.</verse>
				<verse number="21">Ber mondo iwe chamo ring’o kata madho kong’o kata timo gimoro amora manyalo miyo owadu podhi.</verse>
				<verse number="22">Paro ma in-go korka gik miyiego to bedgo mana e chunyi gi Nyasaye kende. Ng’at maonge gi kiawa moro e chunye, kotimo gima ong’eyo ni kare en jahawi!</verse>
				<verse number="23">To ng’at ma chiemo ka riwo gi kiawa, to bura oloyo, nikech gima otimo ok otim kong’eyo ni kare. Gimoro amora ma ng’ato otimo ka onge gi ratiro ni en gima kare, to en richo.</verse>
			</chapter>
			<chapter number="15">
				<verse number="1">Wan joma nigi yie motegno onego wakony jogo man gi yie mayomyom, ma ok watimo mana gima wan wawegi ema wahero.</verse>
				<verse number="2">Ng’ato ka ng’ato kuomwa mondo otim gima ber kendo malong’o ni owadgi mondo okonye bet gi yie motegno.</verse>
				<verse number="3">Nyaka watim kamano nikech Kristo bende ne ok otimo mana gima en owuon ema ohero, to en mana kaka Muma wacho niya, “Ayany mane ji yanyigo ema koro iyanyago.”</verse>
				<verse number="4">Adier, weche mane ondiki chon e Muma nondiki mondo opuonjwa, kendo mondo Muma omiwa kinda kendo ohowa, mi wabed gi geno.</verse>
				<verse number="5">To Nyasaye ma wuon kinda gi hoch mondo omi ubed gi winjruok achiel kaka Yesu Kristo dwaro,</verse>
				<verse number="6">mondo umi Nyasaye, Wuon Ruodhwa Yesu Kristo, duong’, gi chuny achiel kod dwol achiel.</verse>
				<verse number="7">Rwakuru joweteu mana kaka Kristo bende oserakou, mondo Nyasaye oyud duong’.</verse>
				<verse number="8">Awachonu ni Kristo nodoko jatich jo-Yahudi mondo onyis ji ni Nyasaye en jaadiera, tiende ni mondo omi gima ne Nyasaye osingore ni kwerewa otimre,</verse>
				<verse number="9">kendo mondo joma ok jo-Yahudi opak Nyasaye nikech ng’wonone. Mano e kaka Muma wacho niya, “Emomiyo anapaki e kind joma ok jo-Yahudi. Adier, anapak nyingi gi wer.”</verse>
				<verse number="10">To bende owacho niya, “Un joma ok jo-Yahudi, moruru kaachiel gi joge moyiero.”</verse>
				<verse number="11">Owacho kendo niya, “Un ji duto ma ok jo-Yahudi pakuru Ruoth. Ee, ogendini duto mondo opake!”</verse>
				<verse number="12">Isaya bende wacho niya, “Nyakwar Jesse nobi. En ema nowuogi mondo obed ruodh joma ok jo-Yahudi, kendo en ema joma ok jo-Yahudi nogen kuome.”</verse>
				<verse number="13">Nyasaye ma wuon geno opong’u gi mor duto kod kue nikech uyie kuome, mondo geno maru omedre mogundho kuom teko mar Roho Maler.</verse>
				<verse number="14">Owetena, an awuon ang’eyo chutho ni un joma beyo kendo mariek ahinya, bende ng’ato ka ng’ato kuomu nyalo ng’ado ni wadgi rieko.</verse>
				<verse number="15">Kata kamano asendikonu gi chir e baruani ka aparonugo weche moko. Asetimo kamano nikech mich mane Nyasaye omiya kuom ng’wonone,</verse>
				<verse number="16">mondo abed jatich Kristo Yesu, kendo mondo ati tich dolo ni joma ok jo-Yahudi. Tijano en lando Wach Maber mar Nyasaye mondo joma ok jo-Yahudi obed misango malong’o ni Nyasaye, ma Roho Maler osepwodho.</verse>
				<verse number="17">Kaka an ng’at man kuom Kristo, amor gi tich ma atiyo ni Nyasaye.</verse>
				<verse number="18">An ok dawuo kuom gimoro ma an asetimo, to dawuo mana kuom gik mane Kristo osemiyo atimo mondo joma ok jo-Yahudi oluor Nyasaye.</verse>
				<verse number="19">Notimonigi gi weche kod timbe, kendo gi teko manenore kuom ranyisi gi honni, ma en teko mar Roho. Kamano asetieko lando Wach Maber mar Kristo koni gi koni, chakre Jerusalem nyaka Iliriko.</verse>
				<verse number="20">Gima asedwaro moloyo gik moko duto en ni mondo aland Wach Maber kuonde ma nying Kristo pok ong’eree, mondo kik aged ewi mise mar ng’at machielo,</verse>
				<verse number="21">mana kaka Muma wacho niya, “Joma ne pok onyis wachne nonene, kendo joma ne pok owinjo wachne, nong’e tiende.”</verse>
				<verse number="22">Mano emomiyo kuom ndalo mathoth ok asebedo gi thuolo mar biro iru.</verse>
				<verse number="23">To koro asetieko tija kuondegi, kendo kaka asegombo biro iru kuom higni mang’eny,</verse>
				<verse number="24">koro adwaro ni mondo atim kamano. Abiro nenou ka akadho adhi Spania, kendo ka asebedo kodu moromo to ukonya e wuodhano.</verse>
				<verse number="25">Sani to koro adhi Jerusalem ka atero mich ni jo-Nyasaye man kuno,</verse>
				<verse number="26">nikech kanyakla mag jo-Kristo man Makedonia gi Akaya noneno ni ber mondo gigol chiwo okony jo-Nyasaye modhier man Jerusalem.</verse>
				<verse number="27">Ne gineno ni ber mondo gitim kamano, to chutho gin jogop jogo, nikech kaka joma ok jo-Yahudi oseyudo gueth mag chuny kuom jo-Yahudi, omiyo owinjore gin bende gikony jo-Yahudi gi gik ma gichando mag pinyni.</verse>
				<verse number="28">Ka asetieko tijni, kendo amiyogi pesa duto ma osechoknigi, eka anabi iru ka adhi Spania.</verse>
				<verse number="29">Ang’eyo ni ka abiro iru to anabi gi gueth mogundho mar Kristo.</verse>
				<verse number="30">To asayou owetena, kuom Ruodhwa Yesu Kristo, kendo kuom hera mar Roho, mondo ukonya nywako tich lemo matek, kukwayona Nyasaye</verse>
				<verse number="31">mondo oresa kuom jo-Judea motamore yie, kendo mondo jo-Nyasaye man Jerusalem oyie gi tich ma atiyonigi.</verse>
				<verse number="32">Kamano ka Nyasaye oyie to anabi iru gi mor, kendo ayue kodu.</verse>
				<verse number="33">Nyasach kue mondo obed kodu uduto. Amin.</verse>
			</chapter>
			<chapter number="16">
				<verse number="1">Apwoyonu nyaminwa Fibi. En jatich e kanyakla mar jo-Kristo man Kenkrea.</verse>
				<verse number="2">Rwakeuru e nying Ruoth kaka jo-Nyasaye owinjore tim, kendo konyeuru e wach moro amora modwaro, nikech osekonyo ji mathoth, kaachiel gi an awuon bende.</verse>
				<verse number="3">Mosnauru Priska gi Akula ma jotich wetena kuom Kristo Yesu.</verse>
				<verse number="4">Ne gichiwo ngimagi nikech an! Agoyonigi erokamano, to ok an kenda, to kanyakla duto mag jo-Kristo ma ok jo-Yahudi bende goyonigi erokamano.</verse>
				<verse number="5">Mosnauru kanyakla mar jo-Kristo ma lemo e odgi. Bende mosnauru Epaineto osiepna, ma en ng’at mane okwongo yie kuom Kristo e piny Asia.</verse>
				<verse number="6">Mosnauru Maria mosebedo katiyonu matek ahinya,</verse>
				<verse number="7">kendo mosnauru bende Androniko kod Junias. Gin jo-Yahudi wetena, mane otwewago. Gin joma ogen kuom joote, bende ne gikwongona bedo jo-Kristo.</verse>
				<verse number="8">Mosnauru Ampliato osiepna kuom Ruoth,</verse>
				<verse number="9">kendo mosnauru Urbano ma jatich wadwa kuom Kristo, kod Stefano osiepna.</verse>
				<verse number="10">Mosnauru Apele, ng’at mosetem moyud ni ja-Kristo maradier. Jood Aristobulo bende mosnauru.</verse>
				<verse number="11">Mosnauru Herodian, ma ja-Yahudi wadwa, kaachiel gi jo-Kristo ma jood Narkiso.</verse>
				<verse number="12">Mosnauru Turfena gi Trufosa, ma jotiyo tich Ruoth matek. Bende mosnauru Persi osiepna mosetiyo tich Ruoth gi chunye duto.</verse>
				<verse number="13">Rufus, jatich matek mar Kristo, bende mosnauru, kaachiel gi min mare, mosebet ka rita ka nyathine.</verse>
				<verse number="14">Mosnauru Asunkrito gi Flegon gi Herme gi Patroba gi Hermas kod owete man kodgi.</verse>
				<verse number="15">Mosnauru bende Filologo gi Julia gi Nereas kod nyamin mare, gi Olumpa kod jo-Nyasaye duto man kodgi.</verse>
				<verse number="16">Yogreuru gi mos mar jo-Nyasaye. Kanyakla duto mag joma oyie kuom Kristo omosou.</verse>
				<verse number="17">Akwayou owetena ni beduru motang’ gi joma kelo pogruok kendo miyo ji lal, ka gitamore luwo puonj mane uyudo. Ayeuru kuom joma kamago,</verse>
				<verse number="18">nikech ok gin jotich Ruodhwa Yesu Kristo, to gitiyo mana ni gombogi giwegi. Giwuondo joma kia gi weche mamit kendo malombo ji.</verse>
				<verse number="19">Ji duto osewinjo ni umako Wach Maber; mano emomiyo amor kodu. Adwaro ni mondo udok joma riek korka timo gima ber, to ubed joma ofuwo korka timo gima rach.</verse>
				<verse number="20">Piyopiyo nono Nyasach kue biro miyo unyon Satan gi tiendu. Ng’wono mar Ruodhwa Yesu obed kodu.</verse>
				<verse number="21">Timotheo jatich wadwa, kaachiel gi Lukio gi Jason kod Sosipatro ma jo-Yahudi wetena, jomosou.</verse>
				<verse number="22">(An Tertio, mandiko baruani, bende amosou kuom Ruoth.)</verse>
				<verse number="23">Gayo, ma an wendone, kendo ma bende jarwak jo-Kristo duto man ka e ode, omosou. Erasto ma jakeno mar dala, kod owadwa Kwarto, jomosou. [</verse>
				<verse number="24">Ng’wono mar Ruodhwa Yesu Kristo obed kodu un duto.]</verse>
				<verse number="25">Opak Nyasaye manyalo miyo ubed gi yie motegno, kaluwore gi Wach Maber mar Yesu Kristo ma alando. Wach Maber en wach mane opondo nyaka nene.</verse>
				<verse number="26">To koro Nyasaye mochwere osechiko ni mondo oele e lela mondo ogendini duto oyie kuome kendo omak chikne, mana kaka jonabi nondiko e Muma.</verse>
				<verse number="27">Duong’ obed ni Nyasaye kuom Yesu Kristo nyaka chieng’. En e kende ema oriek. Amen.</verse>
			</chapter>
		</book>
		<book number="46">
			<chapter number="1">
				<verse number="1">An Paulo, mane Nyasaye oyiero kendo oluongo mondo obed jaote Kristo Yesu, ema andiko baruani kaachiel gi owadwa Sosthene.</verse>
				<verse number="2">Wa dikonu un kanayakla mar joma oyie kuom Nyasaye man Korintho, ma un joma osewal ni Kristo Yesu, mi oluong mondo obed jo-Nyasaye kaachiel gi ji duto kuonde duto maluongo nying Ruodhwa Yesu Kristo, ma Ruodhgi kendo Ruodhwa.</verse>
				<verse number="3">Ng’wono gi kue moa kuom Nyasaye Wuonwa kod Ruoth Yesu Kristo obed kodu.</verse>
				<verse number="4">Pile agoyo ni Nyasacha erokamano nikech ng’wono mane omiyou kuom Kristo Yesu.</verse>
				<verse number="5">Bende agoyone erokamano nikech usedoko momew e yore duto kuom Kristo. Ung’eyo wuoyo maber, kendo un gi rieko duto,</verse>
				<verse number="6">nikech usenwang’o e ngimau ni weche mane wanyisou kuom Kristo gin adier.</verse>
				<verse number="7">Omiyo onge mich moro mar chuny ma oremou kapod urito mondo Ruodhwa Yesu Kristo ofwenyore.</verse>
				<verse number="8">Bende enomi ubed motegno nyaka giko, mondo kik ubed gi bura chieng’ ma Ruodhwa Yesu Kristo biroe.</verse>
				<verse number="9">Nyasaye mane oluongou mondo ubed e achiel gi wuode Yesu Kristo Ruodhwa en jaadiera.</verse>
				<verse number="10">Owetena, asayou e nying Ruodhwa Yesu Kristo ni beduru gi winjruok uduto kuom gima uwacho, mondo kik ubed gi pogruok e kindu, to uriwru chutho kuom paro achiel kod dwaro achiel.</verse>
				<verse number="11">Akwayou kamano owetena, nikech jood Kloe moko osenyisa wachu,</verse>
				<verse number="12">tiende ni ng’ato ka ng’ato kuomu wacho mana wachne owuon. Achiel wacho ni, “An ng’at Paulo,” moro to wacho ni, “An ng’at Apolo,” kendo machielo wacho ni, “An ng’at Petro,” to moro bende wacho ni, “An ng’at Kristo.”</verse>
				<verse number="13">To Kristo dipogre tienge tienge adier? Koso uparo ni Paulo ema ne othonu e msalaba? Koso ne obatisu e nying Paulo?</verse>
				<verse number="14">Agoyo erokamano ni Nyasaye ni ne ok abatiso ng’ato kuomu mak mana Krispo gi Gayo.</verse>
				<verse number="15">Omiyo onge ng’ama nyalo wacho ni ne obatisu e nyinga!</verse>
				<verse number="16">(Ee, ne abatiso Stefano bende, kaachiel gi joode, to ok apar ni ne abatiso ng’at machielo kendo.)</verse>
				<verse number="17">Yesu ne ok oora mondo abatis ji, to noora mondo aland Injili, kawuoyo gi weche maliw mondo kik tiend tho mar Yesu e msalaba go ji obindi.</verse>
				<verse number="18">Wach msalaba en mana fuwo ni joma lal, to en teko mar Nyasaye ni wan joma ireso,</verse>
				<verse number="19">mana kaka Muma wacho niya, “Anaketh rieko mar joma riek, kendo anami ng’eyo mar joma ong’eyo bed kayiem nono.”</verse>
				<verse number="20">Koro ere ng’at mariek? Ere japuonj Chik? Koso ere jatwak mariek mar pinyni? Donge Nyasaye osenyiso ji ni rieko mar pinyni en mana fuwo koso?</verse>
				<verse number="21">To Nyasaye nochano gi riekone ni dhano ok nyal ng’eye gi riekone owuon, nikech ne odwaro ni mondo fuwo mar wach mwalando ema mondo obed yo ma owarogo joma oyie.</verse>
				<verse number="22">Jo-Yahudi to dwaro neno honni kaka ranyisi, kendo jo-Grik manyo rieko.</verse>
				<verse number="23">Wan to walando wach Kristo mane ogur e msalaba. En wach ma chwanyo chuny jo-Yahudi, to joma ok jo-Yahudi to kwane ka wach mofuwo.</verse>
				<verse number="24">To joma Nyasaye oseluongo, bed ni gin jo-Yahudi kata joma ok jo-Yahudi, to ong’eyo ni wachno en Kristo, ma en teko Nyasaye kendo riekone,</verse>
				<verse number="25">nikech fup Nyasaye riek moloyo rieko mar dhano, kendo nyawo mar Nyasaye tek moloyo teko dhano.</verse>
				<verse number="26">Koro owetena ma Nyasaye oseluongo, parieuru kaka uchal. Ka unyalo paro kaka dhano paro, to ubiro yudo ni joma nok kuomu kende ema riek, kendo joma nok ema omew, bende joma tin kuomu kende ema wuok e miech ruodhi.</verse>
				<verse number="27">To Nyasaye noyiero gik ma piny kwano ka gik mofuwo mana kong’eyo, mondo okuodgo wi joma riek, kendo noyiero gik ma piny neno ni nyap mondo okuodgo wi joma rateke.</verse>
				<verse number="28">Bende noyiero gik ma piny obwono kendo ochayo kendo ma ok kwan ka gimoro mondo okethgo gik ma piny kwano ka gik madongo.</verse>
				<verse number="29">Notimo kamano mondo ng’ato kik sungre e nyime.</verse>
				<verse number="30">Osekelou e achiel gi Kristo Yesu, kendo osemiyo Kristo obedo riekowa. Kuom Kristo bende ema Nyasaye osemiyo wabet e winjruok kode, kendo osemiyo wabedo joge kendo wayudo warruok.</verse>
				<verse number="31">Mano emomiyo, “Ng’at madwaro sungore to mondo osungre mana nikech gik ma Ruoth osetimo,” mana kaka Muma wacho.</verse>
			</chapter>
			<chapter number="2">
				<verse number="1">Kuom mano owetena, kane abiro iru mondo aland wach mopondo mar Nyasaye, to ne ok awuoyo gi weche mamit kata gi rieko matut,</verse>
				<verse number="2">nimar ne aketo chunya mondo ka an kodu to kik apar gimoro amora mak mana Yesu Kristo, to moloyo wach thone e msalaba.</verse>
				<verse number="3">Kane abiro iru, to ne anyap, kendo luoro nomiyo denda duto otetni,</verse>
				<verse number="4">bende kane alando wach to ne ok akonyora gi weche mariek maywayo ji, to teko mar Roho ema ne onyisou ni wach ma alando en adier,</verse>
				<verse number="5">mondo yie maru kik tenre kuom rieko mar dhano to otenre mana kuom teko mar Nyasaye.</verse>
				<verse number="6">To kata kamano nitie rieko ma wapuonjogo joma yiegi otegno, to ok en rieko mar pinyni, kata mar jotend pinyni, nikech gin to lochgi osechako rumo.</verse>
				<verse number="7">To rieko ma wapuonjo en rieko mopondo mar Nyasaye mapok ofwenyre. En rieko mopand ni ji, mane Nyasaye osechanonwa chon kane pok ochue piny, mondo wayud duong’.</verse>
				<verse number="8">Onge kata achiel kuom jotend pinyni mane ong’eyo riekono, nikech ka dine bed ni ging’eye, to dine ok giguro Ruodh duong’ e msalaba.</verse>
				<verse number="9">To riekono koro osefwenyore, mana kaka Muma wacho niya, “Gik ma wang’ pok oneno, kendo ma it pok owinjo, bende mapok odonjo e chuny dhano, e gik ma Nyasaye oiko ni joma ohere.”</verse>
				<verse number="10">To wan ema ne Nyasaye onyisowa wachne mopondo, kuom teko mar Roho, nikech Roho ofwenyo ni ji gik moko duto, kata mana weche matut mag Nyasaye.</verse>
				<verse number="11">Onge ng’ato manyalo ng’eyo paro manie chuny ng’ato machielo, to maka mana chuny ng’ato ema ong’eyo parone owuon. Kamano bende e kaka Roho mar Nyasaye kende ema ong’eyo paro mar Nyasaye.</verse>
				<verse number="12">To ne ok wayudo Roho moa kuom Nyasaye, mondo wang’e mich duto ma Nyasaye osemiyowa kuom ng’wonone.</verse>
				<verse number="13">Koro kwawuoyo kuom gigo, to ok wakonyre gi weche mag rieko ma dhano puonjo, to wakonyore mana gi weche ma Roho puonjo, kwanyiso joma nigi Roho weche mag chuny.</verse>
				<verse number="14">To ng’at maonge gi Roho ok nyal yie weche ma Roho mar Nyasaye nyise. Adier, ok onyal winjo tiendgi maber, nikech ginenore ka gik mofuwo, nimar inyalo nonogi mana gi teko mar Roho.</verse>
				<verse number="15">To ng’at man gi Roho nyalo nono gik moko duto, to en owuon onge ng’ama nyalo nono chunye.</verse>
				<verse number="16">Mano e gima Muma bende wacho ni, “Ere ng’ama ong’eyo paro mar Ruoth, ma dimi ong’ad ni Ruoth rieko?” Wan to wan gi paro mar Kristo!</verse>
			</chapter>
			<chapter number="3">
				<verse number="1">Kamano owetena, ne ok anyal wuoyo kodu kaka awuoyo gi joma nigi Roho. To ne nyaka awuo kodu ka gima un joma onge gi Roho, kendo mapod yom kuom Kristo.</verse>
				<verse number="2">Ne apidhou mana gi chak, to ok gi chiemo matek, nikech ne pok utegno. To kata mana kawuono, pod ok unyal chame,</verse>
				<verse number="3">nimar pod uchalo joma onge gi Roho, nikech kapod nitie nyiego e chunyu, kendo udhaw e kindu uwegi, to adier mano nyiso ni pod uchalo gi joma onge gi Roho, kendo utimo mana timbe mag dhano.</verse>
				<verse number="4">Ka jomoko kuomu wacho ni, “Wan jo-Paulo”, to moko ni, “Wan jo Apolo”, to mano donge nyiso ni utimo mana timbe mag dhano koso?</verse>
				<verse number="5">Un uparo ni Apolo en ng’a? Koso Paulo to ng’a? Donge wan mana jotich Nyasaye mane omiyo uyie kuom Kristo? Ng’ato ka ng’ato kuomwa tiyo tich mane Ruoth omiye mondo oti.</verse>
				<verse number="6">An ne apidho kodhi, to Apolo ema ne oolo pi, to chutho Nyasaye ema ne omiyo odongo.</verse>
				<verse number="7">Kamano ng’at ma opidho yath, kata ng’at moolo pi ok kwan ni osetimo gimoro, to mak mana Nyasaye momiyo yadhno odongo ema otimo gimoro.</verse>
				<verse number="8">Onge pogruok manie e kind jal ma pidho gi jal maolo pi, to Nyasaye nomi ng’ato ka ng’ato pok mana kaka tichne owuon obet.</verse>
				<verse number="9">Waduto wan jotich Nyasaye; un to un puoth Nyasaye, kendo un ot ma Nyasaye gero.</verse>
				<verse number="10">Kuom mich mar Nyasaye mane omiya kuom ng’wonone, ne aketo mise ka jagedo molony, kendo koro ng’at machielo gedo kuom miseno. To ng’ato ka ng’ato nyaka non maber kaka ogedo kuom miseno.</verse>
				<verse number="11">Onge mise moro nono ma ng’ato nyalo keto mak mana mise ma oseketi, ma en Yesu Kristo.</verse>
				<verse number="12">Ng’ato nyalo gedo kuom miseno gi dhahabu, kata gi fedha, kata gi kite ma nengogi tek, kata gi yien, kata gi lum, kata gi odundu,</verse>
				<verse number="13">to tich ng’ato ka ng’ato nong’ere malong’o mana Chieng’ Giko. Chieng’no nobi gi mach, kendo mach notem tich mane ng’ato ka ng’ato otiyo.</verse>
				<verse number="14">Ka gima ne ng’ato ogero kuom miseno osiro mach, to enoyud pok,</verse>
				<verse number="15">to ka tich ng’ato owang’, to ok noyud pokne, to en owuon norese, to mana ka ng’ama osekadho e mach.</verse>
				<verse number="16">Donge ung’eyo ni un e Hekalu mar Nyasaye, kendo ni Roho mar Nyasaye odak e iu?</verse>
				<verse number="17">To ka ng’ato oketho Hekalu mar Nyasaye, to Nyasaye nokethe, nimar Hekalu mar Nyasaye ler; to un e Hekalu nogo!</verse>
				<verse number="18">Kik ng’ato wuondre owuon! Ka ng’ato kuomu galo ni en ng’at mariek, kaka pinyni okwano rieko, to onego obed mofuwo, eka mondo obed mariek adier,</verse>
				<verse number="19">nikech rieko mar pinyni en mana fuwo e wang’ Nyasaye. Nitie wach moro e Muma mawuoyo kuom Nyasaye kama: “En ema omako jorieko gi riekogi giwegi.”</verse>
				<verse number="20">To moro bende wacho niya, “Ruoth ong’eyo ni paro jorieko gin nono.”</verse>
				<verse number="21">Omiyo ng’ato kik pakre nikech dhano, nimar gik moko duto gin mau.</verse>
				<verse number="22">Adier, bed ni en Paulo, kata en Apolo, kata en Petro, kata en pinyni, kata en ngima, kata en tho, kata gin gik matimore ndalogi, kata gik mabiro, to duto gin mau!</verse>
				<verse number="23">Un to un mag Kristo; Kristo to en mar Nyasaye.</verse>
			</chapter>
			<chapter number="4">
				<verse number="1">Nyaka ukwanwa ka jotich Kristo, ma osemi tich rito weche mopondo mag Nyasaye.</verse>
				<verse number="2">To gima dwarore kuom jorit en ni nyaka gibed joadiera.</verse>
				<verse number="3">To an ok adew kata ka uyala, kata ka iyala e bura moro amora. To bende kata an awuon ok anyal yalora kenda.</verse>
				<verse number="4">Chutho ok ane gimoro maketho, to mano ok onyiso ni aonge gi ketho. To ng’at ma yala en Ruoth.</verse>
				<verse number="5">Omiyo kik ung’ad ni ng’ato bura ka kinde moketi pok ochopo, to rituru biro mar Ruoth, nikech en ema nogol e lela weche mopandi e mudho, kendo noel paro mag chuny dhano. Eka Nyasaye nomi ng’ato ka ng’ato pak mowinjorego.</verse>
				<verse number="6">Owetena, aketo wechegi duto kuoma, kendo kuom Apolo, kaka ranyisi ni mondo upuonjrugo tiend ngero ma wacho ni, “Kik ukadh weche mondiki e Muma.” Ng’ato kuomu kik sungre kachwako ng’at achiel to kwedo ng’at machielo.</verse>
				<verse number="7">Ang’o momiyo iparo ni iduong’ moloyo jomoko? Koso ang’o ma iparo ni in-go mane Nyasaye ok ema omiyi? Koro ere gima omiyo isungori ka gima gik ma in-go ok omiyi amiya?</verse>
				<verse number="8">Nenore ni uparo ni useyudo gik moko duto mudwaro, kendo usedoko joma omew! Usebedo ruodhi, to wan uweyowa oko! Mad ubed ruodhi adier, mondo wan bende wabed ruodhi kodu!</verse>
				<verse number="9">To nenore ni Nyasaye oseketowa wan joote, ka joma odong’ chien mogik ni ji duto, kendo ka joma ong’adnigi buch tho, nikech oseketwa ka gima piny duto rango. To ok mana ji kende ema rangowa, to koda ka malaika bende!</verse>
				<verse number="10">Neuru kaka wan joma ofuwo nikech Kristo, to un, un joma riek kuom Kristo! Wan joma nyap, to un utek. Un omiu duong’ ahinya, to wan ochawa!</verse>
				<verse number="11">Nyaka chop koroni kech kayowa, kendo riyo oloyowa. Wan duge, bende igoyowa, kendo waonge kar dak.</verse>
				<verse number="12">Watiyo matek gi lwetwa wawegi. Ka oyanywa to waguedho joma yanyowa, kendo ka isandowa, to wadhil adhila.</verse>
				<verse number="13">Bende ka ijarowa, to wadoko mamuol. Adier, nyaka chop chil kawuono, wan ji mikwano ka nono, kendo wan mana yugi mag piny!</verse>
				<verse number="14">Ok andik wechegi ni mondo akuodgo wiu, to andikogi mana ni mondo ang’adnugo rieko, kaka nyithinda ma ahero.</verse>
				<verse number="15">Kata da bed ni un gi jopuonj gana gi gana kuom Kristo, to un mana gi wuoro achiel kende, nikech kuom Yesu Kristo, an ema ne adoko wuonu, kapuonjou Injili.</verse>
				<verse number="16">Omiyo akwayou gi ng’wono ni mondo uluw mana timna.</verse>
				<verse number="17">Mano emomiyo aoronu Timotheo. En wuoda kuom Ruoth. Ahere kendo en jaadiera. Obiro paronu chike ma aluwo e ngimana kuom Kristo Yesu, kendo ma apuonjo kuonde duto, e kanyakla duto mag jo-Kristo.</verse>
				<verse number="18">Jomoko kuomu sungore kaparo ni ok nabi iru.</verse>
				<verse number="19">To abiro biro iru piyo, ka Ruoth oyie, eka anang’e an awuon teko ma joma sungorego nigo, to ka ok mana gima giwacho,</verse>
				<verse number="20">nikech Loch Nyasaye ok obedo kuom wach, to obedo kuom teko.</verse>
				<verse number="21">Koro ere gima udwaro? Udwaro ni abinu gi luth, koso abinu gi hera kod chuny mamuol?</verse>
			</chapter>
			<chapter number="5">
				<verse number="1">Wachore malong’o ni wach terruok nie kindu, kendo en kit terruok ma ok nwang’ kata mana e kind joma ok oyie kuom Nyasaye, nikech ng’ato terore gi chi wuon!</verse>
				<verse number="2">To eka pod usungoru asunga! Ere gima omiyo ok useywak, mondo ng’at ma osetimo gima kamano ogol oko kuomu?</verse>
				<verse number="3">An to, kata obedo ni ok an kodu kuno gi ringra, to chunya ni kodu, kendo aseng’ado bura ni ng’ama osetimo gima rach kamano, mana ka gima an kodu.</verse>
				<verse number="4">Chokreuru e nying Ruodhwa Yesu, ka chunya bende ni kodu,</verse>
				<verse number="5">mondo kuom teko mar Ruodhwa Yesu wachiwuru ng’atno e lwet Satan, mondo ringre otieki, to ores chunye chieng’ Ruoth.</verse>
				<verse number="6">Sunga musungorugo ok ber! Donge ung’eyo ngero mawacho ni, “Thowi matin kuodo mogo duto modwal”?</verse>
				<verse number="7">Pukuru thowi machon mar richono mondo ubed maler chutho, eka unubed ka mogo modwal manyien, maonge thowi. To adier, kamano e kaka uchalo. To bende Kristo, ma en nyarombowa mar Pasaka, osetimnwago misango.</verse>
				<verse number="8">Emomiyo koro watimuru sawo mana gi makati ma ok ketie thowi, tiende ni makati mar chuny ler kod adiera, to ok makati moketie thowi machon mar himruok kod richo.</verse>
				<verse number="9">Ne anyisou e barupa ni kik ubedi e kanyakla mar joma terore.</verse>
				<verse number="10">To ne ok akwerou mondo kik uriwru gi joma terore ma ok oyie kuom Nyasaye, kata jogombo, kata jomecho, kata joma lamo nyiseche manono, nikech ka udwaro pogoru gi joma kamago, to kara dichunu ni mondo ua e pinyni chuth!</verse>
				<verse number="11">Ooyo, nakwerou mana ni kik uriwru kod ng’at muluongo ni owadu ka en ng’at ma terore, kata jagombo, kata ng’ama lamo nyiseche manono, kata mayanyo ji, kata jamer, kata jamecho. Ng’at ma kamano, kata mana chiemo kik uchiemgo.</verse>
				<verse number="12">Ok en tichna mondo ang’ad bura ni joma oko, to Nyasaye ema nong’adnigi bura. Donge un onego ung’ad bura mana ni joma nie kanyaklau?</verse>
				<verse number="13">Kamano nyaka ugol ng’at marachno oko kuomu.</verse>
			</chapter>
			<chapter number="6">
				<verse number="1">Ka ng’ato kuomu nigi wach moro kod owadgi, to ere kaka dodhi mana e buch joma ok oyie kuom Kristo, kar dhiyo e nyim jo-Nyasaye?</verse>
				<verse number="2">Donge ung’eyo ni jo-Nyasaye ema biro yalo piny? To ka un ema ubiro yalo piny kamano, to koro ere gima dimonu yalo weche matindo?</verse>
				<verse number="3">Ok ung’eyo ni wanayal malaika koso? To ka kamano, donge dwayal weche mag pinyni moloyo?</verse>
				<verse number="4">To ka un gi buche ma kamago, to marang’o uterogi e nyim joma jo-Nyasaye ok kwan ka gimoro, mondo oyal bucheu?</verse>
				<verse number="5">Awuoyonu kamano mondo akuodgo wiu! Bende en adier ni onge kata ng’at achiel mariek kuomu manyalo ng’ado bura e kind ng’ato gi owadgi,</verse>
				<verse number="6">momiyo ja-Kristo donjo ni ja-Kristo wadgi mana e nyim buch joma ok oyie kuom Kristoni?</verse>
				<verse number="7">Buche ma un-go e kindu nyiso ni userem! Marang’o ok uyie mondo otimnu marach? Koso marang’o ok uyie mondo omau amaya?</verse>
				<verse number="8">Kar timo kamano to un uwegi ema utimo marach, kendo un ema umecho, to eka utimo kamano mana ni oweteu!</verse>
				<verse number="9">Donge ung’eyo ni joketho ok noyud gueth mar Loch Nyasaye? Kik uwuondru, to nyaka ung’e ni jochode kata joma lamo nyiseche manono, kata joma terore, kata chwo materore gi chwo wetegi,</verse>
				<verse number="10">kata jokuo, kata jogombo, kata jomer, kata joma ketho nying ji, kata jomecho, ok noyud gueth mar Loch Nyasaye.</verse>
				<verse number="11">To kamano e kaka moko kuomu ne chalo! To koro osepwodhu kuom richo, kendo owalu ubed jo-Nyasaye, bende osemi ubet e winjruok gi Nyasaye e nying Ruoth Yesu Kristo, kendo kuom teko mar Roho mar Nyasachwa.</verse>
				<verse number="12">Ng’ato nyalo wacho ni, “Anyalo timo gimoro amora ma ahero.” Ee, mano nyalo bedo adier, to kik igal ni gik moko duto mitimo gin gik mowinjore. Adier, anyalo wacho ni, “Anyalo timo gimoro amora mahero”, to ok anyal yie mondo gimoro amora oloka misumbane.</verse>
				<verse number="13">Ng’at machielo bende nyalo wacho ni, “Chiemo en mar ich, kendo ich en mar chiemo.” Ee, to Nyasaye notiek gik moko ariyogo duto. To ringruok ok ochue ni terruok, to en mar Ruoth, kendo Ruoth en mar ringruok.</verse>
				<verse number="14">Nyasaye nochiero Ruoth, kendo wan bende obiro chierowa gi tekone.</verse>
				<verse number="15">Donge ung’eyo ni ringreu gin fuond Kristo? Koro dakaw fuond Kristo mondo alok fuond dhako ma jachode adier? Ooyo, mano ok nyalre!</verse>
				<verse number="16">Koso ok ung’eyo ni ng’ama oriwore gi dhako ma jachode doko ringruok achiel kode? Muma wacho niya, “Ji ariyogo doko ringruok achiel.”</verse>
				<verse number="17">To ng’ama oriwore gi Ruoth to doko chuny achiel kode.</verse>
				<verse number="18">Beduru mabor gi terruok. Richo moko duto ma ng’ato timo ok keth ringre. Ng’ama terore to ketho ringre owuon.</verse>
				<verse number="19">Koso ok ung’eyo ni ringreu en Hekalu mar Roho Maler modak e iu, mane Nyasaye omiyou? Un ok un mau uwegi, to un mag Nyasaye.</verse>
				<verse number="20">Ne oseng’iewou, mochulo nengou, omiyo miyeuru duong’ gi ringreu.</verse>
			</chapter>
			<chapter number="7">
				<verse number="1">To koro adwaro dwokou kuom weche mane undiko. Nupenja ka en gima ber mondo ng’ama dichwo kik bed gi dhako.</verse>
				<verse number="2">To adwokou kama: Kaka tem mar terruok ng’eny ahinya, ber mondo ng’ato obed gi chiege owuon, kendo dhako bende obed gi chwore owuon.</verse>
				<verse number="3">Dichwo nyaka tim ni chiege gik moko duto kaka owinjore otimne, kendo dhako bende nyaka tim ni chwore kamano.</verse>
				<verse number="4">Dhako ok oloyo ringre owuon, to mak mana chwore ema oloyo. Kamano, dichwo bende ok oloyo ringre owuon, to mak mana chiege ema oloyo.</verse>
				<verse number="5">Kik utuonru gima owinjore, mak mana ka uwinjoru e kindu uwegi kuom kinde matin mondo uyud thuolo mar lemo. Eka bang’e uchak ubed kaachiel, nono to Satan otemou nikech ok unyal ritoru.</verse>
				<verse number="6">Awachonu kamano mana ka aketonu parona to ok amiu chik.</verse>
				<verse number="7">To agombo ni ji duto da obedo kaka an, to kata kamano ng’ato ka ng’ato nigi michne owuon moa kuom Nyasaye, achiel e yorni, kendo moro e yo machielo.</verse>
				<verse number="8">To awacho ni joma ok okendo gi joma ok okendi kod mond liete ni ber ka gibet abeta ka an.</verse>
				<verse number="9">To ka ok ginyal ritore, to ber mondo gikendi kata okendgi, nikech kend ber moloyo owruok gi gombo.</verse>
				<verse number="10">To agolo chik kuom joma okendo gi joma okendi, to gima awacho ok en chikna awuon, to en chik Ruoth mawacho ni, “Dhako ok onego owe chwore,</verse>
				<verse number="11">kendo dichwo bende ok onego riemb chiege.” To ka dhako oweyo chwore to onego osik mak okende, kata mondo odog ni chwore.</verse>
				<verse number="12">To kuom jomoko duto modong’, to Ruoth ok wuoye, to an ema awuoyoe kama: Ka owadwa moro nigi dhako, ma ok oyie kuom Kristo, kendo dhakono oyie dak kode, to kik oriembe.</verse>
				<verse number="13">Kamano bende, ka dhako moyie kuom Kristo nigi dichwo ma ok oyie, to dichwogno oyie dak kode, to kik dhakono weye.</verse>
				<verse number="14">Mano en kamano nikech dichwo ma ok oyie owal ni Nyasaye nikech chiege ma oyieno, kendo dhako ma ok oyie kuom Kristo bende owal ni Nyasaye nikech chwore moyieno. Ka da ni ok kamano, to nyithindu da ok obedo mag Nyasaye.</verse>
				<verse number="15">To ka jal ma ok oyie ema dwaro pogore gi jaode, to jaode mondo oweye aweya oa. Wach ma kamano ok otueyo owadwa kata nyaminwa. To Nyasaye oseluongou, un joma oyie, mondo udag e kue.</verse>
				<verse number="16">In dhako moyie, ing’eyo nadi kata dires chwori? Koso in dichwo moyie, ing’eyo nadi kata dires chiegi?</verse>
				<verse number="17">Ber mondo ng’ato oti gi mich mane Nyasaye opogone, kendo obed mana kaka ne en kane Nyasaye oluonge. Mano e gima apuonjo e kanyakla duto mar jo-Kristo.</verse>
				<verse number="18">Kapo ni Nyasaye noluongo ng’ato kosetere nyangu, to kik odwar mondo obed ka ng’at ma ok oter nyangu. Kamano bende ng’at mane oluongi ka ok oter nyangu kik dwar mondo otere nyangu,</verse>
				<verse number="19">nikech koda oter ng’ato nyangu, koda ok oter, to mano chalre, to gima duong’ en mana rito chik Nyasaye.</verse>
				<verse number="20">Ng’ato ka ng’ato onego obed mana kaka ne en kane Nyasaye oluonge.</verse>
				<verse number="21">Ne in misumba kane Nyasaye oluongi koso? Mano kik chandi, to kinyalo yudo kinde mar bedo thuolo, to ber mondo itim kamano.</verse>
				<verse number="22">Ng’ama Ruoth oluongo ka misumba en ng’at Ruoth, ma osemiyo thuolo. Kamano bende e kaka ng’at ma Kristo ka ni thuolo en misumba Kristo.</verse>
				<verse number="23">Nyasaye nong’iewou mochulo nengou, omiyo kik ubed wasumb ji.</verse>
				<verse number="24">Owetena, ng’ato ka ng’ato onego bed gi Nyasaye mana kaka ne en kane Nyasaye oluonge.</verse>
				<verse number="25">To kuom joma ok okendo gi joma ok okendi to awachoe kama: Aonge gi chik ma Ruoth omiya mondo aketnigi, to anyisou mana parona kaka ng’ama ng’wono mar Ruoth osetimo ng’ama ogen.</verse>
				<verse number="26">Aparo ni kaka chandruok nitie e kindeni, ber mondo ng’ato osik kaka en.</verse>
				<verse number="27">In gi dhako koso? Ka kamano, to kik uweru kode. To ka ionge gi dhako, to kik idwar mondo ibedgo.</verse>
				<verse number="28">To kata kamano, ka ikendo to ok iketho, kendo nyako bende ka okendi, to ok oketho. To joma kamago none masira e pinyni, kendo daher resou kuom mano.</verse>
				<verse number="29">Owetena, awachonu kamano nikech ndalo modong’ nok, omiyo chakre kawuono, joma nigi mon mondo obed ka joma ongego,</verse>
				<verse number="30">kendo joma ywak mondo obed ka joma ok ywagi. Joma nigi mor bende obed ka joma ok nigi mor, kendo joma ng’iewo gik moko mondo obed ka joma ok gin weg ma giseng’iewogo.</verse>
				<verse number="31">Bende joma konyore gi mwandu mag piny mondo obed ka joma ok konyrego, nikech pinyni kadho, kaachiel gi gige duto.</verse>
				<verse number="32">Adwaro ni mondo ubed maonge gi parruok. Ng’at ma ok okendo osiko paro mana wach Ruoth, kaka dobed malong’o ni Ruoth.</verse>
				<verse number="33">Ng’at mokendo to paro mana wach piny, kaka dobed malong’o ni chiege,</verse>
				<verse number="34">omiyo parone opogore ariyo. Nyako ma ok okendi paro mana wach Ruoth. Odwaro ni mondo obed ng’at Ruoth gi ringre kod chunye bende. Dhako mokendi to paro mana weche piny, nimar odwaro bedo malong’o ni chwore.</verse>
				<verse number="35">Awachonu wechegi nimar adwaro konyou. Ok atem ketonu chik matek, to adwaro mana ni mondo utim gik mabeyo kendo mowinjore, kutiyo ni Ruoth gi chunyu achiel ma ok uparo gima chielo.</verse>
				<verse number="36">Kapo ni ng’ato oneno ni otimo marach ni nyako mowinjorego ni odwaro kendo, nikech ok onyal ritore, to ber mondo okend nyakono. Ok oketho kotimo kamano.</verse>
				<verse number="37">To ka oketo chunye motegno, maonge gima ochune, to otimo maber moloyo ka ok okendo nyakono.</verse>
				<verse number="38">Emomiyo ng’ama okendo nyako mane giwinjorego otimo maber, to ng’ama ok okendo nyako mane giwinjorego otimo gima ber moloyo.</verse>
				<verse number="39">Chik otueyo dhako ndalo duto ma chwore pod ngima, to ka chwore osetho, to en gi thuolo mondo ng’ama ohero okende. To ng’ama okendono nyaka bed ja-Kristo.</verse>
				<verse number="40">To aparo ni dobed gi mor moloyo kosiko mak okende. Mano e parona, kendo aparo ni an bende an gi Roho mar Nyasaye.</verse>
			</chapter>
			<chapter number="8">
				<verse number="1">Koro adwaro wuoyonu kuom chiemo motimgo misango ni nyiseche manono. Uwacho niya, “Wang’eyo ni wan duto wan gi rieko.” To rieko ma kamano kelo sunga, to hera to emamiyo ji dongo.</verse>
				<verse number="2">Ka ng’ato paro ni ong’eyo gimoro, to mano nyiso ni pok ong’eyo gimoro kaka onego ong’e.</verse>
				<verse number="3">To ka ng’ato ohero Nyasaye to mano nyiso ni Nyasaye ong’eye.</verse>
				<verse number="4">To koro korka wach chamo chiemo motimgo misango ni nyiseche manono, wang’eyo ni, “nyasaye manono en ranyisi mar gimoro ma onge chuth”, kendo ni, “nitie mana Nyasaye achiel kende”, mana kaka uwacho.</verse>
				<verse number="5">To kata ka nitie gik miluongo ni nyiseche e polo kata e piny, kendo kata obedo ni nyiseche ma kamago kod ruodhi ng’eny,</verse>
				<verse number="6">wan to wan mana gi Nyasaye achiel, ma en Wuoro, kendo ma gik moko duto a kuome. Wantie mana ni mondo watine. Bende nitie Ruoth achiel kende, ma omiyo gik moko duto nitie, koda ka wan bende.</verse>
				<verse number="7">To ji duto ok ong’ieyo wachno, nikech jomoko ngimagi ong’yo gi nyiseche manono kendo kata mana sani gichamo chiemogo ka giparo ni adier otimgo misango ni nyiseche manonogo, kendo kaka chunygi nyap, giparo ni chiemogo osemiyo gidonjo e richo.</verse>
				<verse number="8">To chiemo ok nyal miyo Nyasaye yie kodwa. Kata ka ok wachiemo, to onge gima wawito, to bende kata ka wachiemo, to onge ohala ma wayudo.</verse>
				<verse number="9">To ritreuru mondo gik mutimo kik mi joma chunygi nyap donji e richo.</verse>
				<verse number="10">Ka ng’at ma chunye nyap oneni, in ma in gi rieko, kibet ichiemo e hekalu mar nyasaye manono, donge dimi obed gi chir, mi ocham chiemo motimgo misango ni nyiseche manono?</verse>
				<verse number="11">Kamano riekoni miyo wadu ma chunye nyap, mane Kristo othone, lal chuth.</verse>
				<verse number="12">To kutimo richo kamano ni oweteu, kendo uketho chunygi, to utimo richo mana ni Kristo!</verse>
				<verse number="13">Omiyo ka wach chiemo ema miyo owadwa donjo e richo, to kara ok nachak acham ring’o mondo kik ami owadwa lal.</verse>
			</chapter>
			<chapter number="9">
				<verse number="1">Donge an ng’at man thuolo? Koso donge an jaote mar Kristo? Donge aseneno Yesu Ruodhwa? Koso ok un e ranyisi mar tich ma atiyo ni Ruoth?</verse>
				<verse number="2">Kata ka jomoko ok kwana ka jaote, un to ung’eyo malong’o ni an jaote adier, nikech un e ranyisi mar otena kuom Ruoth.</verse>
				<verse number="3">Joma ok oyie koda to adwoko kama:</verse>
				<verse number="4">Donge wan gi ratiro mar yudo chiemo kod gik ma wamadho?</verse>
				<verse number="5">Koso donge wan gi ratiro mar wuotho gi mondewa ma jo-Kristo, kaka joote mamoko gi omine Ruoth kod Petro jotimo?</verse>
				<verse number="6">Koso wan gi Barnaba kende ema nyaka wati mondo wayud gik ma wakonyorego?</verse>
				<verse number="7">Ere jalweny ma dikonyre gi pesane owuon, to ok chule msara? Koso en jakwath mane, ma ok madh chak monyiedho kuom jambe?</verse>
				<verse number="8">Kamoro uparo ni ranyisi ma achiwogo gin mana paro mag dhano, to donge Muma bende wacho mana kamano?</verse>
				<verse number="9">Ondiki e Chik Musa ni, “Kik itue dho dhiang’ ka ywayo lodi madiemo cham.” To uparo ni Nyasaye wuoyo kuom dhok adier?</verse>
				<verse number="10">Donge wan ema owuoyo kuomwa? Adier, Chikno nondiki mana nikech wan, nimar jachwoyo kod jakeyo tiyo tijegi mana ka gigeno yudo pokgi mar cham.</verse>
				<verse number="11">Ka wan ema ne wachuoyo kodhi mag chuny, koro ere gima omiyo ubwok ka wanwang’o kuomu gik moko mag piny ma wakonyorego?</verse>
				<verse number="12">Ka jomoko to nigi thuolo mar yudo gigo kuomu, koro wan donge wan gi thuolo moloyo? Kata kamano ok wasekonyore gi thuolono, to wadhil gi chandruok duto, mondo kik watim gimoro ma dimon Wach Maber man kuom Kristo landre.</verse>
				<verse number="13">Donge ung’eyo ni joma tiyo tich Hekalu chamo gik mochiw e Hekalu, kendo ni joma tiyo e kendo-mar-misango bende nwang’o pokgi kuom gik motimgo misango?</verse>
				<verse number="14">Kamano bende e kaka Ruoth osegolo chik ni mondo joma lando Injili oyud pokgi kuom lando Injili.</verse>
				<verse number="15">To an, kata obedo ni an gi ratiro mar yudo gik ma kamago, to ok asekonyora kodgi, to bende ok andik wechegi ni mondo ayudgi, nikech diber ka atho, moloyo ka ng’ato oloko gima asungoragoni odoko gima nono.</verse>
				<verse number="16">To chutho ok anyal sungora kuom lando Injili, nimar ochuna ni nyaka aland Injili, kendo dane malit ahinya ka ok alando Injili.</verse>
				<verse number="17">Ka dabed ni atiyo tijni kuom dwarona awuon, to da ayudo pok. To kaka ok atiye gi dwarona awuon, mano nyiso ni en mana tich ma Nyasaye osemiya mondo ati.</verse>
				<verse number="18">To koro pokna en ang’o? En mor mar lando Injili ka ok chula gimoro. Tiende ni, ratiro ma an-go mar yudo pok kuom lando Injili, ok akonyrago.</verse>
				<verse number="19">Kata obedo ni ok an misumba ng’ato, to asetimora misumba ji duto, mondo alok ji mang’eny kkaka nyalore oyie kuom Kristo.</verse>
				<verse number="20">Ka an e kind jo-Yahudi, to aluwo tim jo-Yahudi, mondo alok jo-Yahudi. Tiende ni kata obedo ni an, Chik Musa ok omaka, to ka atiyo e kind joma nie bwo Chik, to atimora ka gima Chik omaka, mondo alokgi.</verse>
				<verse number="21">Kamano bende ka an e kind joma ok jo-Yahudi, to atimora ka ng’ama ok ja-Yahudi ma Chik jo-Yahudi ok omako, mondo alok joma ok jo-Yahudi. To mano ok onyiso ni ok arito chik Nyasaye, nikech chutho an e bwo chik Kristo.</verse>
				<verse number="22">Ne adoko ng’ama chunye nyap e kind joma chunygi nyap, mana ka gima an achiel kuomgi, mondo alok joma chunygi nyap. Adier, ne alokora gik moko duto ni ji duto, mondo ares moko kuomgi e yo moro amora ma anyalo.</verse>
				<verse number="23">Mago atimo nikech Injili, mondo ayud pok miyudo kuom Injili.</verse>
				<verse number="24">Donge ung’eyo ni jong’uech duto ringo e pap, to achiel kende ema yudo pok? Un bende ringuru mondo uyombi.</verse>
				<verse number="25">Bende ji duto madwaro piem e tugo, ritore kuom chike duto. Gin gitimo kamano mondo giyud osimbo makethore. Wan to waritore mondo wayud osimbo ma ok kethre.</verse>
				<verse number="26">Mano emomiyo aringo ka ang’eyo kuma achomo. Achalo jangum ma ok dir ngum adira kayiem.</verse>
				<verse number="27">Adier, asando ringra kendo amiyo owinjo wachna, mondo kik bed ni an ma asepuonjo jomoko, yud ka an awuon arem.</verse>
			</chapter>
			<chapter number="10">
				<verse number="1">Owetena, adwaro ni mondo ung’e tiend gima notimore ni kwerewa: Bor polo notelo nigi giduto ka nie wigi malo, kendo giduto ne ging’ado Nam Makwar.</verse>
				<verse number="2">Bedo e bwo bor polono, kendo ng’ado nam kamano ema ne okwan ka batiso mane omiyo giduto gibedo e achiel gi Musa.</verse>
				<verse number="3">Giduto ne gichamo chiemo achiel mar chuny,</verse>
				<verse number="4">kendo ne gimodho pi achiel mar chuny, nikech ne gimodho e lwanda mar chuny mane wuotho kodgi. Lwandano ne Kristo owuon.</verse>
				<verse number="5">To kata kamano, wang’eyo ni ji mathoth kuomgi ne ok long’o ni Nyasaye, nikech ringregi nodong’ koke kuonde duto e thim.</verse>
				<verse number="6">Gigo duto notimore mondo obednwa ranyisi ni mondo wan kik wagomb gik maricho kaka ne gigombo.</verse>
				<verse number="7">Kik ulam nyiseche manono, kaka moko kuomgi nolamo, kaka wasomo e Muma ni, “Jo-Israel nobet piny mondo ocham kendo omadh gik ma otimgo misango, bang’e ne gia malo mondo gitug tugo maricho.”</verse>
				<verse number="8">Wan kik watim timbe terruok, kaka moko kuomgi notimo, mi ji alufu piero ariyo gadek kuomgi otho chieng’ achiel.</verse>
				<verse number="9">Bende kik watem Ruoth, kaka jomoko kuomgi noteme, mi thuonde onego!</verse>
				<verse number="10">Kata kik ung’ur kaka jomoko kuomgi nong’ur, mi Malaika ma Janek onego.</verse>
				<verse number="11">Gigo duto notimorenigi kaka ranyisi, kendo ne ondikgi ni mondo watang’, wan mwadak e ndalo ma piny rumoeni.</verse>
				<verse number="12">Emomiyo, ng’at ma paro ni ochung’ motegno mondo otang’ kik opodhi.</verse>
				<verse number="13">Onge tem ma useyudo mopogore gi tem ma ji duto yudo. Nyasaye en jaadiera, omiyo ok noyie mondo uyud tem mohingo tekreu, to nomiu yo ma uwuokgo e tem moro amora, kendo nomiu teko mar dhil gi tem go.</verse>
				<verse number="14">Kuom mano, owetena ma ahero, kik ulam nyiseche manono.</verse>
				<verse number="15">Akwayou kaka joma nigi rieko ni, par ane uru gima awacho.</verse>
				<verse number="16">Ka wamadho kikombe mar gueth, ma wagoyo ni Nyasaye erokamano kuome, to donge waduto wan e achiel kuom remb Kristo?</verse>
				<verse number="17">Kaka nitie mana makati achiel kende, mano nyiso ni kata obedo ni wan ji mang’eny kamano, to wan mana ringruok achiel, nikech waduto wariwore e chamo makati achielno.</verse>
				<verse number="18">Paruru ane kit lemo mar jo-Yahudi kod timgi. Donge jogo machamo gik motimgo ni Nyasaye misango bedo e achiel gi Nyasaye motimne misangono?</verse>
				<verse number="19">To ka awacho kamano, to uparo ni awacho ni chiemo motimgo misango ni nyasaye manono en chiemo mopogore gi chiemo mamoko koso? Koso uparo ni awacho ni nyasaye manono en gima adier?</verse>
				<verse number="20">Ooyo, awacho ni misango ma joma ok oyie kuom Nyasachwa ema otimo, gitimo ni jochiende, to ok ni Nyasaye. Ok adwar mondo ubedi e achiel gi jochiende!</verse>
				<verse number="21">Ok unyal madho kikombe mar Ruoth, kendo uchak umadh kikombe mar jochiende.</verse>
				<verse number="22">Wadwaro miyo Ruoth mirima koso? Koso waparo ni watek moloye?</verse>
				<verse number="23">Uwacho niya, “Ng’ato nigi thuolo mar timo gimoro amora.” Ee, mano adier, to kata kamano gik moko duto ok konywa. Ee, wan thuolo mar timo gimoro amora, to gik moko duto ok kelnwa dongruok.</verse>
				<verse number="24">Kik ng’ato dwar mana gik makonye en owuon to ng’ato ka ng’ato mondo odwar gik makonyo jomoko.</verse>
				<verse number="25">Chamuru ring’o duto ma ung’iewo e chiro, ma ok uchich gi weche moko e chunyu,</verse>
				<verse number="26">nikech Muma wacho niya, “Ruoth e wuon piny ngima, kaachiel gi gik moko duto manie iye.”</verse>
				<verse number="27">Ka ng’ato ma ok oyie kuom Kristo oluongi e chiemo, kendo ihero dhi, to cham gimoro amora momiyi, mak chunyi ochich gi wach moro.</verse>
				<verse number="28">To ka ng’ato owachoni ni, chiemono otimgo misango ni nyasaye manono, to kik icham chiemono, nikech dipo ka ichwanyo chuny ng’at monyisino.</verse>
				<verse number="29">To winji, awacho mana chuny ng’at monyisino, to ok chunyi iwuon. To kamoro ibiro penja ni, “Ere gima omiyo paro manie chuny ng’ato machielo ema mona timo gima aneno ni an gi thuolo mar timo?</verse>
				<verse number="30">Ka agoyo erokamano kuom chiemo ma achamo, to marang’o ng’ato neno ni atimo marach kuom chamo chiemono?”</verse>
				<verse number="31">To adwoko penjono ni, ka uchiemo kata umetho kata utimo gimoro amora, to timuru kamano mana ni mondo omi Nyasaye duong’.</verse>
				<verse number="32">Kik ubed joma kelo chwanyruok ni jo-Yahudi, kata ni joma ok jo-Yahudi kata ni kanyakla mar joma oyie kuom Nyasaye,</verse>
				<verse number="33">to timuru mana kaka atimo. Atemo bedo malong’o ni ji duto e yore duto, ka ok apar mana gima dikonya, to aparo mana gima dikony ji duto, mondo oresgi.</verse>
			</chapter>
			<chapter number="11">
				<verse number="1">Luwuru timna kaka an bende aluwo tim Kristo.</verse>
				<verse number="2">Apuoyou nikech upara pile, kendo nikech umako puonj mane amiyou matek.</verse>
				<verse number="3">To adwaro ni mondo ung’e ni wi dichwo ka dichwo en Kristo, kendo wi dhako en dichwo, to wi Kristo en Nyasaye.</verse>
				<verse number="4">Kuom mano dichwo malemo kata mahulo wach moa kuom Nyasaye, koumo wiye, ochayo Kristo, ma en wiye.</verse>
				<verse number="5">To bende dhako malemo kata mahulo wach moa kuom Nyasaye ka ok oumo wiye, to ochayo chwore, ma en wiye nimar ochalre gi dhako moliel wiye.</verse>
				<verse number="6">Ka dhako ok oumo wiye, to ber mondo ong’ad yie wiye. To ka ng’ado yie wich kata lielo wich kuodo wi dhako, to ber mondo oum wiye.</verse>
				<verse number="7">Dichwo to ok owinjore um wiye, nimar ne ochweye e kido mar Nyasaye, kendo en e ranyisi mar duong’ mar Nyasaye. Dhako to en ranyisi mar duong’ mar dichwo.</verse>
				<verse number="8">Dichwo ne ok oa kuom dhako, to dhako noa kuom dichwo.</verse>
				<verse number="9">Bende dichwo ne ok ochue ni dhako, to dhako ema nochue ni dichwo.</verse>
				<verse number="10">Mano emomiyo dhako onego um wiye kaka ranyisi ni en e bwo loch chwore, nikech malaika.</verse>
				<verse number="11">To kata kamano, kuom Ruoth, dhako ok gimoro ka dichwo onge, mana kaka dichwo bende ok en gimoro ka dhako onge,</verse>
				<verse number="12">nimar kaka dhako noa kuom dichwo, e kaka dichwo bende koro dhako onywolo, to gik moko duto a kuom Nyasaye.</verse>
				<verse number="13">Paruru ane un uwegi. Bende en gima owinjore ka dhako lamo Nyasaye e nyim ji ka ok oumo wiye?</verse>
				<verse number="14">Donge en gima ong’ere e piny ngima ni ka dichwo nigi yie wich maboyo, to mano kelone wichkuot?</verse>
				<verse number="15">Dhako to ka nigi yie wich maboyo to mano kelone duong’. Osemiye yie wich maboyo mondo odok raum wiye.</verse>
				<verse number="16">To ka ng’ato dwaro goyo mbaka kuom wachni, to gima dawachi en mana ni, wan waonge gi tim moro machielo mar lemo, to kata mana kanyakla mag joma oyie kuom Nyasaye bende ongego.</verse>
				<verse number="17">Kapod apuonjou wach lemo kama, to an gi wach moro monego akweru: Ka uchokoru to chokruoku ok kel ber, to kelo mana rach.</verse>
				<verse number="18">Mokuongo, awinjo ni kuchokoru e lemo to pogruok nie kindu, kendo aparo ni wachno en adier,</verse>
				<verse number="19">nikech pogruok nyaka bed e kindu, mondo joma ogen ong’ere ratiro!</verse>
				<verse number="20">Ka uchokoru kaachiel, to gima uchamo ok en Sap Ruoth,</verse>
				<verse number="21">nikech ng’ato ka ng’ato rikni mondo ocham chiembe owuon, omiyo jomoko denyo, ka jomoko to mer!</verse>
				<verse number="22">Donge un gi mier munyalo chiemoe? Koso uchayo jo-Nyasaye, momiyo ukuodo wi joma odhier? Uparo ni dawach ang’o kuom wachni? Uparo ni dapaku? Ooyo, ok dapaku!</verse>
				<verse number="23">Puonj mane ayudo kuom Ruoth, mi amiyou chal kama: Ruoth Yesu nokawo makati e otieno nogo mane ondhogee,</verse>
				<verse number="24">mogoyo ni Nyasaye erokamano, eka ong’ingo makatino, kowacho niya, “Ma e ringra, mochiw nikech un. Timuru kamano mondo uparago.”</verse>
				<verse number="25">Kamano bende, bang’ chiemo, nokawo kikombe kowacho niya, “Kikombeni e remba, motimgo Winjruok Manyien gi Nyasaye. E kinde ka kinde mumadhee, to timuru kamano mondo uparago.”</verse>
				<verse number="26">Kamano e kinde ka kinde ma uchamoe makatino, kendo umetho e kikombeno, to tho Ruoth ema uhulo nyaka chop obi.</verse>
				<verse number="27">Emomiyo ka ng’ato chamo makati mar Ruoth, kata ometho e kikombene e yo ma ok owinjore, to en gi bura kuom ringre Ruoth kod remb Ruoth.</verse>
				<verse number="28">Kuom mano ng’ato nyaka nonre mondi, eka ocham makatino kendo omethi e kikombeno,</verse>
				<verse number="29">nikech ng’at mochamo makatino kendo ometho e kikombeno ka ok odewo ni gin ringre Ruoth, to okelo bura kuome owuon, kuom chiemo kendo metho kamano.</verse>
				<verse number="30">Mano emomiyo joma ng’eny kuomu tuo kendo nigi midekre, kendo moko osetho.</verse>
				<verse number="31">Ka da wanonre wawegi mokwongo, to ok dwayud bura.</verse>
				<verse number="32">To ka Ruoth kumowa kamano, opuonjowa mondo kik wayud bura kaachiel gi jopinyni.</verse>
				<verse number="33">Emomiyo owetena, kuchokoru kaachiel mondo uchiem, to rituru joweteu.</verse>
				<verse number="34">To ka ng’ato odenyo, to ber mondo ochiem e dala, mondo chokruok kik kelnu bura. Weche modong’ to nanyisu ka abiro.</verse>
			</chapter>
			<chapter number="12">
				<verse number="1">Koro owetena, adwaro ni mondo ubed ka ung’eyo adiera man kuom mich ma Roho chiwo.</verse>
				<verse number="2">Ung’eyo ni kane pok uyie kuom Kristo, ne iterou ir nyiseche manono mamomni, mi ulal.</verse>
				<verse number="3">Mano emomiyo adwaro nyisou mondo ung’e ni, onge ng’ama nigi Roho mar Nyasaye manyalo wacho ni, “Okuong’ Yesu”. To bende onge ng’ama nyalo wacho ni, “Yesu en Ruoth” mak mana ka en gi Roho Maler.</verse>
				<verse number="4">Nitie mich mag Roho mopogore opogore, to Roho achiel ema chiwogi.</verse>
				<verse number="5">Bende nitie tije mopogore opogore, to Ruoth achiel ema itiyone.</verse>
				<verse number="6">Nitie yore mopogore opogore ma teko Nyasaye tiyoe kuom ji, to Nyasaye achiel ema tiyo e yorego duto.</verse>
				<verse number="7">Ng’ato ka ng’ato yudo mich ma Roho chiwo e yo mopogore opogore mondo otigo tich maber.</verse>
				<verse number="8">Ng’at moro omi rieko mar wuoyo, kuom teko mar Roho. Machielo omi teko mar puonjo weche matut, kuom teko mar Roho nogono.</verse>
				<verse number="9">To Roho achielno miyo ng’at moro yie, to machielo to omiyo teko mar chango ji.</verse>
				<verse number="10">Bende ng’at moro Roho omiyo teko mar timo honni, to ng’at machielo to omiyo teko mar hulo wach moa kuom Nyasaye, to eka moro to omiyo teko mar pogo mich moa kuom Roho kod mago ma ok oa kuom Roho. Ng’at machielo to omiyo teko mar dhumo dhok mayoreyore, eka moro to omiyo teko mar loko tiend weche midhumogo.</verse>
				<verse number="11">To mago duto gin mana tich mar Roho achiel. Opogo michgo ni ng’ato ka ng’ato kaka ohero.</verse>
				<verse number="12">Kristo en kaka ringruok achiel man gi fuonni mang’eny. To kata obedo ni en gi fuonni mang’eny kamano, to en mana ringruok achiel.</verse>
				<verse number="13">Kamano bende e kaka wan duto, bed ni wan jo-Yahudi kata joma ok jo-Yahudi, kata wasumbini kata joma ni thuolo, to osebatiswa e ringruok achiel kuom Roho achiel, kendo wan duto osemiwa Roho achielno mondo wamadhi.</verse>
				<verse number="14">Ringruok ok olos mana gi fuoni achiel kende, to olose gi fuonni mang’eny.</verse>
				<verse number="15">Kata ka da bed ni tielo nyalo wacho ni, “Ok an lwedo, omiyo ok an mar ringruok”, to pod en mana mar ringruok.</verse>
				<verse number="16">Bende kata da bed ni it nyalo wacho ni, “Ok an wang’, omiyo ok an mar ringruok”, to pod en mana mar ringruok.</verse>
				<verse number="17">Ka da ringruok duto bed mana wang’, to ere kaka dowinj wach? Kata da bed mana it kende, ere kaka dong’ue gik moko?</verse>
				<verse number="18">To Nyasaye noketo fuonni duto achiel ka achiel e ringruok mana kaka noneno ni ber.</verse>
				<verse number="19">Ka da giduto gibed mana fuoni achiel kende, to ringruok dobetie nadi?</verse>
				<verse number="20">To wang’eyo ni nitie fuonni mang’eny, to giloso mana ringruok achiel.</verse>
				<verse number="21">Kuom mano wang’ ok nyal wacho ni lwedo ni, “Aonge kodi gi tich.” Kamano wich bende ok nyal wacho ni tielo ni, “Aonge kodi gi tich”.</verse>
				<verse number="22">Ooyo, mano ok kamano, to fuonni manenore ni nyap, ema dwarore moloyo,</verse>
				<verse number="23">kendo mago manenore ni onge gi duong’ ema wamiyo duong’ moloyo. Kamano fuondwa ma ok long’o wageng’o maber moloyo,</verse>
				<verse number="24">to fuondwa manenore mabeyo to ok dwar geng’o kamano. Nyasaye oseloso ringruok kaachiel komiyo fuonni mochando duong’ bedo gi duong’ moloyo,</verse>
				<verse number="25">mondo ringruok kik pogre, to fuonni duto obed ka konyore kaachiel.</verse>
				<verse number="26">Ka fuonni achiel lit, to fuoni duto lit, kendo ka fuonni achiel omi duong’, to fuoni duto bedo mamor kaachiel kode.</verse>
				<verse number="27">Emomiyo un duto un ringre Kristo, kendo ng’ato ka ng’ato en fuonni mar ringruokno.</verse>
				<verse number="28">Nyasaye oseketo ji e kanisane ma en kanyakla mar jo-Kristo duto, kama: mokwongo joote, mar ariyo johul wach moa kuom Nyasaye, mar adek jopuonj, eka joma timo honni, bang’e joma omi teko mar chango ji, gi joma konyo ji, gi joma omi tich telo ni ji, kod madhumo dhok mayoreyore.</verse>
				<verse number="29">Uparo ni giduto gin joote koso? Kata ni giduto gin johul wach? Koso giduto gin jopuonj? Giduto gin gi teko mar timo honni?</verse>
				<verse number="30">Koso giduto gin gi teko mar chango ji? Giduto gidhumo dhok mayoreyore? Koso giduto giloko tiend weche midhumogo?</verse>
				<verse number="31">Ooyo! To kata kamano, mich madongo moloyo ema mondo uket chunyu uyudi. To nitie yo moro moloyo ma adwaro nyisou.</verse>
			</chapter>
			<chapter number="13">
				<verse number="1">Kata dabed ni awuoyo gi dhok mag ji, kata mana gi dho malaika, to aonge gi hera, to achalo mana okot maywak, kata olang’ migoyo.</verse>
				<verse number="2">Kata da bed ni an gi mich mar hulo wach moa kuom Nyasaye, kendo ang’eyo midhierni kod rieko duto, kendo kata da abed gi yie mogik ma anyalo gologo gode kuonde ma gintie, to aonge gi hera, to ok an gimoro ngang’!</verse>
				<verse number="3">Kata da bed ni apogo giga duto ni joma odhier, kendo kata da achiwo ringra mondo owang’, to aonge gi hera, to mano ok konya kata matin.</verse>
				<verse number="4">Hera timo kinda, kendo ong’won. Ok otim nyiego, kendo ok osungre, bende ok opakre.</verse>
				<verse number="5">Hera ok tim gima kuodo wich, ok odwar mare kende, iye ok wang’, bende ok omak sadha.</verse>
				<verse number="6">Ok omor gi tim ma ok kare, to omor gi adiera.</verse>
				<verse number="7">Hera odhil e weche duto, kendo kata ang’o ema otimore, to pod en gi yie, gi geno, kod kinda.</verse>
				<verse number="8">Hera ok rem. Tich hulo wach to norum, kendo dhum gi dhok mayoreyore nowe, bende rieko notieki,</verse>
				<verse number="9">nikech rieko ma wan-go orem, kendo tich hulo wach moa kuom Nyasaye bende orem,</verse>
				<verse number="10">to ka gima ogik kare obiro, to mano morem norum.</verse>
				<verse number="11">Kane an nyathi, ne awuoyo kaka nyathi, kendo riekona ne mar nyathi, bende ne aparo kaka nyathi. To koro kaka asedoko ng’ama duong’, aseweyo timbe mag nyithindo.</verse>
				<verse number="12">Koro waneno mana kido matiptip ka joma neno e rang’i marachrach, to chieng’no wananen malong’o. Rieko ma an-go sani en rieko morem, to chieng’no anang’e Nyasaye chuth, mana kaka Nyasaye ong’eya.</verse>
				<verse number="13">To gik moko adek ema osiko. Gin yie, gi geno, kod hera; to gima duong’ moloyo kuomgi en hera.</verse>
			</chapter>
			<chapter number="14">
				<verse number="1">Hera ema nyaka ubediego moloyo gik moko duto, to mich mag Roho bende nyaka udwar, to moloyo dwaruru mich mar hulo wach moa kuom Nyasaye.</verse>
				<verse number="2">Ng’at madhum gi dhok mayoreyore ok wuo gi ji, to owuoyo mana gi Nyasaye, nikech onge ng’ama winjo weche mowacho. Owacho weche mopondo, kuom teko mar Roho.</verse>
				<verse number="3">To ng’ama hulo wach moa kuom Nyasaye wuoyo gi ji, kokonyogi kendo ojiwogi kendo odwogo chunygi.</verse>
				<verse number="4">Ng’at madhum gi dhok mayoreyore to konyo mana en owuon, to ng’ama hulo wach moa kuom Nyasaye to tego kanyakla mar jo-Kristo.</verse>
				<verse number="5">Daher mondo un duto udhum gi dhok mayoreyore, to moloyo adwaro mondo uhul wach moa kuom Nyasaye, nikech ng’ama hulo wach moa kuom Nyasaye nigi tich maduong’ moloyo ng’ama dhum gi dhok mayoreyore, mak mana ka nitie jalok wach manyalo hulo tiend gima ng’at madhumo owacho, mondo jo-Kristo duto oyud konyruok.</verse>
				<verse number="6">Emomiyo owetene, ka abiro iru, mi adhum gi dhok mayoreyore, to ere kaka dakonyu, ka ok anyisou wach moro ma Nyasaye oelona e fweny, kata ka ok akelonu weche mag rieko, kata ahulonu weche mag puonj?</verse>
				<verse number="7">To kata mana gik maonge gi ngima kaka asili kod thum bende puonjowa ni mano en adier, nikech ere kaka ng’ato ding’e puch migoyo, ka puye duto ogo mana rat?</verse>
				<verse number="8">Kata kapo ni tung’ mar lweny ok oywak maliw, to ere ng’ama diikre ni lweny?</verse>
				<verse number="9">Kamano bende, ka wach midhumo gi dhok mayoreyore ok winjre malong’o, to ere kaka ng’ato diwinj gima iwacho? Wecheni dilal mana e kor yamo!</verse>
				<verse number="10">Nitie dhok matrhoth mopogore opogore e piny, to aparo ka onge moro ma ok winjre.</verse>
				<verse number="11">Omiyo ka ng’ato wacho dhok ma ok awinji, to ng’at ma wacho dhokno chalna jamwa, kendo an bende achalone jamwa.</verse>
				<verse number="12">Kamano un bende, kaka ugombo ahinya nwang’o mich mag Roho, dwaruru matek mondo uti gi mich manyalo tego jo-Kristo.</verse>
				<verse number="13">Emomiyo ng’at madhum gi dhok mayoreyore mondo olem, oyud teko mar loko weche modhumo,</verse>
				<verse number="14">nimar ka alemo ka adhum, to chunya kende ema lemo, to parona ok tim gimoro.</verse>
				<verse number="15">Koro ere gima onego atim? Abiro lemo gi chunya, to kendo abiro lemo gi parona bende. Abiro wero wende pak gi chunya, to bende abiro werogi gi parona bende.</verse>
				<verse number="16">Ka igoyo ni Nyasaye erokamano mana gi chunyi, ka idhum gi Roho, to ere kaka ng’ato ang’ata mobet e chokruokno diwach ni, ‘Amin’, bang’ erokamano migoyono, ka ok ong’eyo tiend gima iwacho?</verse>
				<verse number="17">Kata dabed ni igoyo ni Nyasaye erokamano maber manadi, to mano ok kony ng’at machielono.</verse>
				<verse number="18">Agoyo ni Nyasaye erokamano nikech adhum gi dhok mayoreyore moloyou uduto,</verse>
				<verse number="19">to ka an e chokruok mar jo-Kristo, to ahero wacho weche abich gi parona awuon mondo apuonjgo jomoko bende, moloyo dhumo weche gana gi gana gi dhok mayoreyore.</verse>
				<verse number="20">Owetena, kik ubed gi paro machalo paro nyithindo. Beduru ka nyithindo e weche mag richo, to nyaka ubed joma dongo gi parou.</verse>
				<verse number="21">Muma wacho e kitap Chik niya, “Ruoth Nyasaye owacho ni, ‘Abiro wuoyo gi ogandani gi dho joma dhumo dhok mayoreyore. Ee, abiro wuoyokodgi gi dho jomoko nono, to kata kamano, ok giniwinja.’ ”</verse>
				<verse number="22">Omiyo unyalo neno ni, dhum gi dhok mayoreyore en ranyisi ni joma ok oyie, to ok ni joma oyie. To mich mar hulo wach moa kuom Nyasaye en ranyisi ni joma oyie, to ok ni joma ok oyie.</verse>
				<verse number="23">Emomiyo ka jo-Kristo duto ochokore, kendo giduto gidhum gi dhok mayoreyore, mi ji moko makia, kata ma ok oyie, obiro e chokruokuno, donge digiwach ni neko omakou?</verse>
				<verse number="24">To ka ji duto hulo wach moa kuom Nyasaye, mi ng’at moro makia, kata ma ok oyie, obiro, to weche duto mowinjo chwowo chunye, kendo miyo bura loye,</verse>
				<verse number="25">Eka paro maling’ling’ manie chunye elore e lela, mi opodho piny auma, kolamo Nyasaye kendo ohulo niya, “Adier, Nyasaye ni kodu!”</verse>
				<verse number="26">Koro owetena, ere gima ber monego utim? E chokruoku duto, ng’ato ka ng’ato kuomu mondo obed gi wer, kata gi puonj, kata gi fweny, kata gi wach midhumo, kata gi loko wach midhumono; to mago duto onego obed makonyo chokruok.</verse>
				<verse number="27">Ka nitie joma nigi mich mar dhum gi dhok mayoreyore, to ji ariyo kata adek kende ema mondo owuo, ka giluwore achiel achiel, kendo jalok wach bende nyaka bedie.</verse>
				<verse number="28">To ka jalok wach onge, to ng’ama dwaro dhum gi dhok mayoreyore nyaka ling’ e chokruok, to owuo mana e chunye owuon kende gi Nyasaye.</verse>
				<verse number="29">To kuom jogo mahulo wach moa kuom Nyasaye, ji ariyo kata adek ema mondo olosi. Ji mamoko to mondo opim ane wechegigo.</verse>
				<verse number="30">To ka wach moro ofwenyore ni ng’ato mobet piny, ka pod ng’at machielo wuoyo, to ng’at moyudo ka wuoyono mondo oling’,</verse>
				<verse number="31">nikech uduto unyalo hulo wach Nyasaye kuluworu achiel achiel, mondo ji duto oyud puonj kendo oyud jip.</verse>
				<verse number="32">Ng’atno nyalo ling’ kamano, nikech mich mar hulo wach moa kuom Nyasaye nie teko mar jahul wach owuon,</verse>
				<verse number="33">nimar Nyasaye ok en Nyasach koko, to en Nyasach kue.</verse>
				<verse number="34">Mon to mondo oling’ e chokruok mana kaka obet e chokruok duto mag jo-Kristo. Ok oyienigi wuoyo, mana kaka Chik Musa bende wacho.</verse>
				<verse number="35">To ka gidwaro penjo wach moro, to onego gipenj chwogi e mier, nikech en wich kuot ka dhako wuoyo e chokruok!</verse>
				<verse number="36">Koso uparo ni wach Nyasaye nochakore kuomu, kendo ni nobiro mana ni un kende? Ooyo, ok kamano!</verse>
				<verse number="37">Ka ng’ato paro ni en jahul wach moa kuom Nyasaye, kata ni en gi mich moro mar Roho, to onego ong’e ni gima andikonu en chik moa kuom Ruoth.</verse>
				<verse number="38">To ka ok odewo wachni, to en bende kik udewe.</verse>
				<verse number="39">Emomiyo owetena, dwaruru matek mondo ubed gi mich mar hulo wach moa kuom Nyasaye, to kik utam ji dhum gi dhok mayoreyore,</verse>
				<verse number="40">to weuru gik moko duto otimre maber kendo makare.</verse>
			</chapter>
			<chapter number="15">
				<verse number="1">To koro owetena, adwaro paronu Wach Maber mane apuonjou, mondo anyisu tiende. Ne urwake, kendo yie maru ochung’ kuome motegno,</verse>
				<verse number="2">bende en ema uyudo resruok kuome, to mana ka usiko uyie gi gima ne apuonjou, kapo ni ok uyie kayiem nono.</verse>
				<verse number="3">Wach maduong’ie moloyo akelonu, kendo ma an bende nokelna, en ni: Kristo notho nikech richowa, kaka Muma wacho.</verse>
				<verse number="4">Noyike, kendo nochier oa kuom joma otho chieng’ mar adek, bende kaka Muma wacho.</verse>
				<verse number="5">Nofwenyore ni Petro, kendo ni joote apar gariyo.</verse>
				<verse number="6">Bang’ mano nofwenyore kaachiel ni jopuonjre ma kwan-gi oloyo mia abich, ma ng’enygi pod nitie nyaka chil kawuono, to moko osetho.</verse>
				<verse number="7">Bende nofwenyore ni Jakobo, eka kendo ofwenyore ni joote duto.</verse>
				<verse number="8">Bang’e mogik, an bende nofwenyorena apoya, mana ka nyathi monywol apoya.</verse>
				<verse number="9">An ema atinie moloyo kuom joote duto. Ok owinjore luonga ni jaote, nikech nasando kanyakla mar joma oyie kuom Nyasaye.</verse>
				<verse number="10">To ng’wono mar Nyasaye ema osemiyo abedo kaka achaloni, kendo ng’wono mane omiya ok osebet kayiem nono. Chutho asetiyo matek moloyo joote mamoko duto, to ok gi tekra awuon, to ng’wono mar Nyasaye ema notiyo kuoma.</verse>
				<verse number="11">Emomiyo kata bed ni wach noa kuoma kata kuomgi, to mano e gima waduto wapuonjo, kendo ema ne uyie.</verse>
				<verse number="12">Koro kaka wapuonjo ni Kristo osechier oa kuom joma otho, ere kaka jomoko kuomu wacho ni joma otho ok nochier?</verse>
				<verse number="13">To ka chier onge, to kara kata mana Kristo bende ne ok ochier.</verse>
				<verse number="14">To ka Kristo ne ok ochier, to kara wach mwalando onge tiende, kendo un bende gima uyie onge tiende.</verse>
				<verse number="15">To bende wanenore ka joma riambo kuom Nyasaye, nikech wasebedo kwawacho ni ne ochiero Yesu oa kuom joma otho. To kara ne ok ochiere ka en adier ni joma otho ok chier,</verse>
				<verse number="16">nimar ka joma otho ok chier, to kara kata mana Kristo bende ne ok ochier.</verse>
				<verse number="17">To ka Kristo ne ok ochier adier, to kara yie maru en kayiem nono, kendo pod un mana e richou.</verse>
				<verse number="18">Bende mano dinyis ni joma osetho ma oyie kuom Kristo, kara olal!</verse>
				<verse number="19">Ka wageno kuom Kristo mana e ngimani kende, to kara wan e joma odhierie moloyo ji duto e piny!</verse>
				<verse number="20">To en adier ni Kristo ne ochier oa kuom joma otho! En ema nokwongo chier mana ka gir singo ni joma otho biro chier.</verse>
				<verse number="21">Tiende ni, kaka dhano nokelo tho e piny, e kaka dhano bende nokelo chier kuom tho.</verse>
				<verse number="22">Kaka ji duto tho kuom Adam, e kaka ji duto nodok mangima kuom Kristo,</verse>
				<verse number="23">to ginibi ka ng’ato ka ng’ato ni kare owuon. Tiende ni Kristo ema nokwongo chier kaka gir singo, eka chieng’ ma Kristo oduogo, to joge nochier.</verse>
				<verse number="24">Bang’ mano chieng’ giko nochopi, ma Kristo nochiwie loch ni Nyasaye Wuoro, kosetieko loch duto, gi teko duto kod nyalo duto,</verse>
				<verse number="25">nimar Kristo nyaka bed gi loch nyaka chop Nyasaye ket wasike duto e bwo tiende.</verse>
				<verse number="26">To jasigu ma notiek mogik en tho,</verse>
				<verse number="27">nimar Muma wacho niya, “Nyasaye noketo gik moko duto e bwo tiende.” To ka Muma wacho ni, “gik moko duto”, to nyaka ung’e ni mano ok oting’o koda Nyasaye, nikech Nyasaye ema noketo gik moko duto e bwo Kristo.</verse>
				<verse number="28">To ka gik moko duto oseketi e bwo loch Wuowi, bang’e en bende enobed e bwo loch Nyasaye mane oketo gik moko duto e bwoye, mondo Nyasaye obed gi loch kuom gik moko duto.</verse>
				<verse number="29">Koro ka chier onge, to ere ohala ma joma ibatiso nikech joma otho biro yudo? Ere gimomiyo ibatisogi nikech joma otho, ka joma otho ok chier ngang’?</verse>
				<verse number="30">Koso wan to ere gima omiyo wayie bedo e masira seche duto?</verse>
				<verse number="31">Owetena, awachonu adier nikech mor ma an-go kodu kuom Kristo Yesu Ruodhwa ni, tho ochoma pile.</verse>
				<verse number="32">Ka an mana dhano ma ok chier, to ere ber mane ayudo kuom kedo gi ondiegi Efeso? Ka en adier ni joma otho ok chier, to kara wachiemuru, kendo wamethuru, nikech kiny wanatho, mana kaka Muma wacho.</verse>
				<verse number="33">Kik wuondu! Osiepe maricho ketho timbe mabeyo.</verse>
				<verse number="34">Beduru gi rieko mondo uwe timo richo. Jomoko kuomu kia Nyasaye. Awacho kamano mondo akuodgo wiu!</verse>
				<verse number="35">Ng’ato nyalo penjo ni, “Ere kaka ichiero joma otho? Koso ringruok manadi ma ginibedgo?”</verse>
				<verse number="36">To mano penjo mofuwo manadi! Donge kodhi ma in iwuon ichwoyo kwongo tho, eka bet mangima?</verse>
				<verse number="37">Bende gima ichwoyo ok en cham hie mabiro wuok bang’e, to en mana kodhi kende. Onyalo bedo mar ngano kata mar cham moro amora.</verse>
				<verse number="38">To Nyasaye miyogo kido kaka oneno ni long’one. Kamano kodhi ka kodhi nigi kite owuon.</verse>
				<verse number="39">To bende ring’o mag gik moko ok en kit ring’o achiel, to nitie ring dhano, gi mar le, gi mar winyo, kod mar rech.</verse>
				<verse number="40">Nitie gik polo, kod mag piny. To gik polo nigi duong’ moro, kendo mag piny bende nigi duong’ machielo.</verse>
				<verse number="41">Nitie duong’ mar wang’chieng’, kod duong’ mar due, kod duong’ mar sulue. To chutho sulue achiel rieny matek moloyo machielo.</verse>
				<verse number="42">Mano e kaka chier mar joma otho bende chalo. Ringruok miyiko e lowo en gima tow, to ichiere ka gima ok tow.</verse>
				<verse number="43">Ka oyike, to oonge gi duong’, to ka ochiere to en gi duong’. Iyike ka onyap, to ichiere ka en gi teko.</verse>
				<verse number="44">Bende iyike ka en gi ringruok mar pinyni, to ichiere ka en gi ringruok mar polo. Nitie ringruok mar pinyni, to bende nitie ringruok mar polo.</verse>
				<verse number="45">Mano emomiyo Muma wacho niya, “Adam, dhano mokwongo, nodoko ng’at man gi ngima, to Adam ma achien nodoko Roho machiwo ngima.”</verse>
				<verse number="46">To ringruok mar polo ok ema ne okwongo betie, to ringruok mar piny ema ne okwongo, eka bang’e mano mar polo nobetie.</verse>
				<verse number="47">Dhano mokwongo nochue gi lowo mar piny, to dhano mar ariyo noa e polo.</verse>
				<verse number="48">Jogo mochue gi lowo chalo gi jal mane ochue gi lowo cha, to jogo mag polo chalo gi Jal mane oa e polo.</verse>
				<verse number="49">Kaka wasebedo gi kido mar dhano mar lowo, e kaka wanabed gi kido mar Jal mane oa e polo cha.</verse>
				<verse number="50">To owetena, gima awacho e ma: Joma pod nigi ringruok mar pinyni ok nyal yudo gueth mar Loch Nyasaye, bende gima tow ok nyal bedo wuon gik ma ok tow.</verse>
				<verse number="51">To winjuru mondo awachnue wach moro mopondo: Ok wanatho waduto, to nolokwa</verse>
				<verse number="52">ahucha ka diemo wang’, ka tung’ mogik oywak, nimar ka oywak to joma otho nochier gi ringruok ma ok tow, kendo wan bende nolokwa,</verse>
				<verse number="53">nikech ringruok matowni nyaka rwakre gi ringruok ma ok tow. Adier, gima tho nyaka rwakre gi gima ok tho.</verse>
				<verse number="54">Kuom mano, ka ringruok matow oserwakore gi ringruok ma ok tow, kendo ka gima tho oserwakore gi gima ok tho, eka weche mondiki e Muma nochop kare niya, “Tho oselo, motiek chuth!</verse>
				<verse number="55">In tho, ere lochni? In tho, ere lit mikelo?”</verse>
				<verse number="56">Lit mar tho en richo, kendo richo yudo teko kuom Chik.</verse>
				<verse number="57">Wagouru erokamano ni Nyasaye, mamiyo walocho kuom Ruodhwa Yesu Kristo.</verse>
				<verse number="58">Emomiyo owetena mahero, chung’uru motegno ma ok ung’ingni, kutiyo matek pile e tich Ruoth, kendo kung’eyo ni tich mutiyo kuom Ruoth ok nobed kayiem nono.</verse>
			</chapter>
			<chapter number="16">
				<verse number="1">To kuom wach solro mitimo ni jo-Nyasaye, un bende timuru kaka nanyiso kanyakala mag jo-Kristo manie piny Galatia mondo otim.</verse>
				<verse number="2">Chieng’ Jumapil ka Jumapil, ng’ato ka ng’ato kuomu mondo opog moko kuom gik ma Nyasaye osekonyego, oket tenge mondo solro kik tim ka abiro.</verse>
				<verse number="3">Yieruru jomoko kuomu, kendo ka abiro, to anaorgi gi barupe mondo giter chiwou Jerusalem,</verse>
				<verse number="4">kendo ka owinjore ni an bende onego adhi, to anadhi kodgi.</verse>
				<verse number="5">Anabi iru ka aselando Wach Maber e piny Makedonia,</verse>
				<verse number="6">kendo dipo ka abedo kodu, mi kamoro datiek ndalo chwiri kodu, mondo ukowa maber kamoro amora ma adhiye.</verse>
				<verse number="7">Anatim kamano nikech ok adwar nenou mana ka akadho, to ageno bedo kodu kuom ndalo moko, ka Ruoth oyie.</verse>
				<verse number="8">To pod abiro bet Efeso ka, nyaka chop chieng’ Pentekost,</verse>
				<verse number="9">nikech oyawna dhoot malach kaeri mar tiyo tich maduong’ makelo konyruok, to bende nitie wasigu mang’eny.</verse>
				<verse number="10">To ka Timotheo obiro iru, to neuru ni obedo kodu koonge luoro, nikech otiyo ni Ruoth mana kaka an.</verse>
				<verse number="11">Omiyo kik ng’ato chaye, to ukowe gi kue mondo obi ira. Eri warite, wan kod owete.</verse>
				<verse number="12">To koro adwaro nyisou wach owadwa Apolo. Asejiwe ahinya mondo obi iru kod owete, to pod ok oyie maber mondo obi e ndaloni, to obiro biro ka oyudo thuolo.</verse>
				<verse number="13">Beduru motang’, kendo chung’uru motegno kuom yieu. Beduru gi chir kendo gi jing’o.</verse>
				<verse number="14">Bende gik moko duto mutimo, timuru gi hera.</verse>
				<verse number="15">Owetena, donge ung’eyo Stefano kod joodgi? Gin e joma okwongo doko jo-Kristo ee piny Akaya, kendo gisechiwore mondo giti ni jo-Nyasaye.</verse>
				<verse number="16">Koro akwayou owetena, ni mondo uyie bet e bwo joma kamago, kendo e bwo ng’ato ka ng’ato ma bende tiyo tich Nyasaye matek.</verse>
				<verse number="17">Amor ahinya nikech Stefano gi Fortunato kod Akaiko josebiro, nimar gisekonya karu,</verse>
				<verse number="18">kendo giseduogo chunya, mana kaka aparo ni giseduogo chunyu bende. Onego uyie joma kamago.</verse>
				<verse number="19">Kanyakla mag jo-Kristo manie piny Asia ooronu mos, kendo Akula gi Priska kod kanyakla mar jo-Kristo malemo e odgi bende omosou ahinya kuom Ruoth.</verse>
				<verse number="20">Owete duto omosou. Yogreuru gi mos maler.</verse>
				<verse number="21">An Paulo ema koro andikonu mosni gi lweta awuon.</verse>
				<verse number="22">Ka ng’ato ok ohero Ruoth, to mondo okuong’re! Ruodhwa bi!</verse>
				<verse number="23">Ng’wono mar Ruoth Yesu obed kodu.</verse>
				<verse number="24">Herane obed kodu kuom Kristo Yesu.</verse>
			</chapter>
		</book>
		<book number="47">
			<chapter number="1">
				<verse number="1">An Paulo, jaote Yesu Kristo kuom dwaro mar Nyasaye, ema andiko baruani kaachiel gi owadwa Timotheo. Wandikonu un kanyakla mar joma oyie kuom Nyasaye man Korintho, kendo ni jo-Nyasaye duto manie piny Akaya.</verse>
				<verse number="2">Ng’wono gi kue moa kuom Nyasaye kod ruodhwa Yesu Kristo obed kodu.</verse>
				<verse number="3">Duong’ obed ni Nyasaye ma wuon Ruodhwa Yesu Kristo. En e wuon ng’wono kendo makonyowa e yore duto.</verse>
				<verse number="4">Okonyowa e masichewa duto mondo wan bende wakony joma nigi masira moro amora, ka wanyisogi kaka Nyasaye osekonyowa.</verse>
				<verse number="5">Kaka masiche moko mag sand mang’eny mane Kristo oneno koro bironwa mogundho e kaka kony mang’eny ma wayudo kuom Kristo bende koro bironwa mogundho.</verse>
				<verse number="6">Ka isandowa, to en mana ni mondo okonyu, kendu uyud warruok. To ka ikonyowa, to en bende mana ni mondo Nyasaye okonyu, ka udhil gi sand ma wan bende wayudo,</verse>
				<verse number="7">kendo geno mwagenougo ogurore nikech wang’eyo ni kaka uyudo sand kodwa e kaka uyudo kony kodwa bende.</verse>
				<verse number="8">Owetewa, wadwaro nyisou chandruok mane wayudo e piny Asia, ne omiwa ting’ mapek mohewo tekrewa, mi chunywa oa ni ok wanachak wabed mangima.</verse>
				<verse number="9">Chutho, ne wagalo ni oseng’adnwa buch tho. To mano notimore mondo kik wagen kuomwa wawegi, to wagen mana kuom Nyasaye machiero joma otho.</verse>
				<verse number="10">Noresowa e masiche malich mag tho kamano, kendo nochak oreswa. En ema waketo genowa kuome ni obiro medo resowa,</verse>
				<verse number="11">ka un bende ukonyowa kulemonwa. Kamano, kaka ji mang’eny bende nobed ka goyo ni Nyasaye erokamano nikech mich momiyowa kuom ng’wonone.</verse>
				<verse number="12">To gimoro achiel mamiyowa mor en ni: wang’eyo malong’o e chunywa ni adier mar Nyasaye ema osetelonwa e kindwa gi ji, to moloyo to wasebet kamano mana kuom ng’wono mar Nyasaye, to ok kuom rieko mar dhano.</verse>
				<verse number="13">Weche mwandikonugi onge gi tiendgi moko mopondo, to mak mana mago ma unyalo somo, mi uwinji. Kata obedo ni sani pod ung’eyowa mana matin kende,</verse>
				<verse number="14">to ageno ni ubiro ng’eyowa malong’o, mondo chieng’ ma Ruoth Yesu biroe, to ubed mamor nikech wan, mana kaka wan bende wanabed mamor nikech un.</verse>
				<verse number="15">Ne an gi geno ahinya kuom wachno, omiyo ne achano mokwongo mondo abi iru, uyud gueth diriyo,</verse>
				<verse number="16">nikech ne achano mondo aneu ka akadho adhi Makedonia, kendo anachak aneu ka aduogo aa kuno, mondo ukowa ka adhi Judea.</verse>
				<verse number="17">To uparo ni kane achano kamano to ne an jahubagabaga koso? Koso uparo ni achano yorena mana kaka dhano chano, ka weche ariyo, ma “Ee” gi “Ooyo” okikore e chunya?</verse>
				<verse number="18">Chutho, kaka Nyasaye en jaadiera, wach ma wawacho ok oting’o “Ee” kaachiel gi “Ooyo”,</verse>
				<verse number="19">nikech Yesu Kristo wuod Nyasaye, ma wan gi Sila kod Timotheo ne walandonu wachne, ok en “Ee” gi “Ooyo”. To en e “Ee” mogik ma Nyasaye wacho,</verse>
				<verse number="20">nimar en ema singruok Nyasaye duto chopo kare kuome. Mano emomiyo kwamiyo Nyasaye duong’ to wawacho ni, “Amin” kuom Yesu Kristo.</verse>
				<verse number="21">Jal mamiyo wan kod un wabedo gi ratiro ni wan kuom Kristo en Nyasaye. En ema osewirowa,</verse>
				<verse number="22">kendo oketo kido mare kuomwa, kendo omiyowa Roho mondo odag e chunywa kaka mich mokwongo mar gueth ma wabiro yudo achien.</verse>
				<verse number="23">To aluongo Nyasaye obed janenona ka aramo ni ne akechou emomiyo ne ok achako aduogo Korintho.</verse>
				<verse number="24">Ok wan gi teko kuom yieu ni nyaka uyie gima wawacho, nikech un joma nigi yie motegno. To watiyo kaachiel kodu mana ni mondo ubed mamor.</verse>
			</chapter>
			<chapter number="2">
				<verse number="1">Mano emomiyo naneno ni ber mondo kik achak alimu kendo, ka limbenano dimiu chuny lit,</verse>
				<verse number="2">nikech ka amiyou chuny lit, to koro ere ng’ama dimiya mor, ka ok mana un ma asemiyo chuny litgo?</verse>
				<verse number="3">Mano emomiyo nandikonu baruano. Ne ok adwar biro iru mondo ayud chuny lit kuom joma onego miya mor, nimar ang’eyo malong’o ni ka amor to un bende umor uduto.</verse>
				<verse number="4">Ne andikonu ka chunya okuyo kendo chandore ahinya, kendo ka pi wang’a chuer mang’eny, to ok ni mondo amiu chuny lit, to mana ni mondo ung’e hera maduong’ ma aherougo.</verse>
				<verse number="5">Ng’at moro osekelo chuny lit, to ok an ema osemiya chuny litno, to mana machiegni un duto ema osemiyou chuny lit, ka ok adwar jimbo wach.</verse>
				<verse number="6">To kum ma jou mathoth osemiyo ng’atno oseromo,</verse>
				<verse number="7">omiyo koro onego uwene kethone, kendo uduog chunye, nono to kuyo malit ohewe.</verse>
				<verse number="8">Emomiyo akwayou mondo unyise ni uhere.</verse>
				<verse number="9">Mano emomiyo ne omiyo andikonu, mondo atemugo, ang’e ka un joma oyie winjo wach.</verse>
				<verse number="10">Ka uweyo ni ng’ato kethone, to an bende aweyone kethone, nikech kapo ni aweyo ni ng’ato kethone, to aweyone mana nikech un, kendo e nyim Kristo,</verse>
				<verse number="11">mondo Satan kik lowa, nikech wang’eyo riekone!</verse>
				<verse number="12">Kane achopo Troa mondo aland Wach Maber mar Kristo, ne ayudo ka dhoot oyaworena malach mondo ati ni Ruoth.</verse>
				<verse number="13">To chunya ne onge gi kue, nikech ne ok anwang’o owadwa Tito. Omiyo nagoyo oriti ni jokuno, mi achweyo Makedonia.</verse>
				<verse number="14">To wagouru ni Nyasaye erokamano nikech wan ma wan kuom Kristo, otelonwa pile koselocho, kendo komiyo walando wach man kuom Kristo kuonde duto, mana ka tik mang’ue ng’ar.</verse>
				<verse number="15">Wachalo gi ubani mang’ue ng’ar mar misango ma Kristo ochiwo ni Nyasaye, malandore e kind joma ireso kod joma lal.</verse>
				<verse number="16">Kuom joma lal en tik mar tho makelo tho, to kuom joma ireso to en tik mar ngima. Koro ere ng’ama nyalo gik ma kamago?</verse>
				<verse number="17">Wan ok wachal gi ji mathoth makonyore gi Wach Nyasaye e yo ma ok kare, mondo oyudgo ohala. Ooyo, wan joma Nyasaye oseoro, omiyo wawuoyo e nyim Nyasaye gi adiera ka joma ni kuom Kristo.</verse>
			</chapter>
			<chapter number="3">
				<verse number="1">Koro mano nenore ka gima wachako wapakore kendwa koso? Wan ok wadwar barupe mag pak ma wabirogo iru, kata ma waago kuomu, kaka jomoko kuomu dwaro.</verse>
				<verse number="2">Un e barupwa mondiki e chunywa ma ng’ato ka ng’ato nyalo neno, kendo somo.</verse>
				<verse number="3">Nenore ratiro ni un e barua moa kuom Kristo, mane wakelo. Ok en barua mondik gi wino, to ondiki gi Roho mar Nyasaye Mangima. Bende ok ondike e kite mopa, to ondike e chuny dhano.</verse>
				<verse number="4">Wawacho kamano nikech wan gi geno e nyim Nyasaye kuom Kristo.</verse>
				<verse number="5">Wan to waonge gi teko moro kuomwa wawegi mamiyo wawacho ni wanyalo timo gimoro, to gima wan-go a mana kuom Nyasaye,</verse>
				<verse number="6">kendo en ema ne otimowa jotich Winjruok Manyien. Ok en Winjruok mar chik mondiki, to en mar Roho. Chik mondiki kelo tho, Roho to kelo ngima.</verse>
				<verse number="7">Chik mane ogor e kite nukta ka nukta osebet kakelo tho, to kata kamano nobiro gi ler maduong’ mane omono jo-Israel ng’iyo wang’ Musa tir, kata obedo ni lerno ne rumo kamano.</verse>
				<verse number="8">Koro gima Roho kelo donge nyaka bed gi ler maduong’ moloyo koso?</verse>
				<verse number="9">Ka gima kelo bura ema ne obiro gi ler maduong’ machalo kamano, koro gima Roho kelo, mamiyo wabedo e winjruok gi Nyasaye donge dibed gi ler maduong’ moloyo?</verse>
				<verse number="10">Adier, ler mane nigi duong’, koro ok nigi duong’ ngang’, nikech ler maduong’ moloye osebiro.</verse>
				<verse number="11">Ka gima rumo ema nigi ler ma kamano, koro gima dak mosiko to dibed gi ler maduong’ machal nade!</verse>
				<verse number="12">Wawuoyo gi chir nikech geno ma kamano ma wan-go.</verse>
				<verse number="13">Wan ok watim kaka Musa, mane umo wang’e gi rageng’ mondo jo-Israel kik ne ler ka duono kendo rumo.</verse>
				<verse number="14">To chutho chuny jo-Israel nodinore, nikech nyaka chil kawuono chunygi pod oum gi rageng’no ka isomo Muma Machon, nimar rageng’no igolo mana ka ng’ato ni kuom Kristo.</verse>
				<verse number="15">Kata mana ndalogi, ka isomo Chik Musa to rageng’no pod oumo auma chunygi.</verse>
				<verse number="16">To Muma wacho ni, ka ng’ato olokore ni Ruoth to rageng’no igolo.</verse>
				<verse number="17">To Ruoth nogono e Roho kendo, kama Roho mar Ruoth tinie, to thuolo tinie.</verse>
				<verse number="18">Wan duto, ma waonge rageng’ e wang’wa, to wachalo gi rang’i, kendo wamiyo ler mar Ruoth nenore, kendo lerno medore ameda pile, ka kitwa medo lokore machal kode. Mano en tich Ruoth ma en Roho.</verse>
			</chapter>
			<chapter number="4">
				<verse number="1">Kaka Nyasaye ema osemiyowa tijni kuom ng’wonone, omiyo ok wanyal nyosore.</verse>
				<verse number="2">Wasekwedo timbe mag mudho kendo makuodo wich. Ok wawuoth gi miganga, bende ok wagaj Wach Nyasaye, to wawacho mana adiera e lela e nyim Nyasaye, kwanyiso wawegi ni wan kare, kendo wamiyo ji duto yie kodwa.</verse>
				<verse number="3">Watimo kamano nikech ka Wach Maber mwalando ogeng’ore, to ogeng’ore mana ni joma lal.</verse>
				<verse number="4">Gin joma ok yie, ma nyasach pinyni osedino chunygi, mondo kik gine ler ma Wach Maber manyiso ji duong’ maler mar Kristo, ma en owuon e kido mar Nyasaye.</verse>
				<verse number="5">Ok waland wach kuomwa wan wawegi, to walando mana wach ni, Kristo Yesu en Ruoth, kendo ni wan mana jotichu nikech Kristo.</verse>
				<verse number="6">Watimo kamano nimar Nyasaye achiel mane owacho ni mondo ler orieny e chunywa mondo okelnwa ler mar ng’eyo duong’ mar Nyasaye mineno e wang’ Yesu Kristo.</verse>
				<verse number="7">To wan ma wan gi mwandu mar chuny, wachalo mana agulini mag lowo, mondo onenre ni teko maduong’ ahinyano oa kuom Nyasaye, to ok oa kuomwa wawegi.</verse>
				<verse number="8">Pile idiyowa koni gi koni, to kata kamano ok dinnwa. Wadhier nono, to chunywa ok a.</verse>
				<verse number="9">Isandowa, to ok jwang’wa, bende igoyowa piny, to ok negwa.</verse>
				<verse number="10">Pile wating’o tho mane Yesu othogo e ringrewa,</verse>
				<verse number="11">nimar kata obedo ni wangima, to pile iterowa kar tho nikech Yesu, mondo ngima mar Yesu bende onenre e ringrewa matho.</verse>
				<verse number="12">Kamano tho tiyo kuomwa, to un, ngima tiyo kuomu.</verse>
				<verse number="13">Wan gi yie machalo gi mano ma Muma wuoyo kuome ni, “Ne ayie, emomiyo nawuoyo.” Kamano wan bende wayie, emomiyo wawuoyo.</verse>
				<verse number="14">Wang’eyo ni Nyasaye, mane ochiero Ruoth Yesu oa kuom joma otho, nochierwa wan bende kaachiel gi Yesu, mi terwa e nyime kaachiel gi un bende.</verse>
				<verse number="15">Mago duto obetie nikech un, mondo kaka ji mayudo ng’wono mogundho mar Nyasaye medore, e kaka erokamano mimiyogo Nyasaye duong’ bende omedore.</verse>
				<verse number="16">Kuom mano, chunywa ok nyosre. Kata obedo ni ringrewa rumo, to chunywa iloso manyien pile ka pile,</verse>
				<verse number="17">nimar thagruok matin mwayudoni rumo piyo, to obiro kelonwa duong’ miwuoro kendo mosiko,</verse>
				<verse number="18">nikech ok waketo parowa e gik mineno, to mana e gik ma ok ne. Gik mineno rumo, to gik ma ok ne osiko mochwere.</verse>
			</chapter>
			<chapter number="5">
				<verse number="1">Wang’eyo ni ka ringrewa, ma en kiru mwadakie e pinykani, omuki, to wan gi ot ma Nyasaye osegeronwa e polo. En ot mosiko nyaka chieng’, ma ok oger gi lwet dhano.</verse>
				<verse number="2">Adier, ka pod wan e kiru ma wan-go e pinykani, to wachur kwagombo mondo warwakre gi odwa manie polo,</verse>
				<verse number="3">nikech kwarwakore kode to ok noyudwa ka wan duge.</verse>
				<verse number="4">Ka pod wan e kiru mae pinyni to wachur ka ting ohewowa. To mano ok onyiso ni wadwaro lonyo ringrewa mar pinyni oko. Ooyo, wadwaro mana rwako ringrewa manyien manie polo, mondo ngima mochwere omwony mano matho.</verse>
				<verse number="5">Mano e gima omiyo Nyasaye nochweyowa, kendo osemiyowa Roho kaka mich mokwongo mar gueth mwabiro yudo achien.</verse>
				<verse number="6">Kuom mano, wan gi chir pile, nikech wang’eyo ni, kapod wadak e ringruok e pinyni, to ok wadak kanyachiel gi Ruoth.</verse>
				<verse number="7">Yie ema telonwa, to wengewa ok telnwa.</verse>
				<verse number="8">Awacho ni wan gi chir, kendo daber kwaweyo dak e ringruok, mi wadhi wadak gi Ruoth.</verse>
				<verse number="9">Emomiyo, kata ka wan ka, kata ka waonge, to waketo chunywa kuom bedo malong’one,</verse>
				<verse number="10">nikech waduto nyaka wachung’ e nyim kom bura mar Kristo, mondo ng’ato ka ng’ato oyud pok moromo gi gik mabeyo kata maricho mane otimo kapod en e ringruok.</verse>
				<verse number="11">Wang’eyo ni tiend luoro Ruoth en ang’o, emomiyo wayuayo ji. Nyasaye ong’eyo chutho ngimawa kaka chal, kendo ageno ni un bende ung’eyowa maber e chunyu maiye kaka wachal.</verse>
				<verse number="12">Ok watem mondo wachak wapakrenu kendo, to wamiyou thuolo mondo ubed gi mor nikech wan, kendo mondo ubed gi gima unyalo dwokogo jogo mapakore nikech gik moko, to ok nikech gik mag chuny.</verse>
				<verse number="13">Ka neko omakowa, to en nikech Nyasaye, to ka parowa ni kare, to en nikech un,</verse>
				<verse number="14">nimar hera mar Kristo oloyowa chuth. Waseng’eyo malong’o ni ng’at achiel notho ni ji duto, omiyo ji duto bende ne otho.</verse>
				<verse number="15">Ne otho ni ji duto mondo ji mangima kik bed mangima kagiparo mana gin giwegi, to gibed mangima mana ka gitiyo ni Jal mane othonigi kendo ochier nikech gin.</verse>
				<verse number="16">Omiyo koro ok wanon tim ng’ato e yo ma dhano nonoe. Kata obedo ni ne wang’eyo Kristo e yorno, to koro ok wang’eye kamano.</verse>
				<verse number="17">Ka ng’ato obedo kuom Kristo to ochueye ng’ama nyien. Gik moko duto machon osekadho, kendo gik manyien osechopo.</verse>
				<verse number="18">Mago duto a kuom Nyasaye. En owuon ema ne omiyo wawinjore kode kuom Kristo, kendo nomiyowa tich mar kelo winjruok e kinde gi ji mamoko bende,</verse>
				<verse number="19">kwanyisogi ni Nyasaye nomiyo piny owinjore kode kuom Kristo, ka ok okwan ni ji richogi. Wan ema ne Nyasaye omiyowa wach winjruokni.</verse>
				<verse number="20">Omiyo wan joote Kristo, kendo Nyasaye owuon ema wuoyonu gi dhowa. Wasayou e nying Kristo ni mondo uwinjru gi Nyasaye.</verse>
				<verse number="21">Kristo ne onge gi richo kata matin, to Nyasaye notime richo nikech wan, mondo kuom en wabed joma kare kaka Nyasaye.</verse>
			</chapter>
			<chapter number="6">
				<verse number="1">Kaka joma tiyo kaachiel gi Nyasaye, wamedo sayou ni kik uwe ng’wono mar Nyasaye museyudo bed kayiem nono,</verse>
				<verse number="2">nikech Nyasaye wacho niya, “Ne awinji e kinde mowinjore. Adier, ne akonyi e ndalo warruok.” Koro neuru, ma e kinde mowinjore ahinya! Winjuru, ma e ndalo mar warruok.</verse>
				<verse number="3">Ok wadwar timo gimoro ma dichwany ng’ato, nikech dipo ka tichwa oyudo achaye.</verse>
				<verse number="4">To wanyiso ni wan jotich Nyasaye, e weche duto, kwatimo kinda ahinya e sand, e chandruok, e masira,</verse>
				<verse number="5">e chwat, e twech, e koko, kendo e thagruok, ma ok wanindi kendo ok wachiem.</verse>
				<verse number="6">Wanyisore kuom timbewa makare, kendo kuom rieko, gi timo kinda, gi ng’wono, gi Roho Maler, gi hera maradier,</verse>
				<verse number="7">gi lando wach adiera, kendo gi teko mar Nyasaye. Wamako tim makare ka gilweny mwamonjogo wasigu, kendo mwaritorego.</verse>
				<verse number="8">Wayudo duong’, kendo wayudo achaye, bende iketho nyingwa, kendo ipakowa. Ikwanowa gi jomriambo, kata obedo ni wawacho adieri,</verse>
				<verse number="9">bende wan ka joma ok ong’e, kata obedo ni ong’ewa maber, kendo wan ka joma tho, to kara pod wangima, bende kata ikumowa, to ok negwa.</verse>
				<verse number="10">Kata obedo ni wan gi kuyo maduong’, to wamor pile, kendo kata obedo ni wan kaka jochan, to wamiyo ji mathoth mwandu. Bende wan kaka joma onge gimoro, to kara wan gi gik moko duto.</verse>
				<verse number="11">Un jo-Korintho, wawuoyonu gi chuny moyawore chutho.</verse>
				<verse number="12">Wan, chunywa ni thuolo kodu, to un ema udich e chunyu.</verse>
				<verse number="13">Koro un bende yanwauru chunyu, nikech awuoyonu kaka wuoro wuoyo ni nyithinde.</verse>
				<verse number="14">Kik uriwru gi joma ok oyie. Ere kaka tim makare diriwre gi tim marach? Koso ler diriwre nadi gi mudho?</verse>
				<verse number="15">Ere kaka Kristo diriwre gi jachien? Koso ere winjruok manyalo bet e kind ng’ama oyie gi ng’ama ok oyie?</verse>
				<verse number="16">Ere winjruok ma Hekalu mar Nyasaye nigo gi nyiseche manono? Apenjou kamano nikech wan e Hekalu mar Nyasaye Mangima, mana kaka Nyasaye nowacho niya, “Abiro dak kodgi, kendo anawuoth kuomgi. Anabed Nyasachgi, kendo ginibed joga.”</verse>
				<verse number="17">Emomiyo Ruoth owacho ni, “Auru kuomgi, kendo pogreuru kodgi. Kik umul gimoro mogak, mi narwaku.</verse>
				<verse number="18">Kutimo kamano to eka anabed wuonu, kendo unubed yawuota gi nyiga. An Ruoth Nyasaye Manyalo Gik Moko Duto ema awacho kamano.”</verse>
			</chapter>
			<chapter number="7">
				<verse number="1">Osiepewa, mago e singruok ma osemiwa. Kuom mano, nyaka wapuodhre kuom gik moko duto mamiyo ringruok kod chuny doko mochido, mondo wadok joma ler chuth, kwabedo joma oluoro Nyasaye.</verse>
				<verse number="2">Yawnwauru chunyu. Onge ng’ama wasetimone marach, bende onge ng’ama wasemiyo olal, kata onge ng’ama wasemayo e yor wuond.</verse>
				<verse number="3">Ok awach kamano mondo ang’adnugo bura, nikech asewacho ni waketou e chunywa maiye, kendo wariwore kodu kaachiel pile, bed ni wangima kata watho.</verse>
				<verse number="4">Chunya ni thuolo ka aloso kodu kendo an gi mor maduong’ nikech un! Kata obedo ni chandruokwa ng’eny kamano, to achung’ motegno, kendo amor mokadho!</verse>
				<verse number="5">En adier ni kata ka ne wachopo Makedonia to ne ok wayudo yueyo. Ne wayudo mana chandruok kuonde duto: dhaw ne oluorowa oko, kendo chunywa ne opong’ gi luoro.</verse>
				<verse number="6">To Nyasaye majiwo joma okuyo, nojiwowa kuom biro mar Tito.</verse>
				<verse number="7">Ok birone kende ema nojiwowa, to jip mane oyudo kuomu, bende nojiwowa. Ne onyisowa kaka un gi siso ahinya mar nena, kendo kaka uywak, kendo kaka usiro wechena. Mano nomiyo amedo doko mamor moloyo.</verse>
				<verse number="8">Kata obedo ni barua mane andikonu nomiyou kuyo, to ok ayuag ang’e ni ne andike. Adier, ne aywago ang’e, to koro aneno ni baruano nomiyou kuyo mana kuom kinde manok kende,</verse>
				<verse number="9">To koro amor, to ok nikech ne amiyou kuyo, to mana nikech kuyono nomiyo uloko chunyu. Ne ubedo mokuyo e yo ma Nyasaye dwaro, omiyo onge yo moro mane wahinyougo kata matin.</verse>
				<verse number="10">Kuyo ma ng’ato bedogo e yo ma Nyasaye dwaro, miyo olokore, kendo kelone warruok maonge ywago ang’e. Kuyo mar piny to kelo tho.</verse>
				<verse number="11">Neyeuru gik ma kuyo e yo ma Nyasaye dwaro osetimonu. Mano kaka osemiyo ubedo joma paro matut, kuketo chunyu kuom nyiso ni ne ok uketho, bende osemiyo ubedo gi mirima kod luor, kendo ugombo nena. Unyiso ni utimo kinda, kendo udwaro ng’ado bura kare. Adier, usenyiso e yore duto ni uonge gi ketho e wachno.</verse>
				<verse number="12">Omiyo kata obedo ni ne andikonu kamano, to ne ok andiko nikech ng’at mane otimo marach, kata nikech ng’at mane otimne marach, to nandiko mana ni mondo un uwegi une kinda mutimo nikech wan, kendo mondo kindano onenre e nyim Nyasaye bende.</verse>
				<verse number="13">Mano ema omiyo waseyudo jip.</verse>
				<verse number="14">To komedore gi jip mane wan wawegi wayudo, ne wadoko mamor moloyo nikech mor mane Tito oduogogo. Ne uduogo chunye un uduto.</verse>
				<verse number="15">Kapo ni ne apakoune, to ok usemiyo wiya okuot. Pile kaka wasebedo mana ka wawachonu adiera kende, kamano bende e kaka pak mane wapakougo medore ameda, koparo kaka uduto ne umako wach, kendo kaka ne urwake gi luoro kod kibaji.</verse>
				<verse number="16">Mano kaka amor, nikech koro anyalo geno kuomu e weche duto!</verse>
			</chapter>
			<chapter number="8">
				<verse number="1">Owetewa, wadwaro mondo ung’e gueth ma Nyasaye osemiyo kanyakla mag jo-Kristo man Makedonia kuom ng’wonone.</verse>
				<verse number="2">Ne gineno masiche malich kitemogigo, to kata kamano ne gin gi mor mogundho, omiyo kata ne gidhier ahinya, to ne gigolo chiwo maonge migundia.</verse>
				<verse number="3">Awachonu adier ni ne gigolo chiwo kaka ginyalo, mi gichiwo moloyo koda kaka ne ginyalo, kendo ne gitimo kamano maonge achune.</verse>
				<verse number="4">To bende ne gihombowa mondo gikonywa nywako tich ng’wono mar konyo jo-Nyasaye man Judea.</verse>
				<verse number="5">Ne gitimo moloyo kaka ne waparo. Mokwongo ne gichiwore ni Ruoth, eka kuom dwaro mar Nyasaye, ne gichiwore ni wan bende.</verse>
				<verse number="6">Mano emomiyo ne wakwayo Tito, mane ochako tich ng’wono, mondo olimu kendo, kendo okonyu tieke.</verse>
				<verse number="7">Ugundho gi gik moko duto, kaka yie, gi wach, gi rieko, gi kinda duto, kod hera ma uherowago. Kamano bende e kaka mondo ugol chiwo mogundho e tich ng’wonono.</verse>
				<verse number="8">Ok aketnu chik, to anyisou mana hera ma jomoko nono nigo, mondo ane ane ka herau en hera maradier.</verse>
				<verse number="9">Ung’eyo ng’wono mar Ruodhwa Yesu Kristo, ni kata ne en gi mwandu mogundho kamano, to nodoko jachan nikech un, mondo un ubed jomwandu kuom chan mare.</verse>
				<verse number="10">Kuom mano, parona kuom wachno chal kama: koro ber mondo utiek tich mane uchako higa cha. Un e joma nokwongo ni jomoko e tijni. Ok nukwongonigi keto chunyu kuom time kende, to ne ukwongonigi keto chunyu kuom time bende.</verse>
				<verse number="11">Emomiyo koro tiekuru tijno. Keturu chunyu kuom tieke kaka unyalo, mana kaka ne uketo chunyu kuchako.</verse>
				<verse number="12">Ka uketo chunyu kuom chiwo, to Nyasaye biro yie mana gi gima uchiwo, to ok odwar mondo uchiw gima uongego.</verse>
				<verse number="13">Ok adwar mondo ukony jomoko, to un udong’ gi ting’ mapek, to ber mondo gik moko obed maromre.</verse>
				<verse number="14">Kaka un gi gik mathoth e kindeni, ber mondo ukony jogo mochando. Bang’e chieng’ moro gin bende ginikonyu ka gin-go mathoth, to un uchando. Kamano mondo gik moko obed maromre,</verse>
				<verse number="15">mana kaka Muma wacho ni, “Ng’at mane ochoko mang’eny ne ok nigi mathoth mohinge, kendo ng’at mane ochoko matin, ne ok nigi manok moreme.”</verse>
				<verse number="16">Wagoyo ni Nyasaye erokamano kuom miyo chuny Tito kinda mar konyou kaka wan!</verse>
				<verse number="17">Ne wakwaye mondo obi iru, mi oyie, to bende en owuon ne oikore gi chunye duto mondo obi iru.</verse>
				<verse number="18">Ero waore gi owadwa moro ma kanyakla duto mag jo-Kristo pako kuom tichne mar lando Injili.</verse>
				<verse number="19">Ok mano kende, to kanyakla mag jo-Kristo oseyiere bende mondo owuoth kodwa e tich ng’wono ma watiyo mondo Nyasaye oyud duong’, kendo mondo onyisu ni waketo chunywa e tijni.</verse>
				<verse number="20">Watemo ritore mondo ng’ato kik bed gi ng’ur kuom tichwa maduong’ mar chiwoni,</verse>
				<verse number="21">nikech wadwaro timo mana gima long’o, ok e nyim Ruoth kende, to e nyim ji bende.</verse>
				<verse number="22">Kuom mano, waorogi kod owadwa moro ma pile waseneno ka oketo chunye kuom gimoro amora motimo, to koro oketo chunye e tijni moloyo, nikech ogenou ahinya.</verse>
				<verse number="23">Tito to en jawuodha, kendo jatich wadwa e tich mwatiyonu. To owete mamoko ariyogo to gin joote mag kanyakla mag jo-Kristo, kendo gin joma kelo ni Kristo duong’.</verse>
				<verse number="24">Omiyo nyisgiuru herau, kendo nyisgiuru gima omiyo wapakounigi, mondo kanyakla duto mag jo-Kristo ong’e.</verse>
			</chapter>
			<chapter number="9">
				<verse number="1">Ok onego amed ndikonu kuom wach chiwo mioro ni jo-Nyasaye man Judea.</verse>
				<verse number="2">Ang’eyo kaka uikoru mar konyo, kendo asepuoyou e nyim jo-Makedonia kuom wachno, ka awachonigi ni un jo-Akaya usebedo kuikoru mar konyo, chakre higa cha. Kamano kinda maru osejiwo jogi mathoth.</verse>
				<verse number="3">Koro aoro owetegi mondo pwoch mane wapuoyougo kuom wachno kik bed wach awacha. To adwaro ni mondo ubed moikore mana kaka asewacho,</verse>
				<verse number="4">nikech kwabiro gi jo-Makedonia moko, mi wayudo ka ok uikoru, to mano dikuod wiwa kod wiu bende, bang’ pak mwasepakougo ahinya!</verse>
				<verse number="5">Mano emomiyo aseneno ni ber mondo aor owetego obi iru mokwongo, olos chon chiwo mane usesingoru ni ubiro golo. Kamano ka abiro to anayud ka oikore, kendo mano nonyis ni uchiwe maonge achune.</verse>
				<verse number="6">Ng’euru ni, ng’ama chwoyo manok, kayo manok, to ng’ama chwoyo mang’eny, kayo mang’eny.</verse>
				<verse number="7">Ng’ato ka ng’ato mondo ochiw kaka oseparo e chunye, ma ok ochune, kendo ma ok oywago ang’e, nikech jachiwo mamor ema Nyasaye ohero.</verse>
				<verse number="8">Nyasaye nyalo miyou gik moko duto mudwaro, kendo mokadho kanyo, mondo kinde duto ubed gi gik moromou, kod mago munyalo konyogo tije mabeyo duto,</verse>
				<verse number="9">mana kaka Muma wacho niya, “Ochiwo gige mabup, kopogo ni jochan. Ng’wonone osiko nyaka chieng’.”</verse>
				<verse number="10">Jal mamiyo jachwoyo kodhi, kendo chiwo chiemo michamo, biro miyou kodhi michwoyo, bende nomi gidongi, kendo nomed nyak mar timu mang’won.</verse>
				<verse number="11">Enomi udok jomwandu ahinya e gik moko duto, mondo ubed jong’wono ndalo duto, kendo mano nomi ji mang’eny goni Nyasaye erokamano nikech chiwou ma wamiyogi.</verse>
				<verse number="12">Tich ma watiyoni ok kel mana gik moko duto ma jo-Nyasaye dwaro kende, to obiro miyo ji medo goyo ni Nyasaye erokamano bende.</verse>
				<verse number="13">Chiwouni biro nyiso ni umako chik Nyasaye, kendo ni uhulo Wach Maber man kuom Kristo gi adiera, omiyo gibiro miyo Nyasaye duong’, kendo ginipake nikech ng’wono ma utimonigi, kendo ni ji duto.</verse>
				<verse number="14">Kuom mano, gibiro neno kaka Nyasaye osebedonu mang’won ahinya, kendo gibiro lemonu gi hera maduong’.</verse>
				<verse number="15">Wago ni Nyasaye erokamano kuom mich mare modhiero ji wacho!</verse>
			</chapter>
			<chapter number="10">
				<verse number="1">An Paulo koro akwayou kuom muolo kod ng’wono mar Kristo mondo uwinja. An ma uwacho ni amuol ka an kodu, to ager ka an mabor kodu,</verse>
				<verse number="2">akwayou ni kik umi abed mager kodu, ka abiro, nikech an gi adiera ni anyalo bedo mager ni joma paro ni watimo mana gik moko mag piny!</verse>
				<verse number="3">Adier wadak e pinyni, to lweny mwakedo ok en mar piny.</verse>
				<verse number="4">Bende gilweny ma wakedogo ok gin mag piny, to gin gilweny motegno mag Nyasaye, ma wamukogo kuonde mochiel motegno. Tiende ni, waketho mbaka manono,</verse>
				<verse number="5">kod sunga mamon gi rieko mar Nyasaye. Waketo paro duto mag dhano e tuech mondo owinj Kristo.</verse>
				<verse number="6">Bende ka uselokoru chuth, to waikore kumo ji duto ma osetamore winjo wach.</verse>
				<verse number="7">Paruru ane gik ma osetimore. Ka ng’ato paro ni en ng’at Kristo, to mano ber, to kata kamano nyaka ong’e ni wan bende wan jo-Kristo mana kaka en.</verse>
				<verse number="8">Nyalo bet ni apakora moloyo kaka owinjore, kuom teko mane Ruoth omiyowa. To Ruoth nomiyowa tekono mondo wagerugo, to ok ni mondo wakethugo, omiyo ok ane wichkuot kuom timo kamano.</verse>
				<verse number="9">Kik upar ni atemo mana buogou gi barupena.</verse>
				<verse number="10">Ng’ato nyalo wacho niya, “Paulo ndiko barupe mager, kendo ma oting’o weche mapek, to en owuon ka en kodwa to oyomyom, kendo ok ong’eyo wuoyo.”</verse>
				<verse number="11">To joma wacho kamano nyaka par ni, kaka awacho e barupena ka aonge kodu, e kaka anatim ka an kodu!</verse>
				<verse number="12">Ok dwahedhre pimore gi joma ting’ore malo, kata wacho ni wachopo e rang’iny ma gintie. Joma pakore kendgi, kendo nyisore kendgi, gin joma onge gi rieko.</verse>
				<verse number="13">To wan ok wanyal pakore mokadho tong’wa. En tong’ mane Nyasaye owuon ema oketonwa, kendo un bende un ei tong’no,</verse>
				<verse number="14">omiyo kwabiro iru Korintho, to ok wakadho tong’, nikech wan ema ne wakwongo biro iru kwakelo Wach Maber man kuom Kristo.</verse>
				<verse number="15">Ok onego wapakre kuom tich ma jomoko osetiyo kuonde mokadho tong’wa, to wageno ni kaka yie maru medo bedo motegno, duong’ mwayudo e kindu bende biro medore ahinya, mak wakadho tong’wa.</verse>
				<verse number="16">Kamano wanyalo lando Wach Maber e pinje maboyo moyombo thuru, ka ok wapakore kuom gima osetim ei tong’ mar ng’at machielo.</verse>
				<verse number="17">Muma wacho niya, “Ng’at madwaro sungore, to mondo osungre, mana nikech gik ma Ruoth osetimo.”</verse>
				<verse number="18">Ng’at ma Ruoth pako ema iyiego. Ng’at ma pakore kende to onge tich.</verse>
			</chapter>
			<chapter number="11">
				<verse number="1">Yieuru uhore mos, nikech adwaro bedo mofuo matin! To ang’eyo ni useyie koda.</verse>
				<verse number="2">An gi nyiego kuomu, to en mana nyiek Nyasaye. Ne amiyo umako osiep gi Kristo, kendo ne adwaro terou ire kaka ng’ato tero nyako ngili ir chwore.</verse>
				<verse number="3">To aluor ni kaka thuol nowuondo Hawa gi riekone parou bende kamoro inyalo wuondo mi uwe hero Kristo kende gi chunyu duto.</verse>
				<verse number="4">Awacho kamano nikech ka ng’ato obiro ma lando wach Nyasaye machielo, ma ok Yesu mane walando wachne, kata ka oyudo roho machielo mopogore gi Roho mane uyudo, kata Wach Maber machielo gi mano mane uyudo, to mano kaka uyiego mana mapiyopiyo!</verse>
				<verse number="5">To ok apar ni an chien kata matin kuom joote muparo ni dongogo!</verse>
				<verse number="6">Nyalo bet ni ok alony kuom wuoyo, to rieko to an-go! Mano e gima wasenyisou kinde duto e nyim ji duto.</verse>
				<verse number="7">Kane alandonu Wach Maber mar Nyasaye, ne ok akwayo chudo moro, to adok piny mondo ating’u malo. Koro kane atimo kamano to ne atimonu marach koso?</verse>
				<verse number="8">Ooyo, kane an kodu katiyonu ne akwayo chudo kuom kanyakla mamoko mag jo-Kristo mana ka gima amayogi!</verse>
				<verse number="9">Bende kane achando gimoro ka an kodu, to ne ok akwayo ng’ato kuomu mondo okonya, to owete mane oa Makedonia nokelona gik moko duto mane achando. Ne aritora mondo kik achandu, kendo pod abiro ritora mana kamano.</verse>
				<verse number="10">Kaka an gi adiera mar Kristo, onge gima dimona pakora kuom wachni e piny Akaya duto.</verse>
				<verse number="11">Koso uparo ni ka awuoyo kamano, to mano nyiso ni ok aherou? Ngang’! Nyasaye ong’eyo ni aherou.</verse>
				<verse number="12">To abiro dhi nyime ka atimo mana gima atimo sani, mondo kik awe thuolo ni joma dwaro pakore ni gin bende gin joote kaka wan.</verse>
				<verse number="13">Joma kamago gin joote mag miriambo, kendo jotich mawuondo ji kariasore ni gin joote mag Kristo.</verse>
				<verse number="14">To mano ok en gima bwogo ng’ato, nikech kata mana Satan bende riasore ni en malaika mar ler.</verse>
				<verse number="15">Omiyo ok en wach mabwogo ji ka jotichne bende oriasore ni jotich tim makare. To e giko giniyud gima owinjore gi timgi!</verse>
				<verse number="16">Awacho kendo ni kik ng’ato gal ni afuwo, to ka ugalo kamano, to ara kawauru ka ng’ama ofuwo, mondo an bende apakra matin nono.</verse>
				<verse number="17">To ng’euru ni ka apakora kama, to ok awuo ka ja-Kristo, to awuoyo mana ka gima an ng’ama ofuwo.</verse>
				<verse number="18">Ji mathoth pakore kuom gik ma gisetimo e piny ka, koro an to ang’o ma dimona pakora kamano?</verse>
				<verse number="19">Un uwegi un joma riek, omiyo uyie ayiea gi weche joma ofuwo!</verse>
				<verse number="20">Ka ng’ato lokou wasumbe, kata chamou, kata yakou, kata kaworenu, kata thalo lembu, to uyie ayiea!</verse>
				<verse number="21">Ayie gi achaya ma uchayowago ni wan to wasebedo manyap, ma ok watimonu gik ma kamago! Koro awuoyo ka ng’ama ofuwo, to ka ng’ato dwaro pakore nikech wach moro, ka an bende anyalo pakora.</verse>
				<verse number="22">Gipakore ni gin jo-Hibrania koso? To donge an ja-Hibrania mana kaka gin? Bende gipakore ni gin jo-Israel, to an ok an ja-Israel koso? Kendo giwacho ni gin nyikwa Ibrahim, to an bende ok an nyakwar Ibrahim?</verse>
				<verse number="23">Koso donge gipakore ni gin jotich Kristo? An to an jatich Kristo moloyo gi. (Ka awacho kamano, to awuoyo ka janeko!) Asetiyo tich matek, kendo asebedo e od tuech, bende osechwada, kendo aseneno masiche mag tho moloyo chandruok moro amora ma gin giseneno.</verse>
				<verse number="24">Jo-Yahudi nochwada kiboko piero adek gochiko, nyadibich.</verse>
				<verse number="25">Bende jo-Rumi nogoya gi ludhe didek, kendo ne ogoya gi kite dichiel. Yie nobarorena e nam nyadidek, kendo ne ariyo e chuny nam odiechieng’ gotieno.</verse>
				<verse number="26">E wuodhena mang’eny pile ne aneno masiche e aore, kendo nayudo thagruok kuom jomecho, kendo kuom jo-Yahudi wetena kod kuom joma ok jo-Yahudi. Bende ne aneno masiche e mier, gi thim, gi nembe, kendo kuomowete mag miriambo.</verse>
				<verse number="27">Ne atiyo matek, kendo ne achandora ma ok anyal nindo kuom kinde moko, bende kech ne okaya, kendo riyo ne oloya. Kuom ndalo mang’eny ne ok ayud chiemo, kendo koyo ne chama ka achando lewni ma arwaki.</verse>
				<verse number="28">To ewi mago duto, nitie ting’ mapek ma an-go pile mar paro kanyakla duto mag jo-Kristo.</verse>
				<verse number="29">Ka ng’ato nyap, to donge an bende abedo manyap kode, kendo ka ng’ato opodho modonjo e richo, to donge litna?</verse>
				<verse number="30">Ka ochuna ni nyaka apakra to abiro pakora nikech weche manyiso nyawona.</verse>
				<verse number="31">Nyasaye ma Wuon Ruoth Yesu ma ipako nyaka chieng’ ema ong’eyo ni ok ariambi.</verse>
				<verse number="32">Neuru! Kane an Damaski, jatelo manie bwo ruoth Aretas ne oketo jorit e dhoranga dala mondo omaka,</verse>
				<verse number="33">to ne awuok gie otuch manie kor ohinga, kilora piny gi osera, mi atony e lwete!</verse>
			</chapter>
			<chapter number="12">
				<verse number="1">Ochuna ni nyaka apakra, kata obedo ni ok kony gimoro kamano. To koro abiro wuoyo kuom fweny maseneno kod weche mopondo ma Ruoth oseelona.</verse>
				<verse number="2">Ang’eyo ja-Kristo moro mane oter e polo mar adek, higni apar gang’wen mokadho. (Ok ang’eyo ka ringre ema ne oter kuno, kata ne oneno mana fweny.)</verse>
				<verse number="3">Awacho kendo ni ang’eyo ni ng’atno noter e Paradis. (To ok ang’eyo kata gino notimore adier, kata ne en mana fweny. Nyasaye kende ema ong’eyo.)</verse>
				<verse number="4">Kuno, nowinjoe weche maling’ling’ ma ng’ato ok dihedhre hulo.</verse>
				<verse number="5">Ng’at ma kamano ema nyalo miyo apakra, to ok abi pakora nikech an awuon, to mak mana ni abiro pakora kuom nyawona</verse>
				<verse number="6">To ka dabed ni adwaro pakora, to ok dabedo ng’ama ofuwo, nikech dawacho mana adiera. To ok anyal pakora, nimar ok adwar ni mondo ng’ato opaka moloyo gima oseneno katimo, kata ma owinjo ka awacho.</verse>
				<verse number="7">Emomiyo ne omiya kudho machwowo ringra, ma en jaote mar Satan, mondo omonja kik asungra, kata kik ating’ra malo nikech duong’ miwuoro mar gik mane Nyasaye ofwenyona.</verse>
				<verse number="8">Ne asayo Ruoth didek mondo ogol wachni kuoma,</verse>
				<verse number="9">to nowachona niya, “Mich ma amiyi kuom ng’wonona oromi, nikech kama nyawo nitie ema teko tiyoe moloo.” Emomiyo amor ahinya pakora nikech nyawona, mondo teko mar Kristo odag kuoma.</verse>
				<verse number="10">Mano omiyo ayie nyawo, kata achaya, kata chandruok, kata sand, kata thagruok, nikech Kristo, nimar ka wanyap, to eka watek.</verse>
				<verse number="11">Atimora ka ng’ama ofuwo, to un ema usemiyo abedo kamano. Ne onego upwoya, nimar kata obedo ni ok an gimoro, to joote muparo ni dongogo ok oloya kata matin.</verse>
				<verse number="12">Ne anyisou ni an jaote maradier katimonu ranyisi gi honni kod tije madongodongo, ka adhil gi chandruok kod masiche.</verse>
				<verse number="13">Koro ere yo mane kanyakla mamoko mag jo-Kristo oloyougo, mak mana ni an awuon ema ne ok akwayou mondo ukonya? Ka uneno ni mano en ketho, to ara yieuru ung’wonna kuom kethonano!</verse>
				<verse number="14">Koro aikora mondo abi iru e limbena mar adek, to pod ok nadwar mondo ukonya, nikech ok mwanduu ema adwaro, to adwaro mana un uwegi. Nyithindo ok onego ken ni jonywolgi, to jonywol ema keno ni nyithindgi.</verse>
				<verse number="15">An to ayie chiworanu gi mor, katiyonu gi tekra duto. To ka an aherou ahinya kamano, koro mano dimi uhera mana matin koso?</verse>
				<verse number="16">Ung’eyo ni ne ok akwayou mondo ukonya, to pod ubiro wacho ni ne ahoyou, mi amakou gi rieko.</verse>
				<verse number="17">To joma ne aoro iru ne amiyo omayou gimoro koso?</verse>
				<verse number="18">Adier, ne akwayo Tito mondo obi iru, kendo ne aore gi owadwa machielo cha. To Tito nomayou gimoro koso? Donge wan gi Tito ne wawuotho gi Roho achiel, kendo e yo achiel?</verse>
				<verse number="19">Kamoro uparo ni watemo doko joma beyo e nyimu kwandikonu wechegi duto! Ooyo, wawuoyo mana e nyim Nyasaye, ka wan kuom Kristo. Osiepena, gik moko duto mwatimo, watimo mana ni mondo wagergo chunyu.</verse>
				<verse number="20">Aluor ni ka abiro to dipo ka anwang’o ka ok uchal kaka adwaro, kendo un bende dipo ka unwang’o ni ok achal kaka udwaro! Aluor ni dhaw gi nyiego gi mirima gi ichlit gi ajara gi kuoth gi sunga kod koko nyalo betie.</verse>
				<verse number="21">Bende aluor ni ka abiro to Nyasacha dipo ka omiya bedo gi wichkuot e nyimu, mi dabed gi kuyo nikech joma thoth mane oketho, to otamore lokore kuom tim ma ok ler mane gisebedo ka gitimo, kaka terruok kod anjawo.</verse>
			</chapter>
			<chapter number="13">
				<verse number="1">Koro abiro iru e limbena mar adek. Muma wacho ni weche duto nyaka ng’ere e nyim joneno adek kata ariyo.</verse>
				<verse number="2">E limbena mar ariyo kane an kodu, ne asiemo jogo mane osetimo richo, kendo ne asiemo ji mamoko bende. To koro anwoyonigi wachno ka aonge kodu, ni, ka abiro, to ok nawe mak akumogi.</verse>
				<verse number="3">Eka unung’e adier ni Kristo ema miya teko mar wuoyo. En ok onyap ka otiyo e kindu, to otiyo gi teko kuomu.</verse>
				<verse number="4">Adier ne oyie bedo manyap kigure, to koro ongima kuom teko mar Nyasaye. Wan bende wayie bedo manyap kode, to teko mar Nyasaye nomi wabed mangima kode mondo watinu.</verse>
				<verse number="5">Nonreuru pile mondo une ane ka un gi yie. Adier, ng’ireuru uwegi! Donge ung’eyo ni Yesu Kristo nie iu, mak mana ka un joma orem?</verse>
				<verse number="6">To ageno ni ung’eyo ni wan to ok warem.</verse>
				<verse number="7">Walamo Nyasaye ni mondo kik udonji e richo. To ok walem kamano ni mondo wanyisgo ni wan kare, to mana ni mondo utim gik mabeyo, kata obedo ni wachalo joma orem kamano.</verse>
				<verse number="8">Ok wanyal timo gimoro ma digeng’ adiera, to mana makonyo adiera.</verse>
				<verse number="9">To wamor ka wanyap, to un utek. Chutho gima walemone en ni mondo ubed joma kare e yore duto.</verse>
				<verse number="10">Mano emomiyo andiko wechegi ka aonge kodu, ni mondo ka abiro, to kik abed mager katiyo gi teko mane Ruoth omiya, ma en teko mar gerou, to ok mar kethou.</verse>
				<verse number="11">Koro oritu owetena! Temuru mondo ubed joma kare, kuwinjo wechena. Beduru gi winjruok, kendo gi kue, eka Nyasach hera kod kue nobed kodu.</verse>
				<verse number="12">Yogreuru gi mos mar jo-Nyasaye. Jo-Nyasaye duto omosou.</verse>
				<verse number="13">Ng’wono mar Ruoth Yesu Kristo, gi hera mar Nyasaye, gi achiel ma wan-go kuom Roho Maler obed kodu uduto.</verse>
			</chapter>
		</book>
		<book number="48">
			<chapter number="1">
				<verse number="1">An Paulo kaachiel gi owete duto ma wan-go wandikonu un kanyakla mar jo-Kristo man Galatia. An Paulo, andiko kaka jaote ma ok teko mar dhano ema oketo, nikech onge ng’ama ne oketa jaote, to mana Yesu Kristo, gi Nyasaye Wuoro mane ochiere oa kuom joma otho ema ne oketa.</verse>
				<verse number="2">***</verse>
				<verse number="3">Ng’wono gi kue moa kuom Nyasaye wuoro gi Ruodhwa Yesu Kristo obed kodu.</verse>
				<verse number="4">Ruodhwa Yesu Kristo ema ne ochiwore owuon nikech richowa, mondo oreswa e piny marach ma kawuononi, koyie timo kaka Nyasaye Wuonwa dwaro.</verse>
				<verse number="5">Duong’ obed ni Nyasaye nyaka chieng’. Amin.</verse>
				<verse number="6">Awuoro kaka uselokoru piyopiyo uweyo Nyasaye mane oluongou kuom ng’wono mar Kristo, kendo koro uluwo Wach Maber machielo mopogore.</verse>
				<verse number="7">To chutho onge Wach Maber moro machielo, to nitie jomoko machandou katemo loko Wach Maber mar Kristo obed gimoro nono.</verse>
				<verse number="8">To kata ka ng’ato dipuonju Wach Maber machielo ma ok mano mane wapuonjou, bed ni en wan, kata mana malaika mar polo, to Nyasaye mondo okuong’e.</verse>
				<verse number="9">Kaka ne wawacho chon, e kaka amedo wacho ni, ka ng’ato opuonjou Wach Maber machielo mopogore gi mane uyudo, to Nyasaye mondo okuong’e.</verse>
				<verse number="10">Koso uparo ni mano nenore ka gima adwaro ni mondo abed malong’o e nyim dhano? Ooyo, adwaro bedo malong’o e nyim Nyasaye! Koso uparo ni adwaro mondo dhano ema obed mamor koda? To ka da bed ni pod atemo timo kamano, to da ok abedo jatich Kristo.</verse>
				<verse number="11">Owetena, adwaro ni mondo ung’e ni Wach Maber ma alando ok owuok kuom dhano.</verse>
				<verse number="12">Adier, ne ok ayude kuom dhano, bende onge ng’ama ne opuonjago, to Yesu Kristo owuon ema ne ofwenyonago.</verse>
				<verse number="13">Nyaka bed ni usewinjo kaka timna ne chalo kane pod aluwo dini mar jo-Yahudi. Ung’eyo kaka ne asando kanyakla mar joma oyie kuom Nyasaye malit, katemo matek mondo atiekgi chuth,</verse>
				<verse number="14">kendo kaka ne aloyo mbesena mathoth ma jo-Yahudi e tich dini mar jo-Yahudi, kaketo chunya e tich kwerewa.</verse>
				<verse number="15">To Nyasaye, mane owala kane pok onywola, ne oluonga kuom ng’wonone mondo atine. Kuom mano, e kinde mane oneno ni ber</verse>
				<verse number="16">mondo ofwenyna Wuode aland Wachne Maber ni joma ok jo-Yahudi, to ne ok apenjo dhano gima onego atim.</verse>
				<verse number="17">Bende ne ok adhi kata mana Jerusalem ir jogo mane okwongona bedo joote, to mokwongo ne adhi e piny Arabia, eka bang’e nadok Damaski.</verse>
				<verse number="18">To kata bang’ higni adek, kane adhi Jerusalem mondo ane Petro, mi abet kode kuom ndalo apar gabich,</verse>
				<verse number="19">to ne ok aneno joote mamoko, mak mana ong’Jakobo ma owadgi Ruoth.</verse>
				<verse number="20">Akuong’ora e nyim Nyasaye, ni weche ma andikonugi gin adier!</verse>
				<verse number="21">Bang’e ne adhi e gwenge moko mag Siria gi Kilikia.</verse>
				<verse number="22">E ndalogo kanyakla mag jo-Kristo man Judea ne pok ong’eya gi kita,</verse>
				<verse number="23">to ne giwinjo mana ka ji wacho ni, “Jal mane sandowa, tinde lando Wach Maber mane otemo mondo otieki!”</verse>
				<verse number="24">Kuom mano ne gimiyo Nyasaye duong’ nikech an.</verse>
			</chapter>
			<chapter number="2">
				<verse number="1">Bang’ higni apar gang’wen, ne achako adok Jerusalem, ka wan gi Barnaba, kendo Tito bende ne wadhigo.</verse>
				<verse number="2">Ne adhi nikech Nyasaye nonyisa ni mondo adhi, mi achokora gi jodong kanyakla mar jo-Kristo kar kendgi, kendo nanyisogi Wach Maber ma alando ni joma ok jo-Yahudi, nimar ne ok adwar ni mondo tich mane asebedo ka atiyo, kata mapod atiyo, obed kayiem nono.</verse>
				<verse number="3">To kata mana Tito mane jawuodha ne ok ochun mondo oter nyangu, kata obedo ni ne ok en ja-Yahudi kamano.</verse>
				<verse number="4">To mak mana jomoko mane obiro kanyo kawuondore ni gin owete, ema ne dwaro ni mondo otere nyangu. Jogo ne obiro ling’ling’ mondo ocher ane ni thuolo manade ma wan-go kuom bedo jo-Kristo, nikech ne gidwaro lokowa wasumbni.</verse>
				<verse number="5">To ne ok wayie winjo wachgi kata matin, mondo adiera mar Injili kik lalnu.</verse>
				<verse number="6">To jogo mane onenore ka jotelo ne ok omiya wach moro manyien. (Awacho ni ne ginenore ka jotelo, nikech ok adewo gima gin, nimar Nyasaye ok odewo nenruok maoko mar dhano.)</verse>
				<verse number="7">Kar kelo wach moro manyien, to ne gineno ni Nyasaye osemiya tich lando Injili ni joma ok jo-Yahudi, mana kaka nomiyo Petro tich lando Injili ni jo-Yahudi.</verse>
				<verse number="8">Ne giyie ni Nyasaye mane omiyo Petro teko mar bedo jaote ni jo-Yahudi, ema bende ne omiya teko mar bedo jaote ni joma ok jo-Yahudi.</verse>
				<verse number="9">Kuom mano, Jakobo gi Petro kod Johana, ma ji oyiego ni jotelo mag kanyakla mar jo-Kristo, nong’eyo mich mane Nyasaye osemiya kuom ng’wonone, mi gimako lwet Barnaba kod lweta kaka ranyisi ni wariwore kodgi e tich. Ne wawinjore waduto ni wan wadhi ir joma ok jo-Yahudi to gin gidhi ir jo-Yahudi.</verse>
				<verse number="10">To ne gidwaro mana ni mondo wapar jochan, ma en gima an bende ne aseketo chunya ahinya mondo atim.</verse>
				<verse number="11">To kane Petro obiro Antiokia, ne akwere mana e wang’e, nikech kethone ne nenore ratiro.</verse>
				<verse number="12">Ne othoro chiemo gi owete ma ok jo-Yahudi, kane pok jomoko moa kuom Jakobo obiro, to kane jogo obiro, to nong’wony moweyogi, nikech noluoro joma ne dwaro mondo oter joma ok jo-Yahudi nyangu.</verse>
				<verse number="13">Jo-Yahudi moko mane ni kuno bende noriwore kode e ndhogruok ma kamano, mi kata mana Barnaba bende ne ndhogruokgino oywayo!</verse>
				<verse number="14">To kane aneno ni timgino ok oluwore gi adiera mar Injili, ne awacho ni Petro e nyimgi duto niya, “In, in ja-Yahudi, to iluwo tim joma ok jo-Yahudi, koro marang’o ichuno joma ok jo-Yahudi mondo olu tim jo-Yahudi?”</verse>
				<verse number="15">Chutho, wan wawegi nonywolwa jo-Yahudi, kendo ok wan joogendini mamoko ma joricho.</verse>
				<verse number="16">To kata kamano, wang’eyo ni mako Chik Musa ok nyal miyo ng’ato bed e winjruok gi Nyasaye, to mana yie kuom Yesu Kristo ema miyo ng’ato bedo e winjruok gi Nyasaye. Wan bende waseyie kuom Kristo Yesu, mondo wabed e winjruok gi Nyasaye kuom yie, to ok kuom mako Chik, nimar Muma wacho ni, “Onge ng’ama nyalo bet e winjruok gi Nyasaye kuom mako Chik.”</verse>
				<verse number="17">To ka wadwaro ni mondo wabed e winjruok gi Nyasaye kuom Kristo, to eka pod iyudo ni wan joricho mana kaka joma ok jo-Yahudi, koro uparo ni mano nyiso Kristo konyo tich richo koso?</verse>
				<verse number="18">Ng’ang’! Ka achako luwo yor Chik ma en yo ma aseweyo chuth ni onge gi tich, to mano nyiso ni an jaketh Chik!</verse>
				<verse number="19">Korka Chik to an ng’ama otho, ma Chik owuon ema onego, mondo obed mangima ni Nyasaye. Ne ogura gi Kristo e msalape,</verse>
				<verse number="20">mi koro ok an ema angima, to Kristo ema ngima e iya, kendo ngima ma koro an-goni, an-go mana nikech yie ma ayiego kuom Wuod Nyasaye, mane ohera, mi ochiwo ngimane nikech an.</verse>
				<verse number="21">Ok adwar miyo mich ma Nyasaye ochiwo kuom ng’wonone obed kayiem nono. To ka en adier ni mako Chik ema miyo ng’ato bedo e winjruok gi Nyasaye, to kara Kristo notho kayiem nono!</verse>
			</chapter>
			<chapter number="3">
				<verse number="1">Yaye, un jo-Galatia mofuwogi! Ng’ano moseirou, un mane onyisu wach tho Yesu ratiro, mana ka gima ogure e msalaba e wang’u kunenoni?</verse>
				<verse number="2">Dwokauru ane wach achielni: Uparo ni ne uyudo Roho nikech ne urito Chik, koso nikech ne uyie Wach Maber mane olandnu?</verse>
				<verse number="3">Bende en adier ni ufuwo kamano? Ne uchako ngimau manyien kuom Roho mar Nyasaye, to koro uparo ni unyalo miyo ngimano bedo malong’o chuth gi tekou uwegi koso?</verse>
				<verse number="4">Gik madongo duto mane otimorenugi osebet kayiem nono koso? Ooyo, ok apar ni mano nyalo bedo kamano!</verse>
				<verse number="5">Uparo ni Nyasaye chiwonu Rohone mogundho, kendo timo honni madongo e kindu, nikech umako Chik, koso nikech uyie Wach Maber mane uwinjo?</verse>
				<verse number="6">Muma wacho niya, “Ibrahim noyie kuom Nyasaye, mi yieneno ema ne omiyo Nyasaye okwane ni en ng’ama kare.”</verse>
				<verse number="7">Kuom mano, nyaka ung’eni joma oyie e nyithind Ibrahim maradier.</verse>
				<verse number="8">Muma wuoyo kuom Ibrahim niya, “Kuomi ema Nyasaye nogwedhie ogendini duto mag piny.” Kamano ne onyise Wach Maber chon ni Nyasaye nomi joma ok jo-Yahudi bed e winjruok kode kuom yie.</verse>
				<verse number="9">Omiyo kaka Ibrahim noyie, mi oguedhe, e kaka ji duto moyie bende oguedhi.</verse>
				<verse number="10">To jogo moyiengore kuom rito Chik kaka gima miyo gibedo e winjruok gi Nyasaye nie bwo kuong’, nikech Muma wacho niya, “Okuong’ ng’ato ang’ata ma ok osiko omako weche duto mondiki e kitap Chik!”</verse>
				<verse number="11">Ong’ere malong’o ni onge ng’ama Chik miyo obet e winjruok gi Nyasaye, nimar Muma wacho bende ni, “Ng’at ma obedo e winjruok gi Nyasaye nikech oyie ema nobed mangima.”</verse>
				<verse number="12">To Chik ok otenore kuom yie ngang’, nikech Muma wacho niya, “Ng’ama otimo gik ma Chik dwaro ema nobed mangima kuom Chik.”</verse>
				<verse number="13">To Kristo nowarowa kuom kuong’ ma Chik kelo, kane odoko ng’ama okuong’ nikech wan, nimar Muma wacho niya, “Okuong’ ng’ato ang’ata ma olier e yath.”</verse>
				<verse number="14">Gigo notimore kamano mondo gueth mane Nyasaye osingore ni Ibrahim obi ni joma ok jo-Yahudi kuom Kristo Yesu, kendo mondo wayud Roho mane Nyasaye osingore ni nochiw ni joma oyie.</verse>
				<verse number="15">Owetena, weuru amiue ranyisi mar gima timore pilepile. Ka ji ariyo otimo winjruok mi osingore, to onge ng’ama nyalo ketho winjruokgino, kata medoe wach moro, kata obedo ni en mana winjruok mae kind dhano gi dhano kamano.</verse>
				<verse number="16">To Muma wacho ni Nyasaye notimo singruok gi Ibrahim kendo gi nyakware. Ok owacho ni, gi nyikwaye, tiende ni, ji mang’eny, to owacho ni, gi nyakware, tiende ni, ng’at achiel kende, ma en Kristo.</verse>
				<verse number="17">Tiend gima awacho e ma: Nyasaye notimo winjruok, mi osingore ni norit winjruokno. Kuom mano, Chik mane obiro bang’ higni mia ang’wen gi piero adek ok nyal ketho winjruokno, kendo mi singruok mane Nyasaye otimo bed kayiem nono,</verse>
				<verse number="18">nikech ka gik ma Nyasaye chiwo iyudo mana kuom Chik, to kara koro ok yudgi kuom singruok. To wang’eyo ni Nyasaye nochiwo michne ni Ibrahim e yor singruok.</verse>
				<verse number="19">Koro ere gima omiyo oket Chik Musa? Nokete mondo onyis ketho, kendo mana ni mondo obedie nyaka chop nyakwar Ibrahim mane otimne singruok bi. To bende kane Nyasaye ooro Chik Musa, nomiyo malaika mondo okel, mi malaika nokete e lwet jaote,</verse>
				<verse number="20">to kane Nyasaye omiyo Ibrahim singruok, to notiyo kende, maonge jaote.</verse>
				<verse number="21">To Chik mon gi singruok mar Nyasaye koso? Ooyo, ok kamano, nikech ka dine bed ni chik moro nyalo kelo ngima, to kara dhano dobet e winjruok gi Nyasaye kuom chik.</verse>
				<verse number="22">To Muma osewacho ni piny duto nie bwo loch mar richo, mondo singruok motenore kuom yie kuom Kristo omi mana joma oyie.</verse>
				<verse number="23">Kane pok ndalo mar yie obiro, to ne wasiko kotuewa e bwo Chik, nyaka chop ne oelnwa yie mane onego bino.</verse>
				<verse number="24">Kamano Chik nokelonwa jarit, nyaka Kristo nobiro mondo omi wabed e winjruok gi Nyasaye kuom yie.</verse>
				<verse number="25">To koro ka yie osebiro, to tich jarit orumo,</verse>
				<verse number="26">nimar kuom yie uduto un nyithind Nyasaye kuom Yesu Kristo.</verse>
				<verse number="27">Un uduto osebatisu kuom Kristo, mi urwako Kristo owuon ka nanga.</verse>
				<verse number="28">Kuom mano onge pogruok e kind jo-Yahudi, kata e kind wasumbini gi joma ni thuolo, kata e kind chwo gi mon, nikech uduto un achiel kuom Kristo.</verse>
				<verse number="29">To ka un jo-Kristo, to kara un nyikwa Ibrahim, kendo unuyud mich mane Nyasaye osingore.</verse>
			</chapter>
			<chapter number="4">
				<verse number="1">Tiend gima awacho e ma: Wuowi nyalo bedo jacham gikeni duto mag wuon mare, to ka pod en nyathi, to oonge pogruok gi misumba,</verse>
				<verse number="2">nikech pod en e bwo joma rite gi joma ochung’ne nyaka chop kinde mane wuon mare oketo.</verse>
				<verse number="3">Kamano wan bende, kane pod wan nyithindo, ne oketwa wasumbini mag timbe machon mag piny.</verse>
				<verse number="4">To kane ndalo mowinjore ochopo, Nyasaye nooro Wuode owuon. Wuodeno, dhako ema nonywolo, mi odak e bwo Chik Musa,</verse>
				<verse number="5">mondo owar joma nie bwo Chik, eka wabed yawuot Nyasaye.</verse>
				<verse number="6">To Nyasaye ne dwaro nyisou ni un yawuote, omiyo nooro Roho mar Wuode e chunywa. En Roho maywak ni, “Baba! Wuora!”</verse>
				<verse number="7">Kuom mano, koro ok in misumba, to in wuowi. To kaka in wuod Nyasaye, en owuon obiro miyo ichamo gikeni mokano ni yawuote.</verse>
				<verse number="8">E kinde machon ne ok ung’eyo Nyasaye, omiyo ne un wasumbini mag gik moko ma ok nyiseche kata matin.</verse>
				<verse number="9">To koro kaka ung’eyo Nyasaye, (to moloyo onego awachi ni koro kaka Nyasaye ong’eyou,) ere kaka udok e timbe machon mag piny, manyap kendo modhiergo, mondo uchak ubed wasumbgi kendo?</verse>
				<verse number="10">Ka urito ndalo gi dueye gi higni kamano,</verse>
				<verse number="11">to umiya luoro ni mita dipo kane atiyonu kayiem nono!</verse>
				<verse number="12">Owetena, akwayou ni mondo ubed ka an, nikech an bende asebedo mana machal kodu, kendo pok utimona gimoro marach.</verse>
				<verse number="13">To ung’eyo ni e limbena mokwongo, tuo mane atuogo ema ne omiyo adong’, mi alandonu Injili.</verse>
				<verse number="14">To kata obedo ni ne atuo kamano, to ne ok uchaya, kendo ne ok udaga, to ne urwaka mana ka gima urwako malaika, kata ka gima urwako Kristo Yesu.</verse>
				<verse number="15">Tinde to ere mor mane un-go cha? Awacho adier ni ang’eyo ni ka dine unyalo, to dine ugolo wengeu oko mi umiya.</verse>
				<verse number="16">To koro asedoko jasiku nikech awachonu adiera koso?</verse>
				<verse number="17">Jomokogo to hoyou ka miyou duong’ to chunyi ok ber kodu. Gidwaro mana ni mondo gipogu koda,</verse>
				<verse number="18">mondo un bende umigi duong’ kuom wach maber, to ok mana ni ka an kodu kende.</verse>
				<verse number="19">Nyithinda, awinjo rem mana ka dhako ma muoch kayo, mondo anyuolu kendo, nyaka chop chue Kristo e iu.</verse>
				<verse number="20">Mano kaka agombo ni mondo abed kodu koro, mondo ang’e gima dawachnu, nimar adhier nono nikech un!</verse>
				<verse number="21">Adwaro penjo joma dwaro bedo e bwo Chik ka gisewinjo gima Chik wacho?</verse>
				<verse number="22">Donge owacho ni Ibrahim ne nigi yawuowi ariyo? Achiel ne wuod dhako ma misumba, to machielo ne wuod dhako man thuolo.</verse>
				<verse number="23">Wuod dhako ma misumbano nonywol kuom dwaro mar dhano, to wuod dhako man thuolo nonywol mondo singruok mar Nyasaye ochopi.</verse>
				<verse number="24">To wachno nigi tiende mopondo kama: Mon ariyogo ochung’ kar singruok ariyo. Hagar en dhako mane onywolo nyithinde e tich misumba, kendo ochung’ kar singruok mane otim e got Sinai,</verse>
				<verse number="25">ma en got manie piny Arabia. Kamano Hagar ochung’ kar Jerusalem ma ndalogi, manie tich misumba gi joge duto,</verse>
				<verse number="26">To dhako man thuolo ochung’ kar Jerusalem manie polo, kendo en e minwa,</verse>
				<verse number="27">mana kaka Muma wacho niya, “In dhako ma migumba mane ok onywol, bed mamor! Ting’ dwondi ikog gi mor, in mane muoch ok okayi, nikech dhako ma chwore oweyo nobed gi nyithindo mang’eny, moloyo dhako modak gi chwore.”</verse>
				<verse number="28">Koro owetena, un nyithind Nyasaye kuom singruokne, mana kaka Isaka nobet.</verse>
				<verse number="29">E kindeno, wuowi mane onywol kuom dwaro mar dhano ne osando jal mane onywol kuom Roho mar Nyasaye, kendo kamano e kaka obet e ndalogi.</verse>
				<verse number="30">To ere gima Muma wacho? Owacho niya, “Riemb dhako ma misumba gi wuode, nikech wuod dhako ma misumba ok nocham mwandu gi wuod dhako man thuolo.”</verse>
				<verse number="31">Kuom mano, owetena, ok wan nyithind dhako ma misumba, to wan nyithind dhako man thuolo.</verse>
			</chapter>
			<chapter number="5">
				<verse number="1">Kristo nogonyowa mondo wabed joma ni thuolo. Omiyo chung’uru motegno, mondo kik uyie chak rwak ng’utu e jok mar bedo misumba kendo.</verse>
				<verse number="2">An Paulo awachonu ni, ka oteru nyangu, to Kristo ok nokonyu kata matin.</verse>
				<verse number="3">Achako awacho kendo ni, ng’ato ka ng’ato moter nyangu nigi gowi mar mako Chik Musa duto te.</verse>
				<verse number="4">Ka udwaro mondo ubed e winjruok gi Nyasaye kuom mako Chik, to usepogoru gi Kristo, kendo usea kuom ng’wono mar Nyasaye.</verse>
				<verse number="5">Wan to Roho ema miyo wageno ni ibiro miyo wabedo e winjruok gi Nyasaye kuom yie,</verse>
				<verse number="6">nimar ka wan kuom Kristo Yesu, to bedo moter nyangu, kata bedo ma ok oter nyangu, ok kony gimoro, to gimoro achiel kende madwarore en mana yie matiyo kuom hera.</verse>
				<verse number="7">Ne onwang’o uchako maber. Ng’ano mane otamou mondo kik uwinj adiera? Ere kaka ne osemou?</verse>
				<verse number="8">Sem ma kamano ne ok oa kuom Nyasaye ma luongou!</verse>
				<verse number="9">Paruru ngero mawacho ni, thowi matin kuodo mogo duto modwal.</verse>
				<verse number="10">An gi geno kuomu kuom Ruoth ni ok nurwak paro moro mayore, to ng’ato ang’ata machando parou noyud kum kuom Nyasaye, bed ni en ng’ama nade!</verse>
				<verse number="11">Owetena, ka en adier ni pod apuonjo ni nyaka ter ji nyangu, to ere gima omiyo pod isanda? Ka da bed ni en adier ni pod apuonjo ni nyaka ter ji nyangu, to kara puonj ma apuonjogo wach msalap Yesu da ok ochwanyo ji!</verse>
				<verse number="12">To joma chando parou onego odhi mondo orore!</verse>
				<verse number="13">To un owetena, noluongu mondo ubed thuolo, to kik uwe mondo thuolo ma un-gono mi utim gimoro amora mudwaro, to ng’ato ka ng’ato kuomu mondo okony wadgi kuom hera,</verse>
				<verse number="14">nikech chik duto ichopo e wach achiel niya, “Her wadu kaka iherori iwuon.”</verse>
				<verse number="15">To ka ukaru kendo ukidhoru kendu mana ka ondiegi, to nyaka utang’, nono to utiekoru pep!</verse>
				<verse number="16">To gima awachonu e ma: Wuothuru kuom Roho, eka ok unutim gik ma ngima mar dhano gombo,</verse>
				<verse number="17">nikech gombo mar ngima dhano kedo gi dwaro mar Roho, kendo dwaro mar Roho kedo gi gombo mar ngima dhano. Gik moko ariyogo monre, omiyo ok unyal timo gik mudwaro timo.</verse>
				<verse number="18">To ka Roho otelonu, to ok un e bwo Chik.</verse>
				<verse number="19">Timbe mag ngima dhano nenore ratiro. Gin terruok, tim ma ok ler, anjawo,</verse>
				<verse number="20">lamo nyiseche manono, jwok, sigu, dhaw, nyiego, mirima, ichlit, miero, pogruok e kanyakla,</verse>
				<verse number="21">gombo, mer, dwanyruok, kod gik moko machal kamago. To asiemou, kaka nasiemou chon ni, joma timo gik ma kamago ok noyud gueth mar Loch Nyasaye.</verse>
				<verse number="22">To gik ma Roho nyago gin: hera, mor, kue, horuok, ng’wono, ber, bedo jaadiera,</verse>
				<verse number="23">muolo, kod ritruok. Onge chik makwedo gik ma kamago.</verse>
				<verse number="24">Joma oyie kuom Kristo Yesu oseguro gombo mag ngima mar dhano kod herane marach e msalaba.</verse>
				<verse number="25">Ka wabedo mangima kuom Roho, to ber mondo wawuothuru bende kuom Roho.</verse>
				<verse number="26">Waweuru wuorruok, kendo kik wakwinyre, bende kik ng’ato tim nyiego gi wadgi.</verse>
			</chapter>
			<chapter number="6">
				<verse number="1">Owetena, kata ka oyud ng’ato rando katimo gimoro marach, to un ma uwuotho kuom Roho nyaka utem mondo urieye gi chuny mamuol, kuritoru mondo un bende kik udonj e tem ma kamano.</verse>
				<verse number="2">Kawuru ting’ mag jowadu, nikech kutimo kamano to uchopo chik mar Kristo.</verse>
				<verse number="3">Ka ng’ato galo ni en gimoro, ka ok en gimoro, to owuondore owuon.</verse>
				<verse number="4">To ng’ato ka ng’ato mondo onon tije owuon, ma ok odewo gima ng’ato machielo osetimo,</verse>
				<verse number="5">nimar ng’ato ka ng’ato nigi ting’ne owuon.</verse>
				<verse number="6">Ber mondo ng’at ma ipuonjo wach Kristo okony japuonjne, kopogone gik mabeyo duto ma en-go.</verse>
				<verse number="7">Kik uwuondru, nikech ok unyal wuondo Nyasaye! To ng’euru ni ng’ato ka ng’ato noka mana gima ochwoyo.</verse>
				<verse number="8">Ng’at ma ochuoyo kuom gombo mag ngima dhano, noka tho kuom ngima mar dhano, to ng’ama ochuoyo kuom Roho, noka ngima mochwere kuom Roho.</verse>
				<verse number="9">Kuom mano, kik waol gi timo gik mabeyo, nikech ka ok wanyosore, to wanake, ka ndalo, ka ndalo ogik.</verse>
				<verse number="10">Emomiyo, kinde moro amora mwayudoe thuolo, to ber mondo watim ni ji duto maber, to moloyo ni jogo ma owetewa kuom yie.</verse>
				<verse number="11">Neyeuru kaka andikonu awuon gi nukta madongo!</verse>
				<verse number="12">Jogo madwaro doko malong’o kapakore kuom tim ringruok, e joma temo chunou mondo oteru nyangu. To gitimo kamano mana ni mondo kik giyud sand ma digiyudo ka gilando wach msalap Kristo.</verse>
				<verse number="13">To kata mana jogo moramo ni nyaka ter ji nyangu ok mak Chik, to gidwaro ni mondo oteru nyangu mana ni mondo gipakre kuom gima otim e ringreu.</verse>
				<verse number="14">An to ok anyal pakora kuom gimoro mak mana kuom msalap Ruodhwa Yesu Kristo, mosemiyo piny ochalona ka gima ogur e msalaba, kendo ma osemiyo an bende achalo ni piny ka ng’ama ogur e msalaba.</verse>
				<verse number="15">Kata ka oter ng’ato nyangu, kata ka ok oter, to mano ok gimoro, to gima dwarore en mana ni mondo ng’ato ochue chwech manyien.</verse>
				<verse number="16">Kue gi ng’wono obed kod ji duto maluwo chikni, tiende ni jo-Israel maradier mar Nyasaye.</verse>
				<verse number="17">Nyaka a kawuono, kik ng’ato chak chanda, nimar mbelni ma an-go e ringra nyiso ni an misumba Yesu.</verse>
				<verse number="18">Owetena, ng’wono mar Ruodhwa Yesu Kristo obed kodu. Amin.</verse>
			</chapter>
		</book>
		<book number="49">
			<chapter number="1">
				<verse number="1">An Paulo, jaote mar Yesu Kristo kuom dwaro mar Nyasaye, andikonu un jo-Nyasaye man Efeso, ma un joma oyie kuom Kristo Yesu.</verse>
				<verse number="2">Ng’wono gi kue moa kuom Nyasaye Wuonwa gi Ruoth Yesu Kristo, obed kodu.</verse>
				<verse number="3">Wagouru erokamano ni Nyasaye ma wuon Ruodhwa Yesu Kristo, nimar oseguedhowa, wan ma wan kuom Kristo, komiyowa mich duto mag Roho moa e polo.</verse>
				<verse number="4">Kuom herane, noyierowa kuom Kristo kapok ochue piny, mondo wabed maler kendo maonge mbala e nyime.</verse>
				<verse number="5">Nowalowa chon mondo wadok yawuote kuom Yesu Kristo, nikech mano e kaka ne odwaro, kendo omorgo.</verse>
				<verse number="6">Ne otimo kamano mondo ji opak ng’wonone man gi duong’ mane otimonwa kuom Wuode mohero.</verse>
				<verse number="7">Nyasaye oseweyonwa richowa, kendo osewarowa nikech tho mar Kristo. Mano kaka mich</verse>
				<verse number="8">ma Nyasaye oseolo kuomwa kuom ng’wonone ogundho! Kuom riekone gi ng’eyone,</verse>
				<verse number="9">oseelonwa dwarone mopondo, tiende ni oseelonwa gik mane ochano chon kuom ng’wonone, mondo otim kuom Kristo ka ndalo ogik kare.</verse>
				<verse number="10">Osechano mondo oriw gik moko duto manie polo kod manie piny obed e achiel kuom Kristo.</verse>
				<verse number="11">Nyasaye, mochano gik moko duto mondo obed kaka odwaro nyaka a chakruok, noyierowa wan jo-Yahudi mondo wabed joge owuon kuom Kristo.</verse>
				<verse number="12">Notimo kamano mondo wan jo-Yahudi mane wakuongonu geno kuom Kristo, un joma ok jo-Yahudi, wami ji opak duong’ne maler.</verse>
				<verse number="13">Kamano e kaka un joma ok jo-Yahudi bende ne uwinjo wach mar adiera, ma en Wach Maber mane okelonu warruok, mi uyie kuom Kristo, kendo Nyasaye nomiyou Roho Maler mane osingore ni nomiu, kaka ranyisi ni un joge.</verse>
				<verse number="14">Roho e singo ma nyiso ni wananwang’ gik ma Nyasaye osesingore ni nomi joge, kendo omiyo wabedo gi adier ni Nyasaye nowar joge chuth, mondo ji opak duong’ne maler.</verse>
				<verse number="15">Mano emomiyo kane awinjo wach yie ma un-go kuom Ruoth Yesu, kod hera muherogo jo-Nyasaye duto,</verse>
				<verse number="16">ne achako goyo ni Nyasaye erokamano nikech un, bende pok aweyo timo kamano. Alemonu</verse>
				<verse number="17">ka akwayo Wuoro ma wuon duong’ duto, kendo ma Nyasach Ruodhwa Yesu Kristo, mondo omiu Roho makelonu rieko kendo fwenyonu gik moko mondo ung’eye.</verse>
				<verse number="18">Akwayo ni chunyu oyawre mondo ung’e gima ugeno moseluongoue kendo ung’e kaka guethne mosesingore ni nomi joge ogundho,</verse>
				<verse number="19">bende mondo ung’e teko maduong’ matiyo kuomwa, wan joma oyie kuome. Mano e teko maduong’</verse>
				<verse number="20">mane otiyogo kochiero Kristo oa kuom joma otho, mi oketo e bade korachwich e polo.</verse>
				<verse number="21">Kristo nigi loch kuno kuom ruodhi mag polo duto, kendo kuom teko duto, gi loch duto, gi duong’ duto, kod nying moro amora minyalo luongi, ok e pinyni kende, to e piny mabiro bende.</verse>
				<verse number="22">Nyasaye noketo gik moko duto e teko Kristo, kendo nomiyo Kristo obedo wi kanisa, ma en kanyakla mar ji duto moyie kuom Kristo.</verse>
				<verse number="23">Kanyakla mar joma oyie kuom Kristo en ringre Kristo, kendo ka ringruok oriwore gi wich, to Jal mamiyo gik moko duto chopo kare, bende chopo kare en owuon!</verse>
			</chapter>
			<chapter number="2">
				<verse number="1">Chon ne un joma otho nikech kethou kod richou.</verse>
				<verse number="2">E ndalogo, yore richo ema ne uwuothoe, kuluwo timbe mag pinyni. Ne uwinjo wach ruodh teko mar kind polo gi piny, ma en chuny ma koro tiyo kuom joma otamore yie kuom Nyasaye.</verse>
				<verse number="3">Chutho waduto ne wachal kodgi, kane watimo gik ma ngima mar dhano gombo, kendo watimo gimoro amora ma ringrewa gi parowa dwaro. Kamano wan bende ne onego Nyasaye kumwa gi mirimbe nikech timbewa, mana kaka obiro kumo jomoko.</verse>
				<verse number="4">To Nyasaye noherowa ahinya, omiyo nonyisowa kaka ng’wonone ogundho,</verse>
				<verse number="5">nimar kata obedo ni ne wan joma otho kamano nikech richowa, to nomiyo wadoko mangima kaachiel gi Kristo. Ng’wonone ema omiyo oseresou!</verse>
				<verse number="6">Adier, nochierowa kaachiel gi Kristo Yesu, kendo nomiyo wabedo kaachiel kode e polo.</verse>
				<verse number="7">Notimo kamano mondo onyisgo tienge duto mabiro mwandu mogundho mar ng’wonone mane omiyowa kuom hera maduong’ mane oherowago kuom Kristo Yesu.</verse>
				<verse number="8">Ne uyie kuome mi oresou mana kuom ng’wonone, to ok kuom gik mane utimo un uwegi. En mana mich mar Nyasaye!</verse>
				<verse number="9">Ne ok owaru nikech gimoro amora ma usetimo, omiyo kik ng’ato pakre.</verse>
				<verse number="10">Wan chuech manyien mar Nyasaye. Nochueyowa kuom Kristo Yesu mondo wabed joma timo timbe mabeyo, mane Nyasaye owuon oikonwa mondo watim.</verse>
				<verse number="11">Paruru ni ne un joma ok jo-Yahudi kuom anywola. Chutho, jogo mong’ere kaka joma oter nyangu nikech gima otim gi lwedo e ringregi, ne luongou ni joma ok oter nyangu.</verse>
				<verse number="12">Bende paruru ni e kindego ne uonge gi Mesia. Ne ok un e kanyakla mar oganda jo-Israel. Kamano ne ok un kuom joma Nyasaye otimogo winjruok, kosingore ni obiro guedhogi, kendo ne udak e pinyni ka uonge gi geno, kendo ka uonge gi Nyasaye.</verse>
				<verse number="13">To koro kuom Kristo Yesu, un ma yande un mabor, osekelu machiegni kuom tho mar Kristo.</verse>
				<verse number="14">Kristo owuon e kue marwa, nikech oseriwo jo-Yahudi gi joma ok jo-Yahudi odoko oganda achiel. Kuom chiwo ringre owuon, osemuko ohinga mar sigu mane opogowa,</verse>
				<verse number="15">kendo osetieko Chik Musa gi wechene duto. Osetimo mago duto mondo oriw ogendini ariyo obed achiel kuome, mondo kue obedie.</verse>
				<verse number="16">Ne otho e msalaba mondo otiek sigu mae kindwa, kendo otimwa ringruok achiel kuom Nyasaye.</verse>
				<verse number="17">Ne obiro molando Wach Maber mar kue ni un joma ok jo-Yahudi mane ni mabor gi Nyasaye, kendo ni jo-Yahudi mane ni machiegni kode.</verse>
				<verse number="18">Kuom Kristo ema wan waduto, wanie gi thuolo mar dhiyo e nyim Wuoro kuom Roho achiel.</verse>
				<verse number="19">Emomiyo koro ok un welo kata jodak to un e oganda achiel gi jo-Nyasaye, kendo un jood Nyasaye.</verse>
				<verse number="20">Un bende osegeru ewi mise mane joote kod johul wach moa kuom Nyasaye oketo, ka Kristo owuon ema obedo kidi motegno moriwo kor ot.</verse>
				<verse number="21">Kimedo gero ot, to en ema omako ot duto, komiyo obet Hekalu maler kuom Ruoth.</verse>
				<verse number="22">Un bende igerou kuome kaachiel kodwa mondo ubed kar dak mar Nyasaye kuom Roho.</verse>
			</chapter>
			<chapter number="3">
				<verse number="1">Mano emomiyo an Paulo, ng’at motue mar Kristo Yesu nikech un joma ok jo-Yahudi, agoyo chonga piny mondo alem.</verse>
				<verse number="2">Ang’eyo ni usewinjo kaka Nyasaye osemiya tich mar landonu Wach Maber kuom ng’wonone,</verse>
				<verse number="3">kendo kaka nofwenyona wach moro mopondo mane osechano chon. (Asendiko matin kuom wachni,</verse>
				<verse number="4">kendo ka usomo gima asendiko, to unyalo neno ni ang’eyo wach mane opondo man kuom Kristo.)</verse>
				<verse number="5">E ndalo machon, ne ok nyis ji wach mopondono, to koro Nyasaye oseele gi teko mar Roho ni jootene maler kod johul wach.</verse>
				<verse number="6">To wach mopondono en ni, kaluwore gi Wach Maber, to joma ok jo-Yahudi, chamo gikeni kodwa wan jo-Yahudi, kendo gin ringruok achiel kodwa, bende giriwore kodwa e singruok mane Nyasaye ochopo kuom Kristo Yesu.</verse>
				<verse number="7">Nyasaye noketa jatich Wach Maber kuom mich mar ng’wonone mane omiya kuom tekone.</verse>
				<verse number="8">An e ng’ama tinie ahinya moloyo jo-Nyasaye duto, to Nyasaye notimona ng’wono, momiya tich mar lando ni joma ok jo-Yahudi Wach Maber mar mwandu mogundho mar Kristo.</verse>
				<verse number="9">Bende nomiya tich mar miyo ji duto ng’eyo kaka weche mopondo mag Nyasaye tiyo. Nyaka nene, Nyasaye ma Jachuech gik moko duto nopando wachne ni tienge machon duto,</verse>
				<verse number="10">mondo koro kuom kanyakla mar jo-Kristo, omi joloch gi weg teko manie polo ong’e riekone mathoth mopogore opogore.</verse>
				<verse number="11">Nyasaye notimo kamano kuom Kristo Yesu Ruodhwa, kaluwore gi dwarone mane osechano nyaka nene ni notim.</verse>
				<verse number="12">Ka wan e achiel gi Kristo, kendo kwayie kuome, to wan gi thuolo mar sudo ir Nyasaye gi chir mondo walos kode.</verse>
				<verse number="13">Emomiyo akwayou mondo kik chunyu nyosre kisanda nikech un. Chutho, sandruoknano kelonu mana duong’!</verse>
				<verse number="14">Kaka nawacho ni adwaro goyo chonga piny mondo alem, to koro agoyo chonga kalamo Wuoro,</verse>
				<verse number="15">mamiyo dhoudi duto mae polo kod mae piny ng’eyo tiend gima bedo wuoro en.</verse>
				<verse number="16">Akwayo Nyasaye kuom duong’ne mang’ongo mondo omiu teko e chunyu maiye kuom Roho mare,</verse>
				<verse number="17">kendo mondo Kristo olos kar dakne e chunyu kuom yie. Akwaye bende mondo umoki kendo ugurru e hera,</verse>
				<verse number="18">mondo un, kaachiel gi jo-Nyasaye duto, ung’e hera mar Kristo, ma lachne, gi borne, kod borne modhi malo, kod tutne ok nyal ng’ere.</verse>
				<verse number="19">Adier, akwayo mondo ung’e herane modhiero rieko duto ng’eyo, mondo Nyasaye opong’ chunyu chuth gi gik moko duto momiyo ubedo kaka en.</verse>
				<verse number="20">Duong’ obed ni Nyasaye, manyalo timonwa gik moko duto moloyo kaka wakwayo kata kaka waparo, kuom tekone matiyo kuomwa.</verse>
				<verse number="21">Ee, duong’ obedne e kanyakla mar jo-Kristo, kendo kuom Kristo Yesu e tienge duto nyaka chieng’. Amin.</verse>
			</chapter>
			<chapter number="4">
				<verse number="1">Emomiyo, an ng’at motue nikech Ruoth, akwayou ni mondo uwuoth mowinjore gi luong mane Nyasaye oluongougo.</verse>
				<verse number="2">Pile kik ubed joma sungore, to beduru mamuol, kendo horeuru mos, bende nyisuru hera ma uherorugo kuom weyo ni joweteu kethogi.</verse>
				<verse number="3">Temuru kaka unyalo mondo urit winjruok ma Roho osemiyou, kuom kue moriwou kaachiel.</verse>
				<verse number="4">Nitie ringruok achiel gi Roho achiel, mana kaka nitie geno achiel ma Nyasaye oseluongoue.</verse>
				<verse number="5">Nitie Ruoth achiel, gi yie achiel, kod batiso achiel.</verse>
				<verse number="6">Nyasaye bende en achiel, ma Wuon ji duto. En ema oloyo gik moko duto, kendo otiyo kuom gik moko duto, bende en ei gik moko duto.</verse>
				<verse number="7">To kata kamano, ng’ato ka ng’ato kuomwa osemi mich mar ng’wono mowinjorego, kaka Kristo nosechano.</verse>
				<verse number="8">Mano emomiyo Muma wacho niya, “Kane oidho malo, nodhi kotelo ni joma omako e lweny, kendo nopogo ni ji mich.”</verse>
				<verse number="9">Koro ere tiend wach ma wacho ni, “noidho malo”? Tiende en mana ni, kapok oidho, to noselor bende kuonde man mwalo e bwo piny.</verse>
				<verse number="10">Kuom mano, Jal mane olor mwalo ema bende noidho malo kuma bor moyombo polo duto, mondo opong’ kuonde duto e piny kendo e polo.</verse>
				<verse number="11">En ema nopogo mich ni ji, koyiero ji moko mondo obed joote, to moko johul wach moa kuom Nyasaye, kendo moko joland Wach Maber, to moko jotend jo-Kristo, to moko jopuonj.</verse>
				<verse number="12">Ne otimo kamano mondo omi jo-Nyasaye duto obed joma ong’eyo tich konyo ji, kendo tich gero ringre Kristo,</verse>
				<verse number="13">nyaka chop wan duto wabed e achiel ma wayudo nikech wayie kuom Wuod Nyasaye, kendo wang’eye. Eka wanabed joma otegno chutho, kendo wanachop e rang’iny mogik mar Kristo.</verse>
				<verse number="14">Koro ok wanachak wabed ka nyithindo mayomyom, ma yamo mar puonj moro amora uko, kendo tago, ka ji maricho wuondowa gi riekogi ma gidwaro witowago.</verse>
				<verse number="15">Ooyo, wanabed joadiera, kwawuotho e hera, mondo wadogi e weche duto kuom Kristo. En e wich,</verse>
				<verse number="16">kendo ringruok duto ochomore kuome, komakore gi leche duto ma en-go. En ema omiyo fuoni ka fuoni tiyo tichne. Kuom mano ringruok dongo kendo gerore kuom hera.</verse>
				<verse number="17">Awachonu ka aramo e nying Ruoth, ni kik uwuoth kaka joma ok ong’eyo Nyasaye, ma parogi ni nono.</verse>
				<verse number="18">Chunygi nie mudho, kendo gionge gi ngima ma Nyasaye chiwo, nikech gin joma kia, kendo tokgi tek ta.</verse>
				<verse number="19">Parogi mar pogo ber gi rach osetho, omiyo giwere mana ni anjawo, ka gitimo timbe duto ma ok ler gi chunygi duto.</verse>
				<verse number="20">To mano ok e kaka ne opuonju Wach Kristo!</verse>
				<verse number="21">Chutho ne uwinjo jo-puonjre mage, ne opuonju adiera man kuome.</verse>
				<verse number="22">Omiyo nyaka uwe kit ngimau machon, kendo ulony dhano machon mochomo tho nikech gombo ma ok ni kare.</verse>
				<verse number="23">Nyaka ulos chunyu gi parou odok manyien,</verse>
				<verse number="24">bende nyaka urwakru gi dhano manyien, ma olos e kido machal gi mar Nyasaye, kendo maler chutho mowinjore gi adiera.</verse>
				<verse number="25">Emomiyo koro weuru miriambo! Ng’ato ka ng’ato mondo owach ni wadgi mana adiera, nikech wan duto wan fuond ringruok achiel.</verse>
				<verse number="26">Ka mirima omako ng’ato kuomu, to kik owe mirima tere e richo, kendo kik owe chieng’ podhi ka pod en gi mirima.</verse>
				<verse number="27">Kik umi Satan thuolo ma kamano.</verse>
				<verse number="28">Ng’ama yande kwalo nyaka we kuelo, mondo ochak tich matek kendo modimbore gi lwete owuon, oyud gima dokonygo wadgi moro modhier.</verse>
				<verse number="29">Ka uwuoyo to wach moro marach kik wuog e dhou, to wachuru mana weche mabeyo kendo makonyo ji, kendo mowinjore, mondo joma winjo wecheu oyud konyruok.</verse>
				<verse number="30">Kik umi Roho Maler mar Nyasaye chuny lit, nikech Roho e kido ma Nyasaye oketonu, kaka ranyisi ni noresu chieng’ resruok.</verse>
				<verse number="31">Kuom mano, weuru kecho, gi mirima, gi ichwang’, gi dhaw, gi ayany, kod himruok duto.</verse>
				<verse number="32">To beduru mang’won, ka ng’ato ka ng’ato kecho wadgi, kendo weyone richone, mana kaka Nyasaye oseweyonu kuom Kristo.</verse>
			</chapter>
			<chapter number="5">
				<verse number="1">Kaka un nyithind Nyasaye mohero, nyaka utem mondo ubed machal kode.</verse>
				<verse number="2">Beduru gi hera, mana kaka Kristo noherowa, mi ochiwonwa ngimane obedo misango madum tik mamit ni Nyasaye.</verse>
				<verse number="3">Terruok gi tim ma ok ler moro amora, kata gombo, kik bedi e kindu, kendo kata mana wacho kik wachi nimar mano ok owinjore gi jo-Nyasaye,</verse>
				<verse number="4">kendo tim ma kuodo wich, kata twak mofuwo, kata oyuma, bende ok owinjore. To moloyo onego ugo mana erokamano ni Nyasaye,</verse>
				<verse number="5">nikech ung’eyo ni ng’ama terore kata ma ok ler, kata ma jagombo, ma en ng’ama lamo nyiseche manono, ok noyud gueth mar Loch Kristo gi Nyasaye.</verse>
				<verse number="6">Kik uwe ng’ato wuondu gi weche manono, nikech gik ma kamago ema miyo Nyasaye olo mirimbe kuom joma tamore winjo wachne.</verse>
				<verse number="7">Kuom mano, kik urip gi joma kamago ngang’.</verse>
				<verse number="8">Chon ne un jomudho, to koro, kaka usedoko jo-Ruoth, un joler. Omiyo nyaka uwuoth ka joma nie ler,</verse>
				<verse number="9">nimar ler ema kelo ber gi timbe makare kod adiera duto.</verse>
				<verse number="10">Temuru mondo ung’e gik malong’o ni Ruoth.</verse>
				<verse number="11">Beduru mabor gi joma timo timbe mag mudho maonge ohala. To moloyo umi kit timbegi ong’ere ratiro.</verse>
				<verse number="12">En wichkuot kata mana wacho gik ma gitimo ling’ling’.</verse>
				<verse number="13">To ka gik moko duto ogol e lela, to kitgi madiera nenore,</verse>
				<verse number="14">nikech gima kite onenore malong’o e lela, lokore ler. Mano emomiyo iwero niya, “In ma inindo, chiew! Chier, ia kuom joma otho, mondo Kristo orieny kuomi.”</verse>
				<verse number="15">Emomiyo tang’uru ahinya kaka onego ubedi. Kik ubed ka joma ofuwo, to beduru ka joma riek.</verse>
				<verse number="16">Kik uketh kinde ma un-go, nikech ndalogi gin ndalo mag richo.</verse>
				<verse number="17">Kuom mano, kik ubed joma ofuwo, to temuru ng’eyo gima Ruoth dwaro.</verse>
				<verse number="18">Weuru mer, nono to ubiro ketho ngimau chuth. Kar timo kamano, to Roho ema mondo opong’u.</verse>
				<verse number="19">Weruru wende Zaburi, gi wende lemo ka un kaachiel, kendo kuwer kamano, to denduru Ruoth e chunyu.</verse>
				<verse number="20">Kamano gouru erokamano pile ni Nyasaye Wuoro kuom gik moko duto, e nying Ruodhwa Yesu Kristo.</verse>
				<verse number="21">Beduru gi winjruok e kindu, kumiyog Kristo duong’.</verse>
				<verse number="22">Un mon luoruru chwou mana kaka uluoro Kristo,</verse>
				<verse number="23">nikech dichwo e wi dhako, mana kaka Kristo e wi kanyakla mar joma oyie kuome, ma en ringre, kendo en jawar mare.</verse>
				<verse number="24">Kuom mano, mon nyaka winj chwogi e weche duto, mana kaka kanyakla mar jo-Kristo winjo Kristo.</verse>
				<verse number="25">Un chwo, heruru mondu mana kaka Kristo nohero kanyakla mar joma oyie kuome, mochiwo ngimane nikech en.</verse>
				<verse number="26">Ne ochiwore kamano mondo opwodhe, kolwoke gi pi kendo gi wach,</verse>
				<verse number="27">mondo ka okawe obedo mare, to obed gi duong’ kendo maler, maonge chilo kata jowruok kata gimoro amora ma kamano.</verse>
				<verse number="28">Chwo onego oher mondgi mana kaka gihero ringregi giwegi. Ng’at mohero chiege oherore owuon.</verse>
				<verse number="29">Onge ng’ama ok dwar ringre owuon, to opidhe kendo orite, mana kaka Kristo bende rito kanyakla mar joma oyie kuome,</verse>
				<verse number="30">nikech en ringre owuon. Wan to, wan fuond ringreno.</verse>
				<verse number="31">En mana kaka Muma wacho niya, “Emomiyo, ng’ato weo wuon gi min, to padore kuom chiege, kendo ji ariyogo doko ringruok achiel.”</verse>
				<verse number="32">Nitie adiera maduong’ mopondo e wachni, to aneno ni owuoyo kuom Kristo gi kanyakla mar joma oyie.</verse>
				<verse number="33">To un bende owuoyo kuomu kama: Ng’ato ka ng’ato mondo oher chiege kaka oherore owuon, kendo dhako ka dhako bende nyaka luor chwore.</verse>
			</chapter>
			<chapter number="6">
				<verse number="1">Un nyithindo, winjuru wach jonywolu, nikech timo kamano en gima kare kuom Ruoth.</verse>
				<verse number="2">Chik mokwongo man gi singruok kuom Chik Apar e ma: “Luor wuoru gi meru,</verse>
				<verse number="3">eka mondo ine maber, kendo idag aming’a e piny.”</verse>
				<verse number="4">Un wuone, kik utim ni nyithindu gik ma dimi mirima makgi, to pidhgiuru kuchikogi kendo upuonjogi e yor Kristo.</verse>
				<verse number="5">Un wasumbini, winjuru wach ruodhiu mae pinyni, kuluor kendo kutetni, kendo timuru kamano gi chuny achiel, mana kaka uwinjo Kristo.</verse>
				<verse number="6">Kik utim kamano mana ni ji oneu, ka gima udwaro bedo malong’o mana ni ji, to timuru gima Nyasaye dwaro gi chunyu duto, kaka wasumbini mag Kristo.</verse>
				<verse number="7">Tiuru tichu gi chuny maler, ka joma tiyo ni Ruoth, to ok matiyo ni ji,</verse>
				<verse number="8">nikech ung’eyo ni Ruoth nomi ng’ato ka ng’ato pokne kuom tich maber mosetiyo, bed ni en misumba kata en thuolo.</verse>
				<verse number="9">Un ruodhi bende timuru ni wasumbini mau mana kamano. Kik ubwoggi, nikech ung’eyo ni un kaachiel kodgi, un gi Ruoth achiel kende e polo ma ok oluoro wang’ ng’ato.</verse>
				<verse number="10">To wach mogik en ni, beduru motegno kuom Ruoth, kendo kuom tekone maduong’.</verse>
				<verse number="11">Manreuru gi gilweny duto mag Nyasaye, mondo uyud teko mar siro wuond mariek mag Satan,</verse>
				<verse number="12">nimar wasigu mwakedogo ok gin dhano, to wakedo gi joloch gi joma nigi teko, kod ruodhi mag piny motimo mudhoni, kaachiel gi lang chuny maricho ma ok mag pinyni.</verse>
				<verse number="13">Omiyo, manreuru gi gilweny mag Nyasaye sani, mondo usir wasigu chieng’ ma lweny gerie, kendo kusetimo duto munyalo, to nonwang’ kapod uchung’ motegno.</verse>
				<verse number="14">Kuom mano, nyonuru piny motegno, kutueyo adiera ka okanda e nungou, kendo kurwako tim makare ka gilweny mag akor,</verse>
				<verse number="15">kendo rwakuru ikruok mar lando Wach Maber mar kue ka wuocheu.</verse>
				<verse number="16">Ting’uru yie ka okumba kinde duto, mondo uneggo aserni makakni ka mach mag Ng’ama Rach.</verse>
				<verse number="17">Rwakuru warruok ka ogut lweny, kendo makuru wach Nyasaye ka ligangla ma Roho miyou.</verse>
				<verse number="18">Keturu chunyu pile kuom lemo, kukwayo Nyasaye mondo okonyu, kulemo kuom Roho kinde duto. Ritreuru kuom wachni odiechieng’ gotieno, kendo timuru kinda kukwayo ni jo-Nyasaye duto.</verse>
				<verse number="19">An bende lemnauru mondo ka awuoyo, to Nyasaye omiya wach ma onego awachi, mondo awuo gi chir, ka ahulo Wach Maber mosebedo wach mopondo,</verse>
				<verse number="20">ma an jaotene, kata an ng’at ma otue kamano. Adier, lemnauru mondo awuo kuome gi chir kaka owinjore awuo.</verse>
				<verse number="21">Ang’eyo ni udwaro ng’eyo kaka abet. Ero, owadwa Tukiko, ma jatich modimbore kuom Ruoth, biro nyisou weche duto man kuoma.</verse>
				<verse number="22">Mano ema omiyo aore iru, mondo onyisu kaka wan duto wabet, kendo mondo oduog chunyu.</verse>
				<verse number="23">Kue gi hera kod yie moa kuom Nyasaye Wuoro gi Ruoth Yesu Kristo, obed kod owete duto.</verse>
				<verse number="24">Ng’wono obed kod ji duto mohero Ruodhwa Yesu Kristo gi hera ma ok rum.</verse>
			</chapter>
		</book>
		<book number="50">
			<chapter number="1">
				<verse number="1">Wan Paulo gi Timotheo ma wasumb Kristo Yesu, wandikonu un jo Nyasaye duto man Filipi man kuom Kristo Yesu, kaachiel gi jodongu kod jokonygi.</verse>
				<verse number="2">Ng’wono gi kue moa kuom Nyasaye Wuonwa kod Ruoth Yesu Kristo obed kodu.</verse>
				<verse number="3">Pile ka aparou to agoyo erokamano ni Nyasacha,</verse>
				<verse number="4">kendo pile ka alemonu to alemo gi mor,</verse>
				<verse number="5">nikech kony ma usekonyago e tich lando Injili, chakre chieng’ mokwongo nyaka chil kawuono.</verse>
				<verse number="6">Ang’eyo malong’o ni Nyasaye mane ochako tich maber e chunyu biro dhi kode nyime nyaka chope chieng’ ma Yesu Kristo obiroe.</verse>
				<verse number="7">En kare mondo apar kamano kuomu uduto, nikech aherou ahinya, kendo nikech uduto uriworu koda e ng’wono ma Nyasaye osemiya mar bedo e tuech, kendo mar temo siro adiera mar Injili kendo jiwo.</verse>
				<verse number="8">Nyasaye ong’eyo ni awacho adier ni hera matut ma aherougo oa mana kuom Yesu Kristo owuon.</verse>
				<verse number="9">Alemo ni mondo herau omedre mathoth ahinya kuom rieko gi ng’eyo duto,</verse>
				<verse number="10">mondo ubed gi rieko mar yiero mana gima kare kende. Kamano unubed maler kendo maonge bura chieng ma Kristo obiroe,</verse>
				<verse number="11">ka ngimau ogundho gi timbe mabeyo duto ma Yesu Kristo kende ema nyalo chiwo mondo Nyasaye oyud duong’ gi pak.</verse>
				<verse number="12">Owetena, adwaro mondo ung’e ni gik ma osetimorena osemiyo Injili omedo landore</verse>
				<verse number="13">nimar askeche ruoth duto, kod jomoko man kaeri, ong’eyo ratiro ni an e tuech nikech an jatich Kristo.</verse>
				<verse number="14">Bende bedona e tuech kamano osemiyo owete mang’eny omedo bedo gi yie motegno kuom Ruoth, omiyo koro gilando wach gi chir, maonge luoro.</verse>
				<verse number="15">Ang’eyo ni jomoko lando wach Kristo ka nigi ichlit kod miero. Jomoko to lande ka chunygi ler adier.</verse>
				<verse number="16">Joma chunygi lergo timo kamano nikech gihera kendo ging’eyo ni Nyasaye osemiya tich mar kedo ni Injili.</verse>
				<verse number="17">Ji moko to lando wach Kristo ka parogi ok ler, kendo gidwaro mana ni mondo gin giwegi ema giyud duong’. Giparo ni ka gitimo kamano to gibiro medona chandruok e tuech.</verse>
				<verse number="18">To onge wach! Amor, nimar wach Kristo ilando e yore duto, bed ni en yor wuondruok kata yor adiera, kedo abiro medo bedo mamor,</verse>
				<verse number="19">nikech ang’eyo ibiro resa nikech ulemona, kendo nikech Nyasaye osemiya Roho mar Yesu Kristo mondo okonya.</verse>
				<verse number="20">Kamano ageno ahinya ni ok anatim gimoro ma dikuod wiya e yo moro amora, to koro abiro wuoyo gi chir, kaka asetimo kinde duto, mondo gik moko duto ma atimo omi Kristo duong’, kata angima kata atho.</verse>
				<verse number="21">An ka angima, to ngimana en Kristo, to ka atho, to tho kelona ohala.</verse>
				<verse number="22">To ka bet mangima e ringruok nyalo miyo ati tich moro maber, to kara ok ang’eyo gima dayier,</verse>
				<verse number="23">nikech gik moko ariyogo beyona duto. To agombo ahinya ni aa, mondo adhi abed gi Kristo, nikech mano ema dibedna maber moloyo.</verse>
				<verse number="24">To ka amedo bedo mangima e ringruok, to mano dikonyu moloyo.</verse>
				<verse number="25">Aonge gi kiawa kuom mano, omiyo ang’eyo ni anabed mangima, kendo nasik kodu, mondo akonyu udongi kendo ubed mamor kuom yie.</verse>
				<verse number="26">Kamano, ka achako abedo kodu kendo, to unumed bedo mamor koda kaka owadu kuom Kristo Yesu.</verse>
				<verse number="27">To koro nyaka une ni ngimau mapile obedo mowinjore gi Wach Maber mar Kristo. Kata ka abiro nenou, kata ka ok abiro, to adwaro winjo ni uchung’ motegno gi chuny achiel, mondo uked ni adiera mar Wach Maber.</verse>
				<verse number="28">Kik uluor wasiku, to pile beduru gi chir, nikech mano biro nyisogi ni gin ginilal, to un noresu, nikech Nyasaye owuon ema biro nyisogi kamano!</verse>
				<verse number="29">Nyasaye onyisou ni oherou, ok mana nikech osemiyo uyie kuom Kristo kende, to nikech osemiyo uneno masira bende nikech en.</verse>
				<verse number="30">Lweny mukedoni en mana lweny achiel mane uneno ka akedo chon, kendo mapod uwinjo ni akedo.</verse>
			</chapter>
			<chapter number="2">
				<verse number="1">Ka bedowa kuom Kristo nyalo kelonwa hoch, kata hera maduogo chuny, kata bedo e achiel kuom Roho, kata ng’wono kod miwafu,</verse>
				<verse number="2">to kara beduru gi paro achiel, gi chuny achiel mondo umi chunya opong’ gi mor.</verse>
				<verse number="3">Kik ubed gi piem kata sunga, to beduru mobolore, ka ukwanoru ka joma tindoe moloyo jomoko,</verse>
				<verse number="4">kendo kik upar mana gima konyou uwegi, to nyaka upar gima konyo jomoko bende.</verse>
				<verse number="5">Paro mae chunyu nyaka bed machal gi paro mane Kristo Yesu nigo:</verse>
				<verse number="6">Kite ne kit Nyasaye nyaka a chakruok, to ne ok otuere ni nyaka osik marom gi Nyasaye,</verse>
				<verse number="7">to notimore gima nono. Nokawo kit misumba, mi odoko dhano mana ka wan, kendo konenore ka dhano kamano,</verse>
				<verse number="8">to nobolore, kendo nowinjo wach nyaka tho, mana tho mar msalaba!</verse>
				<verse number="9">Mano emomiyo Nyasaye ne omiye duong’ ahinya e polo, kendo omiye nying’ moloyo nying’ duto.</verse>
				<verse number="10">Kamano gik moko duto manie polo gi manie piny kod manie bwo piny mondo ogo chonggi piny, omi nying Yesu duong’,</verse>
				<verse number="11">kendo ji duto mondo ohul ni Yesu Kristo e Ruoth, mondo Nyasaye Wuoro bende oyud duong’.</verse>
				<verse number="12">Kuom mano, osiepena, kaka ne uwinjo wachna kane an kodu, koro ka an mabor kodu, to ber mondo uwinj wachna moloyo. Tiuru gi luoro kod kibaji, mondo umi warruok ochop kare,</verse>
				<verse number="13">nikech Nyasaye owuon ema tiyo e chunyu, komiyou dwaro kendo timo gima long’one.</verse>
				<verse number="14">Gimoro amora mutimo to timuru ka ok ung’ur, kata ka ok ugoyoe mbaka.</verse>
				<verse number="15">Nyaka ubed nyithind Nyasaye maler kendo maonge wach, kubedo maonge ketho e kind tieng’ mobam kendo ma jarichoni, mondo urieny e kindgi ka sulue marieny e polo,</verse>
				<verse number="16">kunyisogi wach ngima. Ka utimo kamano, to unumi abed mamor chieng’ ma Kristo obiroe, nikech mano nonyis ni ng’uech ma aringoni, kod tich ma atiyo, ok ne akethoe tekra kayiem nono.</verse>
				<verse number="17">Yie maru en misango muchiwo ni Nyasaye, omiyo kata ka obedo ni remba iolo kimedo e misangono, to berna, kendo adwaro mondo uduto ung’e kaka amor.</verse>
				<verse number="18">Kamano e kaka un bende onego ubed mamor, mondo wabed mamor kaachiel.</verse>
				<verse number="19">Ageno ni ka Ruoth Yesu oyie, to abiro oro Timotheo iru mapiyo, eka chunya noduogi ka awinjo wach ma kuomu.</verse>
				<verse number="20">En bende ema chunye chalo gi mara, kendo en ema oparou adier,</verse>
				<verse number="21">nikech ji duto dwaro mana mekgi giwegi, to ok dew wach Yesu Kristo.</verse>
				<verse number="22">To uduto ung’eyo ber mar Timotheo, kendo kaka osekonya e tich mar lando Injili, mana ka wuowi makonyo wuon.</verse>
				<verse number="23">Mano emomiyo en ema ageno ore iru piyo, ka aseng’eyo kaka wachna obet.</verse>
				<verse number="24">To pod ageno ni ka Ruoth oyie, to an awuon bende abiro biro iru piyo.</verse>
				<verse number="25">Aseneno ni ber mondo aornu owadwa Epafrodito bende, ma jatich wadwa ma wasekedogo kaachiel. Osebedo jaoteu mane uoro mondo okonya e gik ma adwaro,</verse>
				<verse number="26">to en gi siso mar nenou uduto, kendo chunye chandore nikech nuwinjo ni otuo.</verse>
				<verse number="27">Adier, notuo, mi both otho, to Nyasaye nokeche, to ok en kende ema ne okeche to an bende nokecha, mondo kik abed gi kuyo nyadiriyo.</verse>
				<verse number="28">Emomiyo adwaro ore ahinya iru, mondo ubed mamor kunene, kendo mondo kuyo ma an-go orum.</verse>
				<verse number="29">Kuom mano, rwakeuru gi mor maduong’ kaka owadu kuom Ruoth. Miuru joma chal kode kamano duong’,</verse>
				<verse number="30">nimar nochiwo ngimane mi both otho nikech tich Kristo, mondo okonya gi kony mane un uwegi ok unyal konyago, nikech un mabor koda.</verse>
			</chapter>
			<chapter number="3">
				<verse number="1">Koro oritu owetena, kendo beduru mamor kuom Ruoth. Onge teko moro ma aneno kuom nwoyonu weche mane asendikonu mokwongo, kendo en gima biro konyou.</verse>
				<verse number="2">Beduru motang’ ni guogi ma gin joma timbegi richo, kendo moramo ni nyaka ter ji nyangu, ma en mana ketho ringruok kayiem nono.</verse>
				<verse number="3">To wan ma Roho Maler ema otelonwa kuom lamo Nyasaye, wan e joma oter nyangu adier, kendo sungawa ni kuom Kristo Yesu. To ok waketo genowa kuom tim ringruok.</verse>
				<verse number="4">To kata ka da bed ni en wach mar keto geno kuom tim ringruok to an onge gima da aluoro. Chutho, ka en mana wach keto geno kuom ringruok, to onge ng’ama diloya!</verse>
				<verse number="5">Notera nyangu chieng’ mar aboro bang’ nywolna, kaka Chik Musa dwaro, kendo an ja-Israel ma jadhood Benjamin, bende an ja-Hibrania ma wuod jo-Hibrania. Kuom wach rito Chik Musa to ne an ja-Farisai,</verse>
				<verse number="6">kendo kinda mane an-go kuom rito chik kwerewa nomiyo asando kanyakla mar jo-Kristo. Adier, onge ng’ama diyud ketho moro kuoma, nikech narito weche duto ma Chik dwaro.</verse>
				<verse number="7">To kata kamano, gigo duto mane akwano chon ka ohala, tinde akwano ka gik manono nikech Kristo.</verse>
				<verse number="8">To moloyo mano, akwano gik moko duto ka gik manono, nimar gueth maduong’ mar ng’eyo Kristo Ruodha Yesu ohewo gimoro amora. Adier, ne aweyo gik moko duto olalna nikech en. Akwanogi duto mana ka yugi miwito oko, mondo ayud Kristo kaka pokna,</verse>
				<verse number="9">ka ariwora kode eringruok achiel. Koro ok adwar ni mondo okwana ka ng’ama dwaro bedo e winjruok gi Nyasaye nikech rito Chik, to adwaro bedo ng’ama Nyasaye osemiyo bedo e winjruok kode nikech oyie kuom Kristo.</verse>
				<verse number="10">Gima adwaro moloyo en mana ng’eyo Kristo kod teko miyudo kuom chierne. Adwaro riwora kode e sandne, kendo doko machal kode e thone,</verse>
				<verse number="11">ka ageno ni, kanyalore, to an bende nochiera kuom joma otho.</verse>
				<verse number="12">Ok awach ni asechopo, kata ni asebedo makare chuth, to atemo matek ka ageno ni abiro mako gima ne omiyo Kristo Yesu owuon omaka.</verse>
				<verse number="13">Adier, owetena, an ok awach ni asemake, to gima duong’ ma ang’eyo en ma: Ka wiya owil kod gik ma osekadho, to ahawo gima ni nyima,</verse>
				<verse number="14">kendo aringo matek mondo achop kar pok, ma en ngima mae polo ma Nyasaye luongowae kuom Kristo Yesu.</verse>
				<verse number="15">Mano e chuny ma onego wabedgo, wan duto ma wan jo-Kristo motegno: To ka parou opogore e wach moro, to Nyasaye nolernu mano bende.</verse>
				<verse number="16">To wadhiuru nyime mana kwaluwo chike ma waseluwo nyaka sani.</verse>
				<verse number="17">Owetena, temuru uduto mondo uluw timna. Wasebedonu ranyisi makare, omiyo ng’iuru ane jogo ma timgi oluwore gi timwa,</verse>
				<verse number="18">nimar kaka ne wawachonu ndalo mang’eny, koro eri achako awachonu ka pi wang’a chuer ni, nitie ji mathoth ma ngimagi miyo gidoko wasik msalap Kristo.</verse>
				<verse number="19">To notiekgi e giko, nimar igi e nyisechegi, kendo gisungore mana ni gik makelonigi wichkuot, bende giparo mana weche mag pinyni.</verse>
				<verse number="20">Wan to polo e thurwa, kendo warito Ruoth Yesu Kristo mondo oa e polo obi oreswa.</verse>
				<verse number="21">Obiro kawo ringrewa manyap kendo matho, mi olok obed machal gi ringre owuon man gi duong’, kotiyo gi teko mamiyo oketo gik moko duto e bwo lochne.</verse>
			</chapter>
			<chapter number="4">
				<verse number="1">Emomiyo owetena ma ahero, chung’uru motegno kuom Kristo. Siso oloya kodu ahinya, jowadwa. Un ema umiya mor, kendo un e osimbona, manyiso ni aselocho.</verse>
				<verse number="2">Akwayo Yuodia gi Suntuke mondo jowinjre kuom Ruoth.</verse>
				<verse number="3">To in owadwa maradier, bende akwayi mondo ikony mon-go, nikech gisetiyo koda matek kuom lando Injili, ka wan gi Klement kod jotich wetewa mamoko duto, ma nyingi ondiki e kitap ngima.</verse>
				<verse number="4">Beduru mamor pile kuom Ruoth kendo amedo wacho ni, beduru mamor.</verse>
				<verse number="5">Muolo maru mondo onenre ni ji duto. Ruoth chiegni,</verse>
				<verse number="6">omiyo kik upar gimoro, to nyisuru Nyasaye gik moko duto muchando, kulemo kendo ka chunyu goyone erokamano.</verse>
				<verse number="7">Eka kue mar Nyasaye modhiero ji ng’eyo norit chunyu gi parou, kubedo kuom Kristo.</verse>
				<verse number="8">To wach mogik, owetena, paruru weche duto mabeyo kendo mowinjore yud pak, kaka: weche madiera, weche makelo pak, weche makare, weche maler, weche malong’o, kod weche mang’won.</verse>
				<verse number="9">Timuru gik moko duto mane apuonjou, kendo uyudo kuoma, bende ma usewinjo ka awacho kata ka atimo. Eka Nyasach kue nobed kodu.</verse>
				<verse number="10">Mano kaka an gi mor maduong’ kuom Ruoth, nikech uchako upara kendo, bang’ ndalo mang’eny ahinya! Ang’eyo ni ne ok uweyo para, to thuolo mar timo gimoro ema ne otamou.</verse>
				<verse number="11">Ok awach kamano nikech achando gimoro, nimar asepuonjora ni gik ma an-go oroma maber.</verse>
				<verse number="12">Aseng’eyo dak kachando gimoro, kata ka an gi gik mathoth. Asepuonjora wach moro mopondo, omiyo kamoro amora ma antie, e kinde moro amora, to anyalo bedo modhil, kata ka ayieng’, kata ka adenyo, kata ka an gi gik mathoth, kata ka an gi manok.</verse>
				<verse number="13">Anyalo chomo gik moko duto tir, kuom teko ma Kristo miya.</verse>
				<verse number="14">To kata kamano, nutimo maber ahinya kane ukonya e chandruokna.</verse>
				<verse number="15">Un jo-Filipi, ung’eyo maber ni e ndalo mane akwongo landoe Injili, kane aa piny Makedonia, onge kanyakla mar jo-Kristo kata achiel mane okonya gi chiwo mar pesa, mak mana un.</verse>
				<verse number="16">Kata kane an Thesalonika, to ne ukowona pesa, ok mana dichiel kende, to ndalo mogwarore, mondo akonyrago.</verse>
				<verse number="17">To kik upar ni mich ema adwaro. Ooyo, gima adwaro en mana ni mondo Nyasaye omednu ohala.</verse>
				<verse number="18">Koro andikonu risit! Eri, an gi gik moko duto ma adwaro, kendo mokadho kanyo, ka koro Epafrodito osekelona chiwo mane uorona. Chiwouno en misango madum tik mang’ue mamit, ma Nyasaye oyiego, kendo long’one.</verse>
				<verse number="19">Nyasacha nomiu gik moko duto muchando, kogolo kuom mwandune man gi duong’, kuom Kristo Yesu.</verse>
				<verse number="20">Duong’ obed ni Nyasachwa kendo Wuonwa nyaka chieng’. Amin.</verse>
				<verse number="21">Mosuru jo-Nyasaye duto man kuom Kristo Yesu. Owete ma wan-go ka omosou.</verse>
				<verse number="22">Jo-Nyasaye duto omosou, to moloyo jogo ma jood Kaisar.</verse>
				<verse number="23">Ng’wono mar Ruodhwa Yesu Kristo obed kod chunyu.</verse>
			</chapter>
		</book>
		<book number="51">
			<chapter number="1">
				<verse number="1">An Paulo, jaote mar Kristo Yesu kuom dwaro mar Nyasaye, ema andiko baruani kaachiel gi owadwa Timotheo.</verse>
				<verse number="2">Wandikonu un jo-Nyasaye man Kolosai, ma un owetewa maradier kuom Kristo. Ng’wono gi kue moa kuom Nyasaye Wuonwa obed kodu.</verse>
				<verse number="3">Ndalo duto kwalemonu, to wagoyo erokamano ni Nyasaye, Wuon Ruodhwa Yesu Kristo,</verse>
				<verse number="4">nikech wasewinjo yie ma un-go kuom Yesu Kristo, kod hera muherogo jo-Nyasaye duto.</verse>
				<verse number="5">Kane wach maradier, ma en Wach Maber obironu mokwongo, ne uwinjo wach geno ma okelo. Kuom mano, yieu kod herau owuok kuom gima ugeno ma okannu maber e polo.</verse>
				<verse number="6">Wach Maberno nyago olemo, kendo olandore e piny ngima, mana kaka oselandore e kindu, chakre chieng’ mane ukwongo winjoe wach ng’wono mar Nyasaye, mi ung’eye adier.</verse>
				<verse number="7">Epafra mane opuonjou wachno en misumba wadwa, kendo jatich Kristo maradier matiyonu karwa.</verse>
				<verse number="8">En ema nonyisowa kaka Roho osemiyou hera.</verse>
				<verse number="9">Mano emomiyo, chakre chieng’ mane onyisowae kamano, pok waweyo mak walemonu, kwakwayo ni mondo ung’e dwaro mar Nyasaye chutho, ka un gi rieko kod ng’eyo duto ma Roho chiwo.</verse>
				<verse number="10">Kamano unudag e ngima mamiyo Ruoth duong’, kendo unutim gik malong’one e yore duto, kunyago olemo mag timbe mabeyo duto, kendo kumedo ng’eyo Nyasaye.</verse>
				<verse number="11">Walemo ni mondo otegu gi teko mar duong’ne mang’ongo, komiyo udhil, kendo uketo chunyu mos, kata ka ang’o ema timore.</verse>
				<verse number="12">Gouru erokamano gi mor ni Wuoro, ma osemiyo ubedo joma owinjore yudo gueth kaachiel gi joge owuon e piny ler.</verse>
				<verse number="13">En ema ne oresowa e Loch mudho, mi oterowa e Loch Wuode mohero,</verse>
				<verse number="14">mane owarowa, kaweyonwa richowa.</verse>
				<verse number="15">Kristo e kido mineno mar Nyasaye ma ok ne. En gi duong’ mar wuowi makayo, kendo en gi loch kuom chuech duto,</verse>
				<verse number="16">nikech kuome ema ne Nyasaye ochueyoe gik moko duto manie polo kendo manie piny, ok mana gik mineno kende, to koda ka gik ma ok ne bende, kaka loch, gi duong’, gi ruodhi, kod teko. Mago duto Nyasaye nochueyo kuom Kristo, kendo ni Kristo.</verse>
				<verse number="17">Kristo ne nitie kane pok ochue gik moko duto, kendo en ema gik moko duto oriwore kuome.</verse>
				<verse number="18">En e wi kanyakla mar jo-Kristo, kendo kanyakla mar jo-Kristo e ringre. En ema ne ochako kanyakla mar jo-Kristo, kendo en ema ne okwongo chier oa kuom joma otho, mi obedo jatelo kuom gik moko duto,</verse>
				<verse number="19">nikech Nyasaye owuon ema ne oyiero mondo en owuon odag kuom Kristo gi kite duto.</verse>
				<verse number="20">Ne oyiero mondo omi gik moko duto obed gi winjruok kode kuom Kristo, kokelo kue kuom remb Wuode mane ochuer e msalaba. Adier, Nyasaye nomiyo gik moko duto manie polo kod manie piny obedo gi winjruok kode kuom Kristo, koda ka un bende.</verse>
				<verse number="21">Chon un ne un mabor gi Nyasaye, kendo ne un wasike, nikech timbe manono mane utimo, kendo uparo.</verse>
				<verse number="22">To koro kuom tho mane Wuode othogo e ringruok, Nyasaye osemiyo ubedo gi winjruok kode mondo okelu e nyime kuler, kuonge mbala, kendo kuonge ketho.</verse>
				<verse number="23">To nyaka usik e yie ma un-gono ka uchung’ motegno e mise, ma ok uyiengni uweyo geno mane ubedogo kane uwinjo Injili. En e Wach Maber ma oselandi ni chuech duto e piny ngima, kendo an Paulo ne oketa mondo abed jatich wach maberno.</verse>
				<verse number="24">Emomiyo koro amor ka aneno masira nikech un. Mano e kaka ringra chopo gima orem kuom masiche mane Kristo oneno nikech kanyakla mar jo-Kristo ma en ringre.</verse>
				<verse number="25">Nyasaye ema ne omiyo adoko jatich kanyakla mar jo-Kristo, kendo tich maduong’ mane omiya en kelonu Wach Maber, kendo elonu tiende malong’o.</verse>
				<verse number="26">En wach mane osebedo kopandi nyaka nene ni tienge mathoth kuom higni mang’eny, to koro oseele ni jo-Nyasaye.</verse>
				<verse number="27">Nyasaye nochano mondo joge ong’e kaka wach mane osepandino nigi duong’ miwuoro kuom joma ok jo-Yahudi. To wachno en ni Kristo odak e iu, kendo miyo ugeno kuom duong’ mabiro.</verse>
				<verse number="28">Kristo ema wahulo wachne ni ji duto, kwanyisogi kendo wapuonjogi gi rieko, mondo wakelgi giduto e nyim Nyasaye ka gin jo-Kristo motegno.</verse>
				<verse number="29">Mano e gima achandora katiyone, ka teko maduong’ mar Nyasaye tiyo kuoma.</verse>
			</chapter>
			<chapter number="2">
				<verse number="1">Adwaro ni mondo ung’e kaka akedonu matek, kendo ni jo-Laodikia, kaachiel gi ji duto mapok anena wang’ gi wang’.</verse>
				<verse number="2">Atimo kamano mondo gibed gi chuny motegno ka giriwore kuom hera mondo giyud mwandu mar chuny ma ng’ato yudo ka en gi ng’eyo maradier. Kamano gining’e wach mopondo mar Nyasaye, ma en Kristo owuon.</verse>
				<verse number="3">En ema mwandu duto mag rieko kod ng’eyo opand kuome.</verse>
				<verse number="4">Awachonu kamano mondo kik uwe ng’ato wuondu gi weche mamit maywayo ji.</verse>
				<verse number="5">Kata obedo ni ok an kodu gi ringra, to an kodu gi chunya, kendo amor ahinya kaneno kaka uritoru maber, kendo kaka un gi yie motegno kuom Kristo.</verse>
				<verse number="6">Kaka userwako Kristo ka ruoth, kamano bende e kaka onego udag kuome.</verse>
				<verse number="7">Beduru kumoko kuome, kendo kugeroru kuome, kendo kumedo bedo gi yie motegno, mana kaka ne opuonju, kendo gouru erokamano mogundho.</verse>
				<verse number="8">To tang’uru mondo kik uwe ng’ato mak parou gi rieko kod wuond manono, mawuok kuom puonj dhano kod timbe machon mag piny, to ok kuom Kristo.</verse>
				<verse number="9">Nyasaye mangima gi kite duto odak kuom Kristo, tiende ni e ringre Kristo,</verse>
				<verse number="10">omiyo ka un kuom Kristo, to un gi gik moko duto te, nikech en e jatelo moloyo jotelo duto, kendo oloyo teko duto.</verse>
				<verse number="11">Kane uyie kuom Kristo to noteru nyangu, to ok nyangu mar ringruok, to nyangu mar Kristo, ma en lonyo kit dhano machon matimo richo,</verse>
				<verse number="12">nikech kane obatisu, to gik moko ariyo notimore: ne oyiku e liel gi Kristo, kendo ne ochieru bende gi Kristo, nikech uyie kuom teko mar Nyasaye mane ochiero Kristo oa kuom joma otho.</verse>
				<verse number="13">Kata obedo ni chon ne un joma otho gi chunyu nikech richou, kendo nikech ne un joma ok jo-Yahudi, tiende ni joma ok ter nyangu, to Nyasaye koro osemiyo udoko mangima kaachiel gi Kristo. Adier, noweyonwa richowa duto!</verse>
				<verse number="14">Norucho wach mane ondiki motueyowa ni nyaka wamak Chik. Wachno nodonjonwa kuom kethowa duto to ne ogole oko chuth, kogurogo e msalaba.</verse>
				<verse number="15">To bende e msalabano ema ne Kristo omayoe joloch kod joteko teko duto mane gin go, kendo koselocho to nomiyogi wichkuot, kosembogi e lela ka wasumbe mondo ji onegi.</verse>
				<verse number="16">Kuom mano, kik uwe ng’ato ketnu chik kuom gik ma uchamo kata gik mumadho, kata kuom wach sawo moro, kata kuom rito ndalo mag due mopor kata Sabato.</verse>
				<verse number="17">Gigo duto gin mana tipo mar gik mabiro, to adiera wuon en Kristo.</verse>
				<verse number="18">Nitie joma keto chunygi kuom sando ringregi kod lamo malaika, kendo moramo kuom gik ma gineno e fweny, kendo ting’ore malo kayiem nono kuom parogi mag dhano. Kik uwe joma kamago mau poku.</verse>
				<verse number="19">Giseweyo bedo kuom Kristo ma en Wich. Kuom Kristo, ringruok duto yudoe gik modwaro, kendo fuoni gi leche omake kaachiel, omiyo odongo kaka Nyasaye dwaro ni mondo odongi.</verse>
				<verse number="20">Ne utho gi Kristo, mi ogonyu kuom timbe machon mag piny. To koro ere gima omiyo uwuotho ka jopiny? Ang’o momiyo umako chike mawacho ni,</verse>
				<verse number="21">“Kik imak gini,” kata ni, “Kik imul gini”?</verse>
				<verse number="22">To gigi duto gin mana gik makethore kosetigo, kendo wechego duto gin mana chik kod puonj mag dhano.</verse>
				<verse number="23">Adier, ginenore ka weche man gi rieko, nikech giwuoyo kuom timo kinda e lemo, kod dembruok, to ok ginyal konyo ng’ato geng’o gombo mag ringruok.</verse>
			</chapter>
			<chapter number="3">
				<verse number="1">Osechieru kaachiel gi Kristo ua kuom joma otho, omiyo nyaka uket chunyu kuom gik man malo, kuma Kristo obetie e bat korachwich mar Nyasaye.</verse>
				<verse number="2">Chomuru parou kuom gik man malo, to ok kuom gik mag piny,</verse>
				<verse number="3">nikech usetho, kendo ngimau koro osepand gi Kristo kuom Nyasaye.</verse>
				<verse number="4">Kristo e ngimau maradier, kendo ka ochako oduogo, to un bende unubi kode e duong’ne maler.</verse>
				<verse number="5">Emomiyo neguru dhano machon gi timbene duto mag piny ka, kaka terruok, gi dwanyruok, gi hera marach, gi gombo marach, kod ich lach ma en mana lamo nyiseche manono,</verse>
				<verse number="6">nikech weche ma kamago ema miyo Nyasaye olo mirimbe kuom joma otamore yie kuome.</verse>
				<verse number="7">Un bende ne uluwo timbe ma kamago e ngimau machon.</verse>
				<verse number="8">To koro kaka jo-Kristo, nyaka uwe timbego duto, kaka: ichwang’, gi mirima, gi himruok, gi ayany, kod weche mochido.</verse>
				<verse number="9">Kik ng’ato wuond wadgi, nimar uselonyo dhano machon gi timbene,</verse>
				<verse number="10">mi urwako dhano manyien mamedo doko manyien pile, mondo obed machal gi kit jachwechne, mi omi ung’e Nyasaye chuth.</verse>
				<verse number="11">E ngimau manyienni, onge ja-Yahudi kata ng’ama ok ja-Yahudi; onge ng’ama oter nyangu kata ng’ama ok oter nyangu. Kendo onge misumba kata ng’ama ni thuolo. Bende onge ng’ama ok osomo gi jamaranda. To Kristo en duto kendo kuom duto.</verse>
				<verse number="12">Emomiyo, kaka Nyasaye oseyierou mondo ubed joge owuon mohero, nyaka ubed gi miwafu, gi ng’wono, gi bolruok, gi muolo kod horuok.</verse>
				<verse number="13">Beduru jogo ma ng’wono ni joma timonigi marach, to kik ubed joma mako sadha gi jowadgi. Ruoth oseweyonu richou, omiyo un bende nyaka uwe ni joma timonu marach.</verse>
				<verse number="14">To ewi mago duto, to beduru gi hera, nikech hera ema riwo gik moko duto bedo achiel chuth.</verse>
				<verse number="15">Kue ma Kristo chiwo ema mondo obed jang’ad bura e chunyu, nikech kue nogo ema ne Nyasaye oseluongoue kaachiel e ringruok achiel. Omiyo gouru erokamano mogundho.</verse>
				<verse number="16">Wach Kristo, gi gueth duto mokelo, mondo odag e chunyu. Puonjreuru kendo jiwreuru gi rieko duto. Weruru mamit e chunyu ni Nyasaye, kugoyone erokamano gi wende Zaburi gi wende pak kod wende mag chuny.</verse>
				<verse number="17">Gimoro amora ma uwacho kata utimo onego obedi e nying Ruoth Yesu, kugoyoni Nyasaye Wuoro erokamano e nyinge.</verse>
				<verse number="18">Un mon, winjuru chwou, nimar mano e gima joma obedo kuom Ruoth onego tim.</verse>
				<verse number="19">Un chwo, heruru mondu, kendo kik ubed mager kodgi.</verse>
				<verse number="20">Un nyithindo, winjuru jonywolu e weche duto, nikech mano ema long’o ni Nyasaye, kendo en gima joma obedo kuom Kristo onego tim.</verse>
				<verse number="21">Un jonywol, kik ulwer nyithindu, nikech dipo ka chunygi ojok.</verse>
				<verse number="22">Un wasumbini bende, winjuru chutho ruodhiu mae pinyni, kendo ka utiyo, to kik uti mana ni mondo ji oneu, ka gima udwaro bedo malong’o ni ji, to keturu chunyu e tichu, nikech uluoro Ruoth</verse>
				<verse number="23">Gimoro amora mutimo, to timuru gi chunyu duto, mana ka gima utiyo ni Ruoth, to ok ni dhano,</verse>
				<verse number="24">kung’eyo ni Ruoth ema nomiu pok mosesingore ni joge, nimar Kristo e Ruoth mutiyone.</verse>
				<verse number="25">Ng’at matimo marach kata da bed ni en ng’ama nadi, noyud pok kuom rach mosetimo, nikech Nyasaye yalo ji duto mana machalre, ka ok odewo wang’ ng’ato.</verse>
			</chapter>
			<chapter number="4">
				<verse number="1">Un ruodhi, timuru ni wasumbu maber kendo mowinjore, kung’eyo ni un gi Ruoth e polo.</verse>
				<verse number="2">Timuru kinda kuom lemo, kendo kulemo kamano, to parou obed moyawore, kendo ugo ni Nyasaye erokamano.</verse>
				<verse number="3">To wan bende lemnwauru kukwayo Nyasaye mondo oyawnwa dhoot, waland wachne, ma en wach mopondo man kuom Kristo, momiyo anie tuech.</verse>
				<verse number="4">Lemnauru mondo ahul wachno maler kaka owinjore.</verse>
				<verse number="5">Ng’euru kaka utiyo gi rieko gi joma ok oyie kuom Kristo, ma ok uketho kinde ma un go kata matin.</verse>
				<verse number="6">Wecheu onego bed mang’won pile kendo man gi ndhadhu, kendo nyaka ung’e kaka udwoko ng’ato ka ng’ato.</verse>
				<verse number="7">Owadwa Tukiko, ma jatich maradier, kendo ma misumba wadwa kuom tich Ruoth, biro nyisou weche duto ma kuoma.</verse>
				<verse number="8">Mano emomiyo aore iru mondo oduog chunyu, konyisou kaka waduto wabet.</verse>
				<verse number="9">Aore gi Onesimo, owadwa maradier kendo mwahero, ma jathuru. Gibiro nyisou gik moko duto matimore ka.</verse>
				<verse number="10">Aristarko man koda e tuech omosou. Mariko ma owadgi Barnaba bende omosou. (Usewinjo wachne, kapo ni obiro iru, to mondo urwake maber.)</verse>
				<verse number="11">Joshua ma bende iluongo ni Justo, bende ooronu mos. Ji adekgo e jo-Yahudi kende moyie kuom Kristo, ma atiyogo ni Loch Nyasaye, kendo gisekonya ahinya.</verse>
				<verse number="12">Epafra ma bende jathuru, kendo ma misumba Yesu Kristo, bende ooronu mos. Pile olemonu matek, kokwayo Nyasaye mondo omi uchung’ motegno ka jo-Kristo maradier, kuketo chunyu kuom timo gik moko duto ma Nyasaye dwaro.</verse>
				<verse number="13">Anyalo wachonu adier kaka otiyonu matek, kendo ni jo-Laodikia kod jo-Hieropoli.</verse>
				<verse number="14">Luka ma jathiethwa mwahero, kod Dema, jomosou.</verse>
				<verse number="15">Mosnwauru owete man Laodikia, kendo mosnwauru Numfa kod kanyakla mar jo-Kristo malemo e ode.</verse>
				<verse number="16">To kusesomo baruani, to nyaka une ni usome bende ni kanyakla mar jo-Kristo man Laodikia. To un bende nyaka usom barupa mane andiko ni jo-Laodikia, ma gibiro oronu.</verse>
				<verse number="17">Nyisuru Arkipo ni mondo one ni otieko gima ne omiye mondo otim, nikech en tich Ruoth.</verse>
				<verse number="18">An Paulo andiko mosni gi lweta awuon niya, “Amosou to paruru nyororo motueyago. Ng’wono mar Nyasaye obed kodu.”</verse>
			</chapter>
		</book>
		<book number="52">
			<chapter number="1">
				<verse number="1">An Paulo, kaachiel gi Silvano, kod Timotheo, wandikonu un kanyakla mar jo-Kristo man Thesalonika, ma un jo-Nyasaye Wuoro kod Ruoth Yesu Kristo. Ng’wono gi kue obed kodu.</verse>
				<verse number="2">Wagoyo ni Nyasaye erokamano ndalo duto nikech un, kendo waluongo nyingu pile e lemowa.</verse>
				<verse number="3">E nyim Nyasachwa kendo Wuonwa, wiwa ok nyal wil gi timbe ma usetimo nikech yie ma un-go, gi tich matek musetiyo nikech hera ma ungo, kendo gi kinda ma unyisogo ni ugeno kuom Ruodhwa Yesu Kristo.</verse>
				<verse number="4">Wang’eyo, owetewa, ni Nyasaye oherou kendo oseyierou mondo ubed joge owuon,</verse>
				<verse number="5">nikech kane wakelonu Injili, to ne ok wakele mana gi wach mar dhok, to ne wakele gi teko mar Roho Maler, mi uyie chuth. Bende ung’eyo kaka ne wachalo ka ne wan kodu Thesalonika. Adier, ne wabet kamano mana nikech un.</verse>
				<verse number="6">Ne uluwo timwa kod tim Ruoth bende. To kata obedo ni Injili nokelonu chandruok malit kamano, to ne urwake gi mor ma Roho Maler ochiwo.</verse>
				<verse number="7">Kuom mano, ne udoko ranyisi ni joma oyie duto manie piny Makedonia, kod piny Akaya,</verse>
				<verse number="8">nimar wach Ruoth nolandore kochakore kuomu. Ok nolandore mana e Makedonia gi Akaya kende, to wach yie ma un-go kuom Nyasaye osechopo e it ji kuonde duto. Omiyo koro onge gima onego wawachi,</verse>
				<verse number="9">nikech jogo duto wacho giwegi kaka ne urwakowa kane walimou, kendo kaka ne ulokoru uweyo nyiseche manono mondo uti ni Nyasaye maradier kendo mangima.</verse>
				<verse number="10">Bende giwacho kaka koro urito Wuode mondo obi oa e polo. Wuodeno en Yesu, mane ochiero oa kuom joma otho, kendo moresowa kuom mirima mabiro.</verse>
			</chapter>
			<chapter number="2">
				<verse number="1">Owetewa, un uwegi ung’eyo ni kane walimou, to limbewa ne ok obedo kayiem nono.</verse>
				<verse number="2">Ung’eyo kaka nosandwa kendo oyanywa malit e dala mar Filipi, kane pok wabiro iru Thesalonika. To kata kamano Nyasaye nomiyowa chir mondo walandnu Injili, kata obedo ni ji mathoth ne mon kodwa kamano.</verse>
				<verse number="3">Ok wahomb ji gi wach mar miriambo, kata mar dwanyruook, kata mar miganga,</verse>
				<verse number="4">to wawuoyo kaka joma Nyasaye oseyiego, momiyo Injili. Ok watem bedo malong’o ni ji, to wadwaro bedo malong’o ni Nyasaye, manono chunywa.</verse>
				<verse number="5">Ung’eyo maber ni ne ok wakonyre ngang’ gi weche miwuondogo wang’ ji, kendo Nyasaye ong’eyo ni ne waonge gi gombo moro mwapando e chunywa.</verse>
				<verse number="6">Ne ok wadwar mondo ji opakwa, bed ni un ema upakowa kata ji mamoko ema pakowa.</verse>
				<verse number="7">Chutho kata obedo ni ne wanyalo miyou ting’ mapek nikech wan joote Kristo, to ne wabet mamuol e dieru kane wan kodu mana kaka min nyathi rito nyathine.</verse>
				<verse number="8">To ne waherou ahinya, omiyo ne ok wayie mana chiwore mondo wamiu Wach Maber mar Nyasaye kende, to ne wayie miyou chunywa bende, nikech hera maduong’ mane waherougo.</verse>
				<verse number="9">Owetewa, parieuru kaka ne watiyo matek kwachandore. Kane walandonu Wach Maber mar Nyasaye to ne watiyo odiechieng’ gotieno ni gik mwachando, mondo kik wami ng’at moro kuomu ting’ mapek.</verse>
				<verse number="10">Un ema ung’eyo, mana kaka Nyasaye bende ong’eyo ni kane wan kodu, to timbewa ne ler kendo kare, maonge ketho moro e nyimu un joma oyie.</verse>
				<verse number="11">Ung’eyo ni ne wabet gi ng’ato ka ng’ato kuomu mana kaka wuoro bet gi nyithinde owuon.</verse>
				<verse number="12">Ne wajiwou kwahoyo chunyu kendo wasiemou mondo ubed joma bedo malong’o ni Nyasaye ma luongou e lochne man gi duong’.</verse>
				<verse number="13">To bende wagoyo erokamano pile, nikech kane uyudo Wach Nyasaye mane wakelonu, to ne ok urwake mana ka wach dhano, to ne urwake ka Wach Nyasaye adier, matiyo e chunyu un joma oyie.</verse>
				<verse number="14">Owetewa, gik mosetimorenu chal mana gi gik mane otimore ni kanyakla mag jo-Nyasaye moyie kuom Yesu e piny Judea, nimar ne usandoru e lwet jopinyu mana kaka gin bende ne gisandore e lwet jo-Yahudi wetegi.</verse>
				<verse number="15">Jo-Yahudigo ema ne onego Ruoth Yesu kod jonabi maggi, kendo gin ema ne giriembowa oko. Ok gilong’o ni Nyasaye, bende gimon gi ji duto.</verse>
				<verse number="16">To bende gitemo koda ka sindowa mondo kik waland ni joma ok jo-Yahudi wach makelonigi warruok. Kamano gipong’o rapor mar richogi, omiyo mirimb Nyasaye koro osejukogi!</verse>
				<verse number="17">Owetewa, kane wasewere kodu, to kata obedo ni ne ok waneu kamano, to wiwa ne ok owil kodu kata matin. Bang’ kinde matin kende ne wabedo gi siso maduong’ mondo wanere kodu wang’ gi wang’.</verse>
				<verse number="18">Kuom mano ne wachano biro iru. Adier an Paulo ne achano biro iru ndalo mang’eny, to Satan nosindowa.</verse>
				<verse number="19">Ne wadwaro timo kamano nikech, un e genowa, kendo morwa, kendo osimbowa ma wabiro pakorego e nyim Ruodhwa Yesu kobiro.</verse>
				<verse number="20">Adier, un e duong’wa gi morwa.</verse>
			</chapter>
			<chapter number="3">
				<verse number="1">Emomiyo, kane ok wanyal bet mos, ne waparo ni ber mondo owewa wadong’ kendwa Athens,</verse>
				<verse number="2">to waornu owadwa Timotheo ma watiyogo tich Nyasaye mar lando Wach Maber mar Kristo, mondo obi ojiwu ubed gi yie motegno,</verse>
				<verse number="3">mondo kik ng’ato kuomu dog chien nikech masiche muneno. Un uwegi ung’eyo ni wan jo-Kristo nyaka wane sandruok ma kamago,</verse>
				<verse number="4">nikech kane wan kodu ne wawachonu chon ni nyaka sandwa, kendo koro uneno ka mano ema osetimore.</verse>
				<verse number="5">Mano emomiyo, kane ok wanyal medo bet mos, to naoro Timotheo mondo awinj kaka yieu chal, nikech ne aluor ni dipo ka Satan osetemou, mi tichwa obedo kayiem nono.</verse>
				<verse number="6">To Timotheo koro oseduogo koa iru, kendo okelonwa wach ni udhi nyime maber, kendo yieu gi herau pod otegno, bende osewachonwa ni uparowa gi hera mang’won ndalo duto, kendo ni ugombo nenowa kaka wan bende wagombo nenou.</verse>
				<verse number="7">Kuom mano, owetewa, kata obedo ni wachandore e masiche mang’eny, to yie ma un-go no osehoyo chunywa,</verse>
				<verse number="8">nikech ka uchung’ matek kuom Ruoth, to kara koro wangima maber.</verse>
				<verse number="9">Erokamano maduong’ marom nadi ma dwago ni Nyasaye nikech un, kuom mor duto mumiyo wamorgo e nyim Nyasachwa!</verse>
				<verse number="10">Walemo matek ahinya odiechieng’ gotieno ni mondo waneu wang’ gi wang’ kendo wakelnu gimoro amora ma yieu oremo.</verse>
				<verse number="11">Nyasachwa kendo Wuonwa gi Ruodhwa Yesu Kristo mondo otelnwa wabi iru.</verse>
				<verse number="12">To un, Ruoth mondo omi uherru, kendo uher ji duto gi hera mogundho mana kaka wan bende waherou.</verse>
				<verse number="13">Ruoth mondo oteg chunyu ubed joma onge bura, ka ubedo maler e nyim Nyasaye Wuonwa, chieng’ ma Ruodhwa Yesu biroe kod joge duto.</verse>
			</chapter>
			<chapter number="4">
				<verse number="1">To koro mogik, owetewa, wan kod gimoro achiel monego wakwau kaka jo-Kristo wetewa. Wakwayou ni mondo ngimau obed moluwore gi puonj mane wamiyou. Ne wanyisou kaka onego uwuothi mondo ubed malong’o ni Nyasaye, kendo adier mano e kaka uwuotho, to kata kamano wajiwou mondo umed timo kamano moloyo.</verse>
				<verse number="2">Ung’eyo chik mane wamiyou moa kuom Ruoth Yesu.</verse>
				<verse number="3">Nyasaye dwaro ni mondo ubed joma ler, omiyo nyaka uwe terruok.</verse>
				<verse number="4">Ng’ato ka ng’ato kuomu mondo ong’e rito ringre owuon e yo maler kendo mipako.</verse>
				<verse number="5">Kik umi gombou thuolo kaka joma ok oyie Nyasaye timo.</verse>
				<verse number="6">Kik ng’ato tim ni wadgi marach, kata wuond wadgi e wachni, nikech Ruoth nochul kuor kuom wechegi duto, mana kaka ne wawachonu chon ka wasiemou matek.</verse>
				<verse number="7">Nyasaye ok oseluongowa mondo wadag e dwanyruok, to oseluongowa mondo wabed joma ler.</verse>
				<verse number="8">Emomiyo ng’at modagi puonjni ok odagi winjo dhano, to odagi winjo mana Nyasaye, mamiyou Roho mare Maler.</verse>
				<verse number="9">Onge tiende ndikonu kanyisou kaka onego uher joweteu moyie, nikech un uwegi Nyasaye osepuonjou kaka onego uherru.</verse>
				<verse number="10">Adier, mano e kaka uhero owete duto man Makedonia, to wahombou owetewa, ni mondo umed timo kamano moloyo.</verse>
				<verse number="11">Dwaruru dak e ngima mokue, kendo tiju kende ema urangi, ka utiyo gi luetu mana kaka ne wapuonjou mokwongo.</verse>
				<verse number="12">Ka utimo kamano, to ubiro miyo joma ok jo-Kristo genou, kendo ok unuchand gimoro.</verse>
				<verse number="13">Owetewa, wadwaro ni mondo ung’e wach man kuom joma osetho, mondo kik ubed gi kuyo ka joma onge geno.</verse>
				<verse number="14">Wayie ni Yesu notho, kendo ochako ochier. Kamano bende e kaka wach joma otho koyie kuom Kristo nobedi. Nyasaye nokelgi kaachiel gi Yesu.</verse>
				<verse number="15">Koro wanyisou gimoro ma Ruoth owuon ema nowacho. Nowacho ni, wan joma pod odong’ kangima chieng’ ma Yesu biro, ok wanakwong dhi ni jogo mosetho.</verse>
				<verse number="16">Chieng’no dwol moro nogol chik, kendo dwond malaika maduong’ nowinji, kendo tung’ mar Nyasaye noywagi, kendo Ruoth owuon nolor koa e polo. Eka joma notho koyie kuom Kristo nochier mokwongo.</verse>
				<verse number="17">Bang’e, wan mapod wangima noyudhwa, mi terwa malo e boche polo kaachiel gi jogo, mondo warom ni Ruoth e kor polo. Mano e kaka Ruoth noterwa mondo wabed kode nyaka chieng’.</verse>
				<verse number="18">Emomiyo horeuru gi wechegi.</verse>
			</chapter>
			<chapter number="5">
				<verse number="1">Owetewa, onge tiende ndikonu kuom ndalo kata sa ma gigo notimree,</verse>
				<verse number="2">nikech ung’eyo maber ni Chieng’ Ruoth nobi mana kaka jakuo biro gotieno,</verse>
				<verse number="3">ji nobed kawacho ni kue nitie, kendo weche ni kare, to ka diemo wang’ nono masira nopogi, mana kaka muoch poyo dhako man gi ich, kendo ok ginitony kata matin.</verse>
				<verse number="4">To un owetewa, ok un e mudho, ma dimi odiechieng’no pou ka jakuo,</verse>
				<verse number="5">nimar un duto un nyithind ler, kendo nyithind odiechieng’. Ok wan mag otieno, kata mag mudho.</verse>
				<verse number="6">Omiyo kik wanindi kata ji mamoko duto nindo, to wanenuru ka waritore maber.</verse>
				<verse number="7">Joma nindo to nindo gotieno, kendo jomer bende mer gotieno.</verse>
				<verse number="8">To wan, jogo mag odiechieng’, waritreuru ka waserwako yie gi hera kaka akor mar lweny, kendo ka waserwako geno mar warruok kaka ogut lweny.</verse>
				<verse number="9">Nyasaye ok oseketowa ni mondo okumwa, to oseketowa ni mondo wayud warruok kuom Ruodhwa Yesu Kristo.</verse>
				<verse number="10">Kristo ne othonwa ni mondo kata ka wangima, kata watho, to wabed mangima kode.</verse>
				<verse number="11">Kuom mano, jiwreuru kendo konyreuru, mana kaka koro utimoni.</verse>
				<verse number="12">To wakwayou owetewa, ni mondo uluor jogo matiyonu matek. Gin jotendu kuom Ruoth, kendo gipuonjou.</verse>
				<verse number="13">Migiuru duong’ ahinya, kendo hergiuru nikech tich ma gitiyo. Beduru gi kue e kindu uwegi.</verse>
				<verse number="14">Owetewa, wakwayou ni mondo usiem joma budho abudha nono kayiem, kendo uduog chuny joma luor, bende ukony joma yomyom, kendo uhoru mos gi ji duto.</verse>
				<verse number="15">Neuru ni onge ng’ato machulo richo kar richo, to ndalo duto temuru mondo utim maber e kindu uwegi, kendo ni ji duto.</verse>
				<verse number="16">Beduru mamor pile.</verse>
				<verse number="17">Lemuru ma ok uwe,</verse>
				<verse number="18">kendo gouru ni Nyasaye erokamano, kata gima nade ema timore, nikech mano e gima Nyasaye dwaro ni mondo utim kaka jo-Kristo.</verse>
				<verse number="19">Kik usind Roho tiyo,</verse>
				<verse number="20">kendo kik ucha weche mag joma hulo wach moa kuom Nyasaye.</verse>
				<verse number="21">Temuru gik ma kamago duto, kendo rituru mabeyo kuomgi,</verse>
				<verse number="22">to weuru maricho duto.</verse>
				<verse number="23">Nyasaye owuon ma wuon kue mondo omi ubed maler chutho, kendo orit chunyu gi ngimau kod ringreu, mondo ka Ruodhwa Yesu Kristo obiro, to ubed joma onge bura chuth.</verse>
				<verse number="24">Jal maluongou en jaadiera, kendo enotim kamano.</verse>
				<verse number="25">Owetewa, wan bende lemnwauru.</verse>
				<verse number="26">Yogreuru owete duto gi mos mar jo-Nyasaye.</verse>
				<verse number="27">Achikou matek e nying Ruoth mondo usom baruani ni owete duto.</verse>
				<verse number="28">Ng’wono mar Ruodhwa Yesu Kristo mondo obed kodu.</verse>
			</chapter>
		</book>
		<book number="53">
			<chapter number="1">
				<verse number="1">An Paulo, kaachiel gi Silvano, kod Timotheo, wandikonu un kanyakla mar jo-Kristo man Thesalonika moyie kuom Nyasaye Wuonwa kod Ruodhwa Yesu Kristo.</verse>
				<verse number="2">Ng’wono gi kue moa kuom Nyasaye Wuoro kod Ruoth Yesu Kristo obed kodu.</verse>
				<verse number="3">Owetewa, nyaka wago erokamano ni Nyasaye nikech un. Owinjore mondo watim kamano nimar yie ma un-go medore ahinya, kendo hera ma ng’ato ka ng’ato kuomu oherogo wadgi bende medore moloyo.</verse>
				<verse number="4">Mano emomiyo wan wawegi wapuoyou ni kanyakla mag jo-Nyasaye, nikech udhil gi sand kod chandruok muneno, to pod uyie ayiea motegno.</verse>
				<verse number="5">Mano en gima nyiso ratiro ni bura mar Nyasaye ni kare, nimar kuseneno sand kod chandruok nikech Loch Nyasaye kamano, to e giko, mano nomi kwanu ka joma owinjore yudo gueth mar Lojno.</verse>
				<verse number="6">Adier, kaka Nyasaye en ng’ama kare, enosand joma sandou,</verse>
				<verse number="7">to noresu un muneno sandruok, kendo wan bende noreswa. Mano notimre ka Ruoth Yesu ofwenyore, koa e polo gi malaika mage man gi teko,</verse>
				<verse number="8">e mach maliel mondo ochul kuor ni joma ok oyie Nyasaye, kendo ni joma odagi winjo Wach Maber man kuom Ruodhwa Yesu.</verse>
				<verse number="9">Giniyud kum ma en lal ma nyaka chieng’, koriembgi mabor gi tekone man gi duong’.</verse>
				<verse number="10">Mano notimre chieng’ ma Ruoth obiroe mondo oyud duong’ kuom joge duto, kendo oyud luor kuom joma oyie kuome. Un bende unubed kuom jogo, nikech ne uyie wach mane wakelonu.</verse>
				<verse number="11">Mano emomiyo walemonu pile, kwakwayo ni mondo Nyasachwa omi ubed joma owinjore gi ngima moluongoue, kotiyo gi tekone mondo ochop dwaro mabeyo duto ma un-go, kendo omi tichu duto, mutiyo nikech yie ma un-go, odhi maber.</verse>
				<verse number="12">Walemo ni mondo nying Ruodhwa Yesu oyud duong’ kuomu, kendo ni mondo un bende uyud duong’ nikech un joge. Nyasachwa kod Ruodhwa Yesu Kristo mondo omi gima kamano otimre kuom ng’wonone.</verse>
			</chapter>
			<chapter number="2">
				<verse number="1">To koro wadwaro wuoyo kodu kuom biro mar Ruodhwa Yesu Kristo, kendo kaka ibiro chokowa kanyakla mondo waromne.</verse>
				<verse number="2">Wakwayou mondo kik uparru, kata kik chunyu chandre, kugalo ni Chieng’ Ruoth osechopo.</verse>
				<verse number="3">Kik uyie mondo ng’ato owuondu e yo moro amora, bed ni en yor fweny, kata en wach ma ng’ato ohulo, kata barua moro muparo ni mit oa kuomwa, nimar chiengno ok nobi kapok Piem Mogik obetie, kendo kapok Ng’at Mochayo Chik othinyore. En e Jal ma gikone en mana lal.</verse>
				<verse number="4">Obiro sungore, kokwero gimoro amora miluongo ni nyasaye, kata gimoro amora milamo. Enohedhre kata mana bet e Hekalu mar Nyasaye, kohulo owuon ni en Nyasaye.</verse>
				<verse number="5">Donge unyalo paro ni kane pod an kodu, to ne anyisou wachni?</verse>
				<verse number="6">To koro nyaka bed ni ung’eyo gima pod osinde ni mondo kik ofwenyre nyaka ndalo moketne chopi.</verse>
				<verse number="7">Teko mopondo mar tich Chayo Chik koro tiyo ling’ling’, to ka jal ma koro sindo Ng’at Mochayo Chik ogol oko, to tekono nofwenyre.</verse>
				<verse number="8">Bang’e Ng’at Mochayo Chik nothinyre, to Ruoth Yesu nobi gi duong’ne duto, mi nonege gi muya moa e dhoge, kendo notiek tekone duto.</verse>
				<verse number="9">Biro mar Ng’at Mochayo Chikno nobed tich Satan. Notim honni duto gi ranyisi mag miriambo,</verse>
				<verse number="10">kod wuond duto maricho miwuondogo joma olal. Jogo nolal kamano nikech gidagi hero adiera manyalo miyo gikwo.</verse>
				<verse number="11">Mano emomiyo Nyasaye ooronigi teko moro mondo owuondgi, kendo omi giyie gima ok adier.</verse>
				<verse number="12">Kamano nokum ji duto mane otamore yie adiera, to ohero mana richo.</verse>
				<verse number="13">Un owetewa ma Ruoth ohero, nyaka wago ni Nyasaye erokamano pile nikech un, nimar un ema Nyasaye noyierou nyaka a chakruok mondo uyud warruok, ka opuodhou gi Roho, kendo kuom yie ma un-go kuom adiera.</verse>
				<verse number="14">Ne oluongou mondo uyud warruokni kuom Wach Maber ma walando, kendo mondo un bende uyud duong’ mar Ruodhwa Yesu Kristo.</verse>
				<verse number="15">Emomiyo owetewa, chung’uru matek. Makuru puonj mane wapuonjou gi dhowa kod barupewa.</verse>
				<verse number="16">Ruodhwa Yesu Kristo owuon, gi Nyasaye Wuonwa moseherowa gi hera maduong’, kendo mosejiwowa gi jip mochwere, kendo mosemiyowa geno maber, kuom ng’wonone,</verse>
				<verse number="17">mondo ojiw chunyu, kendo otegu e yore duto, kendo e weche duto mabeyo.</verse>
			</chapter>
			<chapter number="3">
				<verse number="1">To koro owetewa, lemnwauru mondo Wach Ruoth olandre piyopiyo, kendo oyud duong’ kaka osetimore e kindu.</verse>
				<verse number="2">Lemuru bende mondo Nyasaye oreswa kuom joma okethore, kendo kuom joma timbegi richo, nikech ji duto ok gin joma oyie.</verse>
				<verse number="3">To Ruoth en jaadiera, omiyo enojiwu, kendo enoritu kuom Ng’ama Rach.</verse>
				<verse number="4">To wan, Ruoth miyo wageno ni utimo gik moko duto ma wawachonu, kendo ni ubiro medo timo kamano.</verse>
				<verse number="5">Ruoth mondo omi chunyu omed hero Nyasaye, kendo ubed gi kinda machalo gi kinda mane Kristo nigo.</verse>
				<verse number="6">To owetewa, wachikou e nying Ruodhwa Yesu Kristo ni, pogreuru kuom owete mabudho abudha kayiem nono, kendo ok luw chik mane uyudo kuomwa.</verse>
				<verse number="7">Un uwegi ung’eyo kaka onego uluw timwa, nimar kane wan kodu ne ok wabudh abudha.</verse>
				<verse number="8">Ne ok wayudo chiemo nono kuom ng’ato ma ok wachulo, to ne watiyo matek gi luchwa odiechieng’ gotieno, mondo kik wami ng’ato kuomu ting’ mapek.</verse>
				<verse number="9">Ok ne watimo kamano nikech ne waonge gi ratiro mar yudo konyruok kuomu, to ne watimo kamano mana ni mondo wabed ranyisi munyalo luwo.</verse>
				<verse number="10">Adier, kane wan kodu to ne wamiyou chik ni ka ng’ato ok dwar mondo oti, to kik ochiem.</verse>
				<verse number="11">Wawacho kamano nikech wawinjo ni nitie jomoko kuomu mabudho abudha ka ok tim gimoro, to tije jowadgi ema gikeloe weche.</verse>
				<verse number="12">E nying Ruoth Yesu Kristo wagolo chik ni joma kamago, kendo wasiemogi ni mondo giti gi kue, giyud gik ma gikonyorego.</verse>
				<verse number="13">To un owetewa, kik uol gi timo maber.</verse>
				<verse number="14">Ka ng’at moro ok oyie winjo gima wawacho e baruani, to ng’iuru ng’atno maber, kendo pogreuru kode, nikech mano dipo ka okuodo wiye.</verse>
				<verse number="15">To kik ukwane ka jasigu, to siemeuru ka owadu kuom Kristo.</verse>
				<verse number="16">Ruodh kue owuon mondo omiu kue mare pile e yore duto. Ruoth obed kodu uduto.</verse>
				<verse number="17">An Paulo andiko mosni gi lweta awuon. En kido ma aketo e barupena duto, kendo mano e kaka andiko.</verse>
				<verse number="18">Ng’wono mar Ruodhwa Yesu Kristo obed kodu uduto.</verse>
			</chapter>
		</book>
		<book number="54">
			<chapter number="1">
				<verse number="1">An Paulo, jaote mar Kristo Yesu kuom chik mar Nyasaye ma Jawarwa gi Kristo Yesu ma en geno marwa,</verse>
				<verse number="2">andikoni in Timotheo, nyathina maradier kuom yie. Ng’wono gi miwafu kod kue moa kuom Nyasaye Wuonwa gi Kristo Yesu obed kodi.</verse>
				<verse number="3">Adwaro mondo imed dak Efeso mana kaka ne akwayi mondo itim, kane oyudo awuok adhi e piny Makedonia. Ji moko ni Efeso kuno mapuonjo puonj mayore, to nyaka ikwergi mondo giwe timo kamano.</verse>
				<verse number="4">Bende nyisgi mondo giwe keto chunygi kuom sigendini manono kod sigendini mag anywola, nimar mago gin mana weche makelo mbaka ma ok rum, to ok gimi ji ng’e cheno mar Nyasaye, miyudo kuom yie.</verse>
				<verse number="5">Gima omiyo ne anyisi mondo itim kamano en ni mondo hera mawuok e chuny maler maonge bura, kendo man gi yie maradier, obedie.</verse>
				<verse number="6">Ji moko oseweyo luwo mago, mi obayo yo, kendo odonjo e mbekni manono.</verse>
				<verse number="7">Chunygi dwaro mondo gibed jopuonj Chik Nyasaye, to ok ging’eyo tiend weche ma giwacho, kata mana tiend puonj ma gipuonjo ka giramo ni e adier.</verse>
				<verse number="8">Wang’eyo ni Chik ber, ka ji tiyo kode kare,</verse>
				<verse number="9">ka ging’eyo ni Chik ok oketi ni joma beyo, to okete ni joma ketho chik maroyiem, gi joma ok oluoro Nyasaye, kod joma onjawni. Bende okete ni jonek wuonegi kata minegi kata mana jomoko nono.</verse>
				<verse number="10">Okete bende ni joma terore, kendo ni chwo materore gi chwo wetegi, kendo ni joma kwalo ji, gi jomriambo, gi joma kuong’ore gi miriasia. Chutho Chik oketi ni ng’ato ang’ata matimo gimoro amora makedo gi puonj maradier.</verse>
				<verse number="11">Puonjno owinjore kod Wach Maber mawuoyo kuom duong’ maler mar Nyasaye mipako. Wach maberno ema ne Nyasaye omiya mondo alandi.</verse>
				<verse number="12">Agoyo erokamano ni Ruodhwa Yesu Kristo kuom miya teko mondo ati tijni, nikech nokwana ka jaadiera, mi oyiera mondo atine.</verse>
				<verse number="13">Kata obedo ni ne an ng’at mayanyo nyinge, kendo ma jasand ji, kendo ma jakwinyo, to ne okecha nikech ne atimo gigo kane pok ayie, kendo ka akia gima atimo.</verse>
				<verse number="14">Bende Ruodhwa Yesu Kristo ne onyisa ng’wono mogundho ahinya, kaachiel gi yie kod hera ma wayudo ka wan kuome.</verse>
				<verse number="15">Wach maradier kendo mowinjore ji oyiego chuth en ni, “Yesu Kristo nobiro e piny mondo owar joricho,” To an e jaricho marachie moloyo joricho duto,</verse>
				<verse number="16">to Yesu Kristo ne okecha mana ni mondo kuoma ema okwong onyisie ji kaka ojahore mos ahinya. Nodwaro bende mondo obed ranyisi ni joma biro yie kuome mondo oyud ngima mochwere.</verse>
				<verse number="17">Opak Ruoth mochwere! En Ruoth ma ok tho, kendo ma ok ne. En e Nyasaye kende. Duong’ obedne ma nyaka chieng’. Amin.</verse>
				<verse number="18">Koro Timotheo nyathina, asemiyi chikno kaluwore gi weche mane johul wach moa kuom Nyasaye okoro kuomi chon. Ked lweny maber, ka wechego jiwi,</verse>
				<verse number="19">kendo bed gi yie motegno, kionge gi gimoro ma dimi chunyi thagi. Jomoko osetimo gik ma chunygi nyisogi ni ok kare, omiyo koro giseweyo yie mane gin-go, mi gilal.</verse>
				<verse number="20">Humenayo gi Aleksander gin ji ma kamago. Aseketogi e lwet Satan mondo gipuonjre ni kik giyany Nyasaye.</verse>
			</chapter>
			<chapter number="2">
				<verse number="1">Koro wach mokwongo ma akwayo en ni mondo ji oter ywakgi ir Nyasaye ka gilemo kendo ka gisayo ni ji duto, kendo gigoyo erokamano.</verse>
				<verse number="2">Nyaka gilem ni ruodhi gi jotelo duto, mondo wadag e ngima mokue kendo moboch, kwaluoro Nyasaye, kendo ka wan joma odimbore chuth.</verse>
				<verse number="3">Lemo ma kamago en gima ber kendo malong’o ni Nyasaye Jawarwa,</verse>
				<verse number="4">ma dwaro mondo ji duto okwo, kendo ong’e adiera.</verse>
				<verse number="5">Nyasaye en achiel, to e kinde kod ji bende nitie jagach achiel, ma en Yesu Kristo, ma bende en dhano kaka ji.</verse>
				<verse number="6">En ne ochiwore mondo owar ji duto. Kamano kane kinde mowinjore ochopo, to nonyiso ratiro ni Nyasaye dwaro waro ji duto.</verse>
				<verse number="7">Mano emomiyo noketa jaote, mondo aland wachno, kapuonjo joma ok jo-Yahudi wach mar yie maradier. Ok ariambi, to awacho adiera!</verse>
				<verse number="8">Emomiyo adwaro ni mondo kamoro amora ma ji ochokoree e lemo, to chwo ema mondo olem. To nyaka gibed joma ler, manyalo ting’o luetgi malo kaonge gi mirima kata mbaka moro e chunygi.</verse>
				<verse number="9">Mon bende onego rwakre gi lewni mowinjore, ka gibidhore kendo giritore kare. Rwakruokgi kik bed mana mar kado wich, kata mar dhahabu, kata kite mabeyo, kata lewni ma nengogi tek,</verse>
				<verse number="10">to onego girwakre gi timbe mabeyo kaka owinjore gi mon ma wacho ni oluoro Nyasaye.</verse>
				<verse number="11">Mon mondo opuonjre koling’, kendo koyie winjo wach.</verse>
				<verse number="12">Ok ayie mondo dhako opuonj ji kata mondo otel ni chwo, to ber mondo oling’,</verse>
				<verse number="13">nikech Adam ema nochue mokwongo, eka ochue Hawa.</verse>
				<verse number="14">Bende ok Adam ema ne owuondi, to Hawa ema nowuondi modoko jaketho.</verse>
				<verse number="15">To kata kamano, dhako noyud resruok e yor nywolo nyithindo, ka osiko e yie gi hera gi puodhruok kod ritruok.</verse>
			</chapter>
			<chapter number="3">
				<verse number="1">En wach madieri ni ka ng’ato dwaro mondo obed jatend kanyaka mar jo-Kristo, to odwaro tich mogen.</verse>
				<verse number="2">Kuom mano jatend kanyakla mar jo-Kristo nyaka bed ng’at ma wach moro marach onge kuome, kendo mokendo dhako achiel kende, bende nyaka obed ng’at moritore, mobidhore, modimbore, mohero rwako welo, kendo ma japuonj molony.</verse>
				<verse number="3">Kik obed jakong’o, kata ng’at mohero goruok, to nyaka obed ng’at mamuol ma ok ohero dhaw, bende ma ok ohero pesa.</verse>
				<verse number="4">Nyaka obed ng’at morito dalane adimba, kendo mochiko nyithinde kaka owinjore mondo gimiye luor,</verse>
				<verse number="5">nikech ka ng’ato kia rito dalane owuon, to ere kaka dorit kanyakla mar jo-Nyasaye?</verse>
				<verse number="6">Kik obed ng’at mowar machiegni, dipo ka sunga omake, mi bura mane oloyo Satan oloye en bende.</verse>
				<verse number="7">Bende nyaka obed ng’at ma joma ok jo-Kristo ogeno, mondo kik ji yud thuolo mar chaye, ma dimi opodhi e obadho mar Satan.</verse>
				<verse number="8">Kamano jokony jotend kanyakla mar jo-Kristo bende nyaka bed joma odimbore, to ok joma dhogi ariyo, kata jokong’o, kata joma oowore ni yudo ohala.</verse>
				<verse number="9">Nyaka gibed joma onge ketho moro ma gipando e chunygi, kendo nyaka gibed joma omako adiera mar yie marwa matek.</verse>
				<verse number="10">To kapok gichako tich to nyaka temgi, mondo one ane ka gionge ketho moro.</verse>
				<verse number="11">Kamano mondgi bende nyaka bed gi tim makare, to kik gibed mon ma jokuoth, to gibed mon moritore, kendo ma jo adiera e weche duto.</verse>
				<verse number="12">Jokony jotend kanyakla mar jo-Kristo nyaka bed joma nigi mon achiel achiel, kendo gibed joma rito nyithindgi gi miegi maber.</verse>
				<verse number="13">Jokony jotend kanyakla mar jo-Kristo matiyo maber yudo nying’ maber, kendo gin gi ratiro mar lando wach yie ma wan-go kuom Kristo Yesu.</verse>
				<verse number="14">Andikoni baruani ka ageno biro iri mapiyo,</verse>
				<verse number="15">to kapo ni adeko, to baruani biro nyisi kaka jood Nyasaye onego owuothi. Jood Nyasaye en kanyakla mar joma oyie kuom Nyasaye Mangima, kendo e siro kod mise ma adiera oyiengoree.</verse>
				<verse number="16">Chutho, mano kaka adiera mar yie mwapuonjo duong’ ahinya! Owacho niya, “Kristo nobiro e ringruok ka dhano. Roho ne onyis ni oonge gi ketho. Malaika ne onene. Ne oland nyinge e kind ogendini. Ji ne oyie kuome e piny ngima Ne otere malo e duong’.”</verse>
			</chapter>
			<chapter number="4">
				<verse number="1">Roho wacho malong’o ni e ndalo giko, ji moko nowe yie marwa, ka gichiko itgi ni puonj mag jochiende ma miyo ji lal.</verse>
				<verse number="2">Jopuonj mag miriambo ma parogi odinore ka gima owang’ gi nyinyo maliet nowuond ji,</verse>
				<verse number="3">ka gipuonjogi ni kik gikendi, bende ginikwergi mondo kik cham chiemo moko, ma Nyasaye ema ochweyo mondo joma oyie, kendo ong’eyo adiera, ocham gi erokamano.</verse>
				<verse number="4">To gik moko duto mane Nyasaye ochueyo beyo, kendo onge monego ji kuer, to onego chamgi kigoyo ni Nyasaye erokamano,</verse>
				<verse number="5">nikech Wach Nyasaye gi lemo miyo gibedo maler.</verse>
				<verse number="6">Ka ipuonjo owete wechego, to inibed jatich maber mar Kristo Yesu, kendo weche mag yie kod puonj maber miseluwo nomi idongi.</verse>
				<verse number="7">To bed mabor gi sigendini manono mag pinyni maonge tiendgi. Bed kipuonjo timo timbe mowinjore gi luoro Nyasaye.</verse>
				<verse number="8">Ing’eyo ni ka ng’ato oketo chunye kuom tuke mag rieyo del, to mano konye mana e yore moko kende, to ka ng’ato oketo chunye kuom luoro Nyasaye, to mano konye e yore duto nikech okelone gueth e ngima ma sani, kendo e ngima mabiro bende.</verse>
				<verse number="9">Wachno en adier, kendo owinjore ji oyiego chuth.</verse>
				<verse number="10">Mano ema omiyo watiyo matek kendo wakedo, nikech wan gi geno kuom Nyasaye mangima, ma Jawar mar ji duto, to moloyo Jawar mar joma oyie.</verse>
				<verse number="11">Puonj ji wechego, kendo chikgi,</verse>
				<verse number="12">ma ok iyie mondo ng’ato ochayi nikech itin. To bed ranyisi ni jo-Kristo, kuom weche miwacho, gi gik mitimo, kod hera miherogi ji, kendo kuom bedo jaadiera, bende kuom bedo ng’ama ler.</verse>
				<verse number="13">Ket chunyi kuom somo ni ji Wach Nyasaye, kendo kuom lando wach, kendo kuom puonjo ji, nyaka chieng’ moro abi.</verse>
				<verse number="14">Kik ijwang’ mich mar Roho mane iyudo kane okor wach kuomi e kinde mane jodongo oyieyoe luetgi kuomi.</verse>
				<verse number="15">Tim gigo gi chunyi duto mondo ji one kaka idongo e yore duto.</verse>
				<verse number="16">Tim kinda e wechego, kiritori iwuon, kendo kitimo gik mipuonjo. Kitimo kamano to iniresri iwuon, kendo nires joma winjo weche mipuonjo bende.</verse>
			</chapter>
			<chapter number="5">
				<verse number="1">Kik idhaw ni ng’ama duong’, to los kode mos, mana kaka dilos gi wuoru. Bende bed kod yawuowi mana ka gima gin omineni.</verse>
				<verse number="2">Mon madongo to bedgo kaka mineni, to nyiri kod mon matindo to bedgo kaka nyimineni e yo maler chutho.</verse>
				<verse number="3">Nyaka ipar mond liete modong’ kendgi chuth.</verse>
				<verse number="4">To ka chi liel moro nigi nyithinde kata nyikwaye, to ber mondo ginyis ni giluoro Nyasaye kuom gik ma gitimo e miegi, ka gikonyo jonywolgi gi jonywol jonywolgi, nikech mano ema long’o ni Nyasaye.</verse>
				<verse number="5">Chi liel hiehie en chi liel modong’ kende, maonge watne moro, en ogeno mana Nyasaye, kendo osiko kolemo, kendo osayo Nyasaye odiechieng’ gotieno.</verse>
				<verse number="6">To chi liel mohero raha to osetho, kata obedo ni ongima.</verse>
				<verse number="7">Puonj ji chikno, mondo mond liete obed ma onge bura.</verse>
				<verse number="8">Ka ng’ato ok nyal rito wedene, to moloyo ka ok onyal rito joode, to en ng’at mosekwedo yie marwa, kendo orach moloyo ng’at ma ok oyie.</verse>
				<verse number="9">Kik iyie mondo ondik nying chi liel ma hike pok oromo piero auchiel e kwan mond liete. To bende nyaka obed dhako modimbore kuom chwore achiel,</verse>
				<verse number="10">kendo ma ji oyiego ni timbene beyo, bende moserito nyithinde maber. Bende nyaka obed dhako mohero rwako welo kendo moyie konyo jo-Nyasaye kadwokore piny e tich moro amora kaka lwoko tiend jo-Nyasaye, kendo nyaka oket chunye kuom tiyo tije mabeyo duto.</verse>
				<verse number="11">To kik iyie mondo ondik nying mond liete mapod tindo, nikech ka gombogi osegologi kuom Kristo, to gidwaro mondo okendgi.</verse>
				<verse number="12">Kamano bura loyogi, nikech giketho singruok mane gitimo mokwongo gi Kristo.</verse>
				<verse number="13">Bende ka giwuotho e mier ka gitiyo, to gipuonjore doko josamuoyo, to ok mana josamuoyo kende, to bende giting’o weche koni gi koni, kendo gidonjo e weche ma ok mekgi, ka giwacho gik ma ok owinjore giwachi.</verse>
				<verse number="14">Omiyo daher mondo okend mond liete matindo, mi ginywol nyithindo, kendo girit utgi, eka digitam jasikwa yudo thuolo mar wacho weche maricho kuomwa.</verse>
				<verse number="15">Mond liete moko osebayo yo, kendo giluwo Satan.</verse>
				<verse number="16">Ng’at moseyie, bed ni en dichwo kata dhako, man gi wedene moko ma mond liete, nyaka okonygi, ma ok oweyo ni jo-Kristo ting’ mar konyogi, eka jo-Kristo obed gi thuolo mar konyo mond liete modong’ kendgi chuth.</verse>
				<verse number="17">Jo-Kristo nyaka kwan jodongo motelo ni kanyakla mar jo-Kristo maber ka joma owinjore yud pok nyadiriyo, to moloyo onego gipar joma keto chunygi kuom tich lando wach, kendo kuom puonjo ji.</verse>
				<verse number="18">Muma wacho niya, “Kik itwe dho dhiang’ ka ywayo lodi madiemo cham,” kendo ni, “Jatich ber gi pokne.”</verse>
				<verse number="19">Kik iyie giwach ma odonjnigo jaduong’ kanyakla mar jo-Kristo moro, kaonge joneno ariyo kata adek.</verse>
				<verse number="20">Joma timo richo to ikwer mana e nyim ji ratiro, mondo jomoko bende obed maluor.</verse>
				<verse number="21">Amiyi chik matek e nyim Nyasaye kendo e nyim Kristo Yesu kod malaika maler ni, nyaka irit chikego. Kiyalo wach moro amora to kik ing’ad bura kapok iwinjo weche duto koni gi koni, kata kik idog ni ng’ato kayiem.</verse>
				<verse number="22">Kik irikni yieyo lwedo kuom ng’ato kikete e tich telo, nikech dipo ka iriwori kode e richone moro, to ritri ibed maler.</verse>
				<verse number="23">Ok onego imodh mana pi kende, to madh divai matin mondo okonyni iyi, nikech midekre ma in-go pile.</verse>
				<verse number="24">Jomoko richogi ong’ere ratiro, kendo terogi e bura, to jomoko richogi fwenyore mana bang’e achien.</verse>
				<verse number="25">Kamano bende e kaka timbe mabeyo bende nenore ratiro, to kata ka ok ginenre, to nyaka gifwenyre bang’e.</verse>
			</chapter>
			<chapter number="6">
				<verse number="1">Owete manie tich misumba nyaka kwan ruodhigi ka joma onego mi luor duto, mondo kik ji cha nying Nyasaye, kod wach mwapuonjo.</verse>
				<verse number="2">To wasumbini man gi ruodhi moyie kuom Kristo kik cha ruodhigigo mana nikech gin owete, to nyaka gitinigi maber moloyo, nikech joma gitiyonigigo gin owete ma gihero. Ka ipuonjo to wechego ema nyaka ijiw malong’o.</verse>
				<verse number="3">To ka ng’ato kelo puonj mayore, kendo ma ok oluwore gi weche maradier gi mag Ruodhwa Yesu Kristo, kod puonj ma miyo ji luoro Nyasaye,</verse>
				<verse number="4">to mano nyiso ni en ng’at ma jasunga, kendo ok ong’eyo gimoro. Oowore mana gi mino wach, kod goyo mbaka makelo nyiego, gi daw, gi hango wach, gi chich maricho mamiyo ji parruok,</verse>
				<verse number="5">kod dondruok maonge giko. Joma timo gik ma kamago gin joma parogi okethore, kendo ma adiera oselalnigi. Giparo ni lamo Nyasaye nyalo kelonigi ohala!</verse>
				<verse number="6">To chutho, lamo Nyasaye nyalo keloni ng’ato ohala, to mana ka gik ma en-go orome.</verse>
				<verse number="7">Ne ok wakelo gimoro e pinyni, bende ok wanyal kawo gimoro waago.</verse>
				<verse number="8">Omiyo, ka wan gi chiemo kod lewni, to mago mondo oromwa.</verse>
				<verse number="9">Joma dwaro bet jomwandu podho e tem kod gombo mathoth mofuwo kendo mahinyogi. Gombo ma kamago rwako ji e kethruok, kendo miyo ji lal,</verse>
				<verse number="10">nimar hero pesa e chakruok mar kit richo duto. Jomoko osegombo mondo oyud pesa mathoth, kendo mano osemiyo gibaro giweyo yie marwa, mi gichwowo mana chunygi giwegi gi chandruok mathoth.</verse>
				<verse number="11">To in ng’at Nyasaye, nyaka ibed mabor gi gigo duto, to dwar mondo ibed mana ng’ama kare, kendo moluoro Nyasaye, bende man gi yie kod hera, kendo motimo kinda, kendo mamuol.</verse>
				<verse number="12">Ked lweny maber mar yie kimako ngima mochwere, ma en ngima mane oluongie kane ihulo malong’o ni iyie kuom Kristo e nyim ji mang’eny.</verse>
				<verse number="13">Amiyi chik e nyim Nyasaye mamiyo gik moko duto ngima, kendo e nyim Kristo Yesu ma bende nohulo malong’o yie ma en-go e nyim Pilato.</verse>
				<verse number="14">Chikno en ni nyaka irit chik mane omiyi ma ok iketho, kendo ibed maonge bura nyaka Ruodhwa Yesu Kristo duogi.</verse>
				<verse number="15">Nyasaye mipako, ma en kende e wuon loch, nomi Kristo obi e kinde ma en owuon oseketo. En e Ruodh ruodhi, kendo en e jaloch moloyo joloch duto.</verse>
				<verse number="16">En kende ema ok otho, kendo odak e ler ma dhano ok nyal chopoe. Onge dhano mosenene, kata manyalo nene. Pak gi loch ma nyaka chieng’ obedne! Amin.</verse>
				<verse number="17">Nyis joma nigi mwandu mag pinyni mondo kik gibed jong’anyi, kendo kik giket chunygi kuom mwandu manono, to gigen mana Nyasaye ma miyowa gik moko mogundho mondo wabedgo mamor.</verse>
				<verse number="18">Nyisgi mondo gibed joma timbegi beyo, ka timbegigo ema obedonigi mwandu mogundho, mayie pogo gik ma gin-go ni jowetegi.</verse>
				<verse number="19">Ka gitimo kamano, to ginikan mwandu ma nobednigi mise maber e ndalo mabiro, mondo giyud ngima ma en ngima maradier.</verse>
				<verse number="20">To in Timotheo, rit gima osemiyi mondo irit. Kik ichik iti ni weche manono ma onge tiendgi, kod mbekni ma ji goyo kuom gima giluongo ni rieko, to adier ok en rieko kata matin!</verse>
				<verse number="21">Jomoko mawacho ni gin kod rieko ma kamano osebayo yo mi oa kuom yie ma wan-go. Ng’wono obed kodu.</verse>
			</chapter>
		</book>
		<book number="55">
			<chapter number="1">
				<verse number="1">An Paulo, jaote mar Kristo Yesu kuom dwaro mar Nyasaye,</verse>
				<verse number="2">andikoni in Timotheo, nyathina ma ahero. Nyasaye ne omiya tich mar lando ni ji wach ni osesingorenwa ni wayudo ngima kuom Kristo Yesu. Ng’wono gi miwafu kod kue moa kuom Nyasaye Wuoro gi Kristo Yesu Ruodhwa obed kodi.</verse>
				<verse number="3">Alemoni pile, odiechieng’ gotieno, kendo ka alemo to agoyo erokamano ni Nyasaye ma atiyone ka parona liw, kaka kwerena bende notiyone.</verse>
				<verse number="4">Ka aparo kaka pi wang’i nochwer to agombo neni, mondo chunya obed gi mor mogundho,</verse>
				<verse number="5">nikech aparo yie maradier ma in-go. Yienino chalo gi yie mane Lois dani nigo mokwongo, kendo mane Yunike meru bende ni-go.</verse>
				<verse number="6">Mano emomiyo aparoni mondo ichier mich mar chuny mane Nyasaye omiyi kane ayieyo lweta kuomi.</verse>
				<verse number="7">Nyasaye ne ok omiyowa chuny mar bedo ngoche, to nomiyowa chuny mar bedo gi teko, gi hera, kod ritruok.</verse>
				<verse number="8">Omiyo kik wiyi kuodi kod nyiso ji wach Ruodhwa, kata kik wiyi kuod koda, an ng’ate motue. To kuom teko mar Nyasaye, yie mondo ine masiche kodwa nikech Injili.</verse>
				<verse number="9">Nyasaye nowarowa kendo oluongowa mondo wabed joge owuon, ok nikech gimoro maber ma wasetimo, to mana nikech mano ema nodwaro kuom ng’wonone. Nyaka nene ne omiyowa ng’wononeno kuom Kristo Yesu.</verse>
				<verse number="10">To koro oseele kuom fwenyruok mar Jawar Kristo Yesu e piny. Kristo ema nosetieko tho, kendo osenyisowa ratiro kuom Injili ni ngima ma nyaka chieng’ nitie.</verse>
				<verse number="11">Ne oyiera mondo aland Wach Maber kaka jaote kendo japuonj.</verse>
				<verse number="12">Mano ema omiyo aneno masira kama, to wiya ok nyal kuot, nikech ang’eyo Jal mane ayie kuome, kendo aonge gi kiawa ni gima asemiye, onyalo ritona nyaka chop chieng’ Bura.</verse>
				<verse number="13">Nyaka imak puonj maradier mane amiyi, obedni ranyisi. Luw puonj ka in gi yie kod hera ma wan-go kuom Kristo Yesu.</verse>
				<verse number="14">Gima ber mane omiyino rit mang’won, ka Roho Maler konyi.</verse>
				<verse number="15">Ing’eyo ni owete duto manie piny Asia, koda ka Fugelo, gi Hermogene, oseringo oweya kenda.</verse>
				<verse number="16">To Ruoth mondo oguedh jood Onesiforo, nikech noduogo chunya ndalo mang’eny, kendo wiye ne ok okuot koda kane an e jela,</verse>
				<verse number="17">to kane ochopo Rumi nomanya ahinya nyaka oyuda.</verse>
				<verse number="18">Ing’eyo maber ahinya kaka ne okonya e yore mathoth e dala mar Efeso! Ruoth mondo okeche chieng’ Bura.</verse>
			</chapter>
			<chapter number="2">
				<verse number="1">Omiyo in nyathina, bed motegno kuom ng’wono ma wan-go kodi, ka wan kuom Kristo Yesu.</verse>
				<verse number="2">Weche duto mane iwinjo ka apuonjo e nyim joneno mang’eny, to in bende nyaka inyis joma igeno, ma bende nyalo puonjo jomoko.</verse>
				<verse number="3">Yie mondo osandi kodwa kaka jalweny maber mar Kristo Yesu.</verse>
				<verse number="4">Jalweny maber ok dwar mondo oduodre gi weche mag dala, nimar odwaro bedo malong’o ni jal mane ondike.</verse>
				<verse number="5">Jang’uech maringo kar tugo bende ok yud osimbo mar locho ka ok oringo kaka chik dwaro.</verse>
				<verse number="6">Japur motiyo matek bende ema onego kuong yud pokne kuom cham moka.</verse>
				<verse number="7">Par gima awachoni, kendo Ruoth nokonyi ng’eyo tiend weche duto.</verse>
				<verse number="8">Par ni Wach Maber ma alando en wach Yesu Kristo, ma nyakwar Daudi, mane ochier oa kuom joma otho.</verse>
				<verse number="9">Wach Maberno ema omiyo isanda kendo itueya gi nyororo ka ng’at motimo gik maricho. To wach Nyasaye ok nyal tue!</verse>
				<verse number="10">Mano emomiyo adhil e weche duto nikech joma Nyasaye oseyiero, mondo gin bende giyud warruok man kuom Kristo Yesu, kod duong’ne mochwere.</verse>
				<verse number="11">Nitie wach moro maradier mawacho niya, “Ka wasetho gi Kristo, to wanabed mangima kode bende.</verse>
				<verse number="12">Ka watimo kinda to wanalochi kode bende, to ka wakwede, to en bende nokwedwa.</verse>
				<verse number="13">Kata ka wan ok wabedo joadiera, en to pod en mana jaadiera, nikech ok onyal loko kite.”</verse>
				<verse number="14">Nyaka ibed kiparo ni ji wechego, kendo chikgi matek e nyim Nyasaye, ni kik gimin wach, nimar timo kamano ok kony gimoro kata matin to kelo mana kethruok ni joma winjo.</verse>
				<verse number="15">Tem matek mondo inyis ji ni in ng’at ma Nyasaye oyiego, kendo mapuonjo wach mar adiera e yo makare, kaka jatich ma tichne ok kuod wiye.</verse>
				<verse number="16">To bed mabor gi weche manono mag oyuma, nikech joma ohero weche ma kamago medo mana bedo mabor gi Nyasaye,</verse>
				<verse number="17">kendo gik ma gipuonjo chalo mana gi adhola manyamore.</verse>
				<verse number="18">Gisebayo yor adiera, ka giwacho ni ndalo chier osekadho, mi giketho yie mar jomoko.</verse>
				<verse number="19">To Nyasaye oseketo mise motegno mochung’ kogurore, kendo ondikie niya, “Ng’ato ka ng’ato mahulo nying Ruoth nyaka pogre gi richo.”</verse>
				<verse number="20">Ong’ere ni e ot moro amora maduong’ nitie agulini mopogore opogore, ma moko olos gi dhahabu kata fedha, to moko bende olos gi bao kata lowo. Mokwongo itiyogo tije mogen, to mokogo itiyogo tich aticha.</verse>
				<verse number="21">Omiyo ka ng’ato opuodhore oa e yore ma ok ler, to enobed kaka agulu mitiyogo tich mogen, nikech en ng’at mochiwore ni Nyasaye, ma Ruoth nyalo konyorego kuom tiyo tich moro amora maber.</verse>
				<verse number="22">Nyaka iring ia e gombo mag yawuowi, to ibed e kanyakla mar joma sayo Ruoth gi chuny maradier, kendo madwaro bedo joadiera, kendo madwaro tim makare gi hera kod kue.</verse>
				<verse number="23">Bed mabor gi mbekni mofuwo maonge rieko, king’eyo ni gikelo miero.</verse>
				<verse number="24">Jatich Ruoth ok owinjore bed makwiny, to onego obed ng’ama ng’won gi ji duto, kendo obed japuonj molony, mahore mos,</verse>
				<verse number="25">kendo marieyo joma dagi wachne gi muolo. Kamoro dipo ka Nyasaye nyalo miyo chunygi lokre mondo ging’e adiera,</verse>
				<verse number="26">kendo giyud rieko, mi gitony gia e obadho mar Satan, mosemakogi mondo gitim dwarone.</verse>
			</chapter>
			<chapter number="3">
				<verse number="1">To ng’e malong’o ni kinde mag chandruok nobedi e ndalo mag giko.</verse>
				<verse number="2">Ji nobed joma oherore kendgi giwegi, kendo ma ohero pesa. Ginibed joma wuorore kendo ma jong’ayi, kendo ma yanyo ji. Bende ok giniwinj jonywolgi, bende ok ginibed joma goyo erokamano, kata joma oluoro Nyasaye.</verse>
				<verse number="3">Ginibed joma ok ohero jowetegi, kendo mamako sadha. Bende ginibed joma jokuoth kendo joma oowore, kendo jomahundu, kendo joma ok ohero gik mabeyo.</verse>
				<verse number="4">Ginibed andhoke kendo joma mwomore kendo josunga, bende ginibed joma ohero raha moloyo Nyasaye.</verse>
				<verse number="5">Ginitim gik mamiyo ginenore ka joma oluoro Nyasaye, to ngimagi to nonyis ni gionge gi teko ma luoro Nyasaye kelo. In to nyaka ibed mabor gi joma kamago.</verse>
				<verse number="6">Joma kamago ema yudo thuolo mar donjo e mier, kendo hoyo mon mayomyom mogangore gi richo, kendo ma gombo mayoreyore ywayo koni gi koni.</verse>
				<verse number="7">Gin mon matemo puonjore pile, to ok nyal ng’eyo adiera chuth.</verse>
				<verse number="8">Kaka Janes gi Jambre nokedo gi Musa, e kaka joma richogo bende kedo gi adiera. Gin joma parogi okethore, kendo joma yiegi orem.</verse>
				<verse number="9">To ok ginidhi nyime, nikech fupgi nofwenyre e lela e nyim ji duto, mana kaka fup Janes gi Jambre bende ne ofwenyore.</verse>
				<verse number="10">In to iseluwo puonjna gi timna kod gik ma adwaro timo e ngimana. Iseneno yie mara, gi dhilna, gi herana, gi kindana,</verse>
				<verse number="11">gi sand misandago, kod masiche ma aneno. Ing’eyo gik moko duto mane otimorena Antiokia gi Ikonio kod Lustra, kendo ing’eyo kaka ne adhil e sandgo duto. To Ruoth ne oresa e mago te.</verse>
				<verse number="12">Chutho, ji duto madwaro doko joma oluoro Nyasaye kodembore kuom Kristo Yesu to nyaka yud sand.</verse>
				<verse number="13">To joma richo gi joma wuondore nomed bedo joma richo moloyo, ka giwuondo ji, kendo gin bende iwuondogi.</verse>
				<verse number="14">To in nyaka isik kirito weche misepuonjori, kendo ming’eyo ni adier, king’eyo ni joma ne opuonji gin ng’a gini.</verse>
				<verse number="15">Bende ng’e ni nyaka ia e nyathi isebedo king’eyo weche manie Muma ma nyalo miyi rieko makeloni warruok, ka iyie kuom Kristo Yesu.</verse>
				<verse number="16">Weche duto manie Muma wuok kuom much Nyasaye, kendo konyo kuom puonjo ji, kendo kuom kwero gik maricho, kendo kuom rieyo ji, kendo kuom tiego ji mondo obed joma kare,</verse>
				<verse number="17">mondo jo-Nyasaye obed molony kendo moikore chuth ni tije mabeyo duto.</verse>
			</chapter>
			<chapter number="4">
				<verse number="1">E nyim Nyasaye kendo e nyim Kristo Yesu, mabiro ng’ado bura ni joma ngima gi joma otho, aparo ni Kristo biro duogo mondo olochi. Omiyo amiyi chik ni,</verse>
				<verse number="2">land Wach Nyasaye, kendo ket chunyi kuom tijno kinde duto, kata ka piny ber kata rach. Kwer weche duto ma ok ni kare. Kendo rie weche maricho, kijiwo ji kendo ipuonjo gi kinda duto.</verse>
				<verse number="3">Ndalo biro ma ji ok noyie puonj maradier, to giniluw mana gombogi giwegi, kendo ginidwar bedo gi jopuonj mathoth mondo opuonjgi mana weche malombogi.</verse>
				<verse number="4">Ginidagi winjo adiera, to ginichik itgi mana ni sigendini manono.</verse>
				<verse number="5">In to, bed modhil kinde duto. Nyaka iyie yudo masira kitiyo tich mar lando Wach Maber, kendo chop tich duto ma omiyi.</verse>
				<verse number="6">An to, ngimana chalo gi misango miolo piny e kendo-mar-misango, kendo kinde ma aago e pinyni chiegni,</verse>
				<verse number="7">Asekedo lweny maber, kendo asetieko ng’weya, bende aserito yie marwa.</verse>
				<verse number="8">Koro gima okanna en mana osimbo mimiyo joma kare, ma Ruoth ma jang’ad bura makare biro miya chieng’ birone. To ok an kenda ema nomiya osimbo, to nomi koda ka ji duto morito birone gi chunygi duto.</verse>
				<verse number="9">Tem matek mondo ibi ira piyo,</verse>
				<verse number="10">nimar Dema oseringo oweya, nikech ohero pinyni, kendo osedhi Thesalonika. Kreske to osedhi e piny Galatia kendo Tito osedhi e piny Dalmatia.</verse>
				<verse number="11">Luka kende ema wadong’go ka. Ka ibiro, to kaw Mariko ubigo, nikech okonya maber.</verse>
				<verse number="12">Tukiko to aseoro Efeso.</verse>
				<verse number="13">E kinde akinda ma ibiroe to kelna law mane aweyo Karpo e dala mar Troa, kendo ikelna kitepena, to moloyo mago molos gi pien.</verse>
				<verse number="14">Aleksander ma jatheth mula notimona marach ahinya, Ruoth chieng’ nochule kuom gik mane otimona.</verse>
				<verse number="15">In bende tang’ne, nikech nokedo matek gi weche duto mane awacho.</verse>
				<verse number="16">E kinde mokwongo mane achung’ie e bura mondo awach wachna, onge ng’ato mane ochwaka, to ji duto noringo oweya. To Nyasaye mondo ong’wonnigi.</verse>
				<verse number="17">Ruoth ne ochung’ buta momiya teko mondo aland Wach Maber chuth, mondo ji duto ma ok jo-Yahudi owinj Wach Maber. Kamano ne oresa e dho sibuor.</verse>
				<verse number="18">Bende ang’eyo ni Ruoth pod biro resa kuom gimoro amora madwaro hinya, mi ochopa maber e polo kuma olochoe. Duong’ obedne nyaka chieng’. Amin.</verse>
				<verse number="19">Mosna Priska gi Akula, kod jood Onesiforo.</verse>
				<verse number="20">Erasto ne odong’ Korintho. Trofimo to naweyo ka tuo e dala mar Mileto.</verse>
				<verse number="21">Tem matek mondo ibi ira kapok ndalo koyo ochakore. Yubulo gi Pude gi Lino kod Klaudia, kaachiel gi owete mamoko duto, jomosi.</verse>
				<verse number="22">Ruoth obed gi chunyi. Ng’wono obed kodu.</verse>
			</chapter>
		</book>
		<book number="56">
			<chapter number="1">
				<verse number="1">An Paulo, ma misumba Nyasaye, kendo jaote Yesu Kristo, ema andiko baruani. Nyasaye ne oora mondo ajiw yie mar joma Nyasaye oyiero obed motegno, kendo mondo apuonjgi adiera mamiyo giluoro Nyasaye,</verse>
				<verse number="2">kuom geno yudo ngima mochwere, mane Nyasaye, ma ok riambi osesingore chon ni nomiwa.</verse>
				<verse number="3">Nyasaye ma jawarwa ema nohulo wachne malong’o e ndalo mane en owuon oketo, kendo nogolo chik ni an ema onego miya tich mar lando wachneno.</verse>
				<verse number="4">Andikoni in Tito, nyathina maradier kuom yie moriwowa kanyakla, ka akwayo mondo ng’wono gi kue moa kuom Nyasaye Wuoro gi Yesu Kristo obed kodi.</verse>
				<verse number="5">Ne aweyo idong’ e chula mar Krete mondo ilos gik mane pod orem, kendo iyier jodong kanyakla mag jo-Kristo e mier duto, kaka ne achiki.</verse>
				<verse number="6">Ka itimo kamano, to nyaka iyier mana joma onge ketho, man gi mon achiel achiel, ma nyithindgi gin joma oyie, kendo ma ji ok chichgo ni ngimagi achach, kata ni wang’gi tek.</verse>
				<verse number="7">Jatend kanyakla mar jo-Kristo en jarit tich Nyasaye, omiyo nyaka obed ng’at maonge ketho. Kik obed ng’ama jasunga, kata ma jamrima, kata ma jamer, kata ma ohero goruok, kata ng’ama ohero pesa.</verse>
				<verse number="8">To nyaka obed ng’at mohero rwako welo, kendo mohero gik malong’o. Bende nyaka obed ng’at mabidhore, kendo ma jang’ad bura kare, kendo ma timbene ler, kendo mong’eyo ritore owuon.</verse>
				<verse number="9">Nyaka oyie chuth ni wach mwapuonjo en adier, kendo nyaka omake matek, eka onyalo jiwo ji gi puonj maradier, kong’eng’o joma tamore yie puonjno.</verse>
				<verse number="10">Chutho, nitie ji mang’eny ma wang’gi tek, kendo mohero weche mag ayiem, bende ma jowuond. To moloyo gin jo-Yahudi moyie kuom Kristo.</verse>
				<verse number="11">Nyaka kwergi mondo giling’, nikech giketho mier ka gipuonjo weche ma ok owinjore gipuonji, mana ni mondo giyud pesa.</verse>
				<verse number="12">Janabi moro ma ja Krete wadgi nowacho niya, “Pile jo-Krete gin jomriambo. Gin ondiegi maricho, kendo jowuoro ma josamuoyo.”</verse>
				<verse number="13">Gima nowacho en adier! Emomiyo siemgi matek mondo gibed gi yie motegno,</verse>
				<verse number="14">ma ok gidewo sigend jo-Yahudi, gi chik mag ji modagi adiera.</verse>
				<verse number="15">Gik moko duto ler ni joma ler, to onge gimoro kata achiel maler ni joma okethore, kendo ma ok oyie. Parogi kod chunygi okethore.</verse>
				<verse number="16">Giwacho ni ging’eyo Nyasaye, to timbegi nyiso ni gidage. Gin joma timbegi mono, kendo ma ok winj wach, kendo ma ok nyal timo gimoro maber.</verse>
			</chapter>
			<chapter number="2">
				<verse number="1">To in Tito, nyaka iwach mana weche mowinjore gi puonj maradier.</verse>
				<verse number="2">Nyak inyis joma dongo mondo obed joma oritore, kendo ma ok ohero oyuma, kendo joma bidhore. Bende gibed joma nigi yie motegno, kendo man gi hera kod kinda.</verse>
				<verse number="3">Kamano bende nyaka inyis mon madongo mondo obed joma oluoro Nyasaye e ngimagi, to kik gibed jokuoth, kata joma ohero kong’o, to gibed ranyisi mabeyo,</verse>
				<verse number="4">mondo omi mon matindo opuonjre hero chwogi kod nyithindgi,</verse>
				<verse number="5">kendo obed joma oritore, mangimagi ler, bende ma rito utgi maber. Nyaka gibed mon mang’won kendo moluoro chwogi, mondo Wach Nyasaye kik yany.</verse>
				<verse number="6">Kamano e kaka onego jiw yawuowi bende mondo gibed joma oritore e yore duto.</verse>
				<verse number="7">In iwuon nyaka ibednigi ranyisi maber, kendo kipuonjo, to nyis ni in ng’at moriere, ma ok dwar oyuma.</verse>
				<verse number="8">To ka iwuoyo, to wach mana weche maradier ma ji ok nyal chayo ni ofuwo, mondo okuod wi jasigu, maonge gima rach mowacho kuomwa.</verse>
				<verse number="9">Nyis wasumbini mondo owinj ruodhigi e gik moko duto, kendo gitinigi maber ma ok gidwok wach.</verse>
				<verse number="10">Kik gikwel, to ginyis malong’o ni gin joma inyalo geno adier e weche duto, mondo gimi ji one kaka puonj mar Nyasaye Jawarwa ber e gik moko duto ma gitimo.</verse>
				<verse number="11">Nyaka watim kamano nikech ng’wono mar Nyasaye makelo warruok ni ji duto osefwenyore.</verse>
				<verse number="12">Ng’wonono puonjowa mondo wawe richo gi gombo mag piny, mi wabed joma oritore kendo makare, ka waluoro Nyasaye e pinyni,</verse>
				<verse number="13">kendo warito gueth ma wageno yudo, ma en fwenyruok mar duong’ maler mar Kristo Yesu, Nyasachwa maduong’ kendo Jawar.</verse>
				<verse number="14">En ema ne ochiwore owuon nikech wan, mondo oreswa e richo duto, kendo opuodhwa wabed joge moyiero, mondo watim timbe mabeyo.</verse>
				<verse number="15">Mago e gik ma nyaka ipuonj ji, kijiwogi kendo ikwerogi gi teko duto momiyi, to kik iyie mondo ng’ato o chai.</verse>
			</chapter>
			<chapter number="3">
				<verse number="1">Par ni ji mondo ochiw luor ni joma nigi loch kod joma nigi teko, ka giwinjo wachgi kendo giikore tiyo tije mabeyo duto.</verse>
				<verse number="2">Nyisgi ni kik giwuo marach kuom ng’ato, kata kik gibed joma ohero dhaw, to gibed joma dwaro kelo winjruok, ka ginyiso ji duto muolo ma gin go.</verse>
				<verse number="3">Wan wawegi chon ne waonge rieko. Ne ok wawinjo wach, kendo ne wan joma ne olal. Ne wan wasumbini mag gombo mayoreyore mag ringruok, klendo pile ne wan gi ichlit gi nyiego e chunywa. Ne wamon gi jowetewa, kendo jowetewa bende ne mon kodwa.</verse>
				<verse number="4">Kane ng’wono mar Nyasaye Jawarwa kod hera ma oherogo dhano ofwenyore,</verse>
				<verse number="5">nowarowa. Ne ok owarowa nikech tim makare moro amora ma wan wawegi ne wasetimo, to nowarowa mana nikech ng’wonone owuon. Nowarowa gi lwok mane Roho Maler okelonwago nywol manyien kod ngima manyien.</verse>
				<verse number="6">Kuom Yesu Kristo Ruodhwa, Nyasaye noolo Roho mogundho kuomwa,</verse>
				<verse number="7">ni mondo ka osemiyo wabedo e winjruok kode kuom ng’wonone, to wadok joma geno chamo gikeni mag ngima mochwere.</verse>
				<verse number="8">Wechego gin adier, kendo adwaro ni mondo ine ni ji owinjore, mondo joma oyie kuom Nyasaye oket chunygi kuom timo gik mabeyo. Adier, wechego beyo kendo konyo ji.</verse>
				<verse number="9">To nyaka iwe mbekni mofuwo, gi sigendini mag anywola, kod dhaw gi piem kuom weche mag Chik Musa, nikech weche ma kamago onge ohala, kendo gin weche manono.</verse>
				<verse number="10">Kisesiemo ng’at makelo pogruok diriyo, to weri kode chuth!</verse>
				<verse number="11">Nyaka ing’e ni ng’at ma kamano parone osekethore. Okethore aketha kong’eyo.</verse>
				<verse number="12">Kinde akinda ma aoroe Artema iri, kata aoro Tukiko, to reti mondo ibi ira Nikopoli, nikech kuno ema aseneno ni ber mondo abedie ndalo chwiri.</verse>
				<verse number="13">Tem matek mondo ikony Zena ma jabura kod Apolo e wuodhgi mondo kik gichand gimoro e yo.</verse>
				<verse number="14">To nyaka ine ni jowa opuonjore tiyo tije mabeyo, mondo giyud gik ma gichando. Kik gibed joma budho abudha.</verse>
				<verse number="15">Ji duto ma wan-go omosou. Mosnwa osiepewa man gi yie. Ng’wono mar Nyasaye obed kodu ndalo duto.</verse>
			</chapter>
		</book>
		<book number="57">
			<chapter number="1">
				<verse number="1">Kuom Filemon, osiepwa kendo jatich wadwa: An Paulo, ng’at motue nikech Yesu Kristo, ema andiko baruani gi owadwa Timotheo. Wandikoni kaachiel gi kanyakla mar jo-Kristo malemo e odi.</verse>
				<verse number="2">Bende wadikoni nyaminwa Afia kod Arkipo jalweny wadwa.</verse>
				<verse number="3">Ng’wono gi kue moa kuom Nyasaye Wuonwa gi Ruodhwa Yesu Kristo obed kodu.</verse>
				<verse number="4">Agoyo ni Nyasaye erokamano pile ka aluongo nyinge e lemona,</verse>
				<verse number="5">nikech awinjo wach yie ma in-go kod hera ma iherogo Ruoth Yesu, kaachiel gi jo-Nyasaye duto.</verse>
				<verse number="6">Akwayo Nyasaye ni, kaka ilando ni jomoko yie ma in-go, waduto wamed ng’eyo malong’o gueth mogundho ma wan-go nikech wayie kuom Kristo.</verse>
				<verse number="7">Owadwa, kane awinjo ni hera ma iherogo jo-Nyasaye oseduogo chunygi, ne amor ahinya, kendo an bende chunya noduogo.</verse>
				<verse number="8">Kuom mano, kata obedo ni an-gi ratiro kuom Kristo mar chuni timo gima onego itim,</verse>
				<verse number="9">to akwayi mana gi muolo nikech hera ma waherorego. An Paulo ng’at moti, bende ma koroni otue nikech Yesu Kristo,</verse>
				<verse number="10">asayi kuom wach nyathina Onesimo, mane odoko wuoda ka an e od tuech ka.</verse>
				<verse number="11">Onesimo yandi ok konyi, to koro okonyowa ahinya, in kaachiel kod an.</verse>
				<verse number="12">Aduoge iri, kata obedo ni ochalo ringra awuon kamano!</verse>
				<verse number="13">Da ahero mondo obed koda ka okonya kaeri, e kinde ma anie tuech nikech Injili ni.</verse>
				<verse number="14">To ok adwar chuni mondo ikonya, to daher mondo ikonya mana kuom ng’wononi. Kuom mano, ok anatim gimoro ka ok iyiego.</verse>
				<verse number="15">Kamoro nyalo bet ni Onesimo nowuok kuomi kuom ndalo manok, mondo chieng’ moro oduog iri ubed kode nyaka chieng’.</verse>
				<verse number="16">To koro ok oduog mana kaka misumba kende, to oduogo ka ng’ama oloyo misumba, nikech osedoko owadu ma ihero kuom Kristo. An owuon ahere, to in ema ibiro here moloyo, nikech ibiro here kaka dhano, kendo ibiro here kaka owadu kuom Ruoth!</verse>
				<verse number="17">Omiyo, ka ikwano ni an kod in wan e achiel kuom yie, to rwak Onesimo kaka dirwaka.</verse>
				<verse number="18">Ka osetimoni gimoro marach, kata ka en gi gopi moro to kwan mano ka gima an ema an gi gopi.</verse>
				<verse number="19">Koro andiko wechegi gi lweta awuon, ka asingora niya, “An Paulo, abiro chuli,” ka ok aparoni ni gopa ma in-go en mana ngimani iwuon!</verse>
				<verse number="20">Par wachno owadwa! Adwaro ni mondo itimna ng’wono kuom Ruoth e wachni. Duog chunya kaka ja-Kristo wadwa.</verse>
				<verse number="21">Andikoni ka ang’eyo ni ibiro timo gima asewacho, kata moloyo mano.</verse>
				<verse number="22">To bende, ikna kar bet, nimar ageno ni Nyasaye biro winjo kwayou uduto, mi oduoga iru.</verse>
				<verse number="23">Epafra, motuewago nikech Kristo Yesu, omosi.</verse>
				<verse number="24">Mariko gi Aristarko gi Dema kod Luka, ma gin jotich wetena, bende jomosi.</verse>
				<verse number="25">Ng’wono mar Ruoth Yesu Kristo obed kodu.</verse>
			</chapter>
		</book>
		<book number="58">
			<chapter number="1">
				<verse number="1">Chon Nyasaye nomiyo jonabi owuoyo gi kwerewa e yore mang’eny kendo mopogore opogore,</verse>
				<verse number="2">to e ndalo mogikgi, Wuowi owuon ema osebedonwa wach Nyasaye. En ema Nyasaye osekete wuon gik moko duto, kendo en ema osemiye chueyo gik moko duto.</verse>
				<verse number="3">En ema orieny kaka duong’ maler mar Nyasaye, kendo en e kit Nyasaye hie, kendo en ema omiyo gik moko duto osiko nikech wachne man gi teko. Kane en owuon oseloso yor pwodhruok kuom richo, nobet piny e bat korachwich mar Nyasaye manie polo.</verse>
				<verse number="4">Kaka nyinge mar Wuowi mane omiye duong’ moloyo nying malaika, e kaka obedo maduong moloyo malaika.</verse>
				<verse number="5">Onge malaika moro mane Nyasaye owachone ni, “In e Wuoda: tinendeni asedoko Wuoru,” kata mane owacho kuome ni, “Anabed wuon mare, kendo enobed wuoda.”</verse>
				<verse number="6">To bende kane Nyasaye chiegni kelo Wuode makayo e piny, to ne owacho niya, “Malaika duto mag Nyasaye mondo olame.”</verse>
				<verse number="7">Ka owuoyo kuom malaika to owacho niya, “Nyasaye loko malaikane yamo. Oloko jotichne ligek mach.”</verse>
				<verse number="8">To ka owuoyo kuom Wuowi, to owacho niya “A Nyasaye, lochni nosik nyaka chieng’, kendo irito piny gi adiera.</verse>
				<verse number="9">Ihero timbe makare, to imon gi timbe maricho. A Nyasaye, mano emomiyo Nyasachi oseyieri ruoth, mowiri gi mo, komiyi mor mang’eny moloyo mor mosemiyo jowadu.”</verse>
				<verse number="10">Bende owacho niya, “A Ruoth, kar chakruok in ema nichweyo piny, kiketo mise mare, kendo ne iseloso polo gi lueti iwuon.</verse>
				<verse number="11">Gin to ginirum, in to isiko mochwere. Giduto ginidog moti, kaka law doko moti,</verse>
				<verse number="12">mi iniban-gi ka law abola, kendo inilokgi kaka iloko law. In to isiko mana in, kendo hiki ok norum.”</verse>
				<verse number="13">Nyasaye pok onyiso malaikane moro ni, “Bed e bada korachwich ka, nyaka chop aket wasiki obed raten tiendi.”</verse>
				<verse number="14">Kamano waneno ni malaika gin mana roho matiyo ni Nyasaye. Nyasaye orogi mondo gikony joma biro yudo warruok.</verse>
			</chapter>
			<chapter number="2">
				<verse number="1">Mano emomiyo nyaka waket chunywa kuom mako weche ma wasewinjo, mondo kik waba yo.</verse>
				<verse number="2">Wach Chik mane malaika okelo ne nigi teko, omiyo ng’at mane ok oluwe, kendo ok orite, noyudo kum moromo kode.</verse>
				<verse number="3">Wan to dwatony nade, ka wajwang’o warruok maduong’ makama? Ruoth Yesu owuon ema nokwongo nyiso ji wach warruokno, eka joma nowinjo wachno nonyisowa ni en adier.</verse>
				<verse number="4">Nyasaye owuon bende nonyiso ni en adier, kuom timo ranyisi gi honni kod tije madongo mopogore opogore, kendo kuom pogonwa mich mag Roho kaka en owuon odwaro.</verse>
				<verse number="5">Wawuoyo kuom piny mabiro, to Nyasaye ne ok oketo malaika mondo obed jotend pinyno.</verse>
				<verse number="6">Nitie kamoro e Muma mawacho niya, “Dhano en ang’o ma dipare? Koso Wuod dhano en ang’o ma didewe?</verse>
				<verse number="7">Ne imiyo obedo matin moloyo malaika kuom kinde manok. Bang’e ne isidhone osimbo mar duong’ kod pak,</verse>
				<verse number="8">bende ne iketo gik moko duto e bwo tiende.” Ka Muma wacho ni Nyasaye noketo gik moko duto e bwo tiend dhano, to mano nyiso ni onge gima odong’ ma ok oketoe tekone. To koro pod ok wane ka gik moko duto oket e teko dhano.</verse>
				<verse number="9">To gima waneno, en mana Yesu, mane Nyasaye omiyo obedo matin moloyo malaika kuom kinde manok mondo otho ni ji duto kuom ng’wonone mar Nyasaye. En ema Nyasaye nosesidhone osimbo mar duong’ kod pak, nikech rem mar tho mane oneno.</verse>
				<verse number="10">Nyasaye mane ochweyo gik moko duto mondo otine ne dwaro mondo okel nyithinde mang’eny e duong’ne maler. Omiyo noneno ni ber mondo omi jal matelonigi e warruok bed ng’ama kare chuth bang’ neno sandruok.</verse>
				<verse number="11">Jal mapwodho ji, kaachiel gi jogo mipwodho, giduto gin nyithind ng’at achiel. Mano emomiyo oluongogi ni owetene, ma ok wiye okuot,</verse>
				<verse number="12">kowacho niya, “Anahul nyingi ni owetena. Anapaki gi wer e dier chokruok.”</verse>
				<verse number="13">Owacho bende niya, “Anaket genona kuom Nyasaye.” Kendo owacho ni, “Eri, an ka, kaachiel gi nyithindo ma Nyasaye osemiya.”</verse>
				<verse number="14">Emomiyo kaka nyithindogo nigi ringruok mar dhano, e kaka Yesu bende nokawo ringruok mar dhano. Notimo kamano mondo, kuom thone, oketh loch jal man gi teko mar tho, tiende ni Satan,</verse>
				<verse number="15">kendo mondo ogony joma luoro mar tho osemiyo obedo wasumbini ndalo duto mag ngimagi.</verse>
				<verse number="16">Nenore malong’o ni ne ok obiro mana ni mondo okony malaika, to nobiro ni mondo okony nyikwa Ibrahim.</verse>
				<verse number="17">Mano emomiyo nyaka ne obed machalo gi owetene e yore duto, mondo odog jadolo maduong’ mang’won kendo maradier, matiyo e nyim Nyasaye, katimo misango migologo richo mag jo-Nyasaye.</verse>
				<verse number="18">Kaka koro en owuon osekadho e tem mar neno masira, omiyo koro onyalo konyo jogo mitemo.</verse>
			</chapter>
			<chapter number="3">
				<verse number="1">Emomiyo owetena ma Nyasaye osemiyo obedo joge owuon, kendo ma bende oseluongo mondo odhi ire e polo, paruru Yesu, mane ooro mondo obed Jadolo Maduong’ mar yie ma wahulo.</verse>
				<verse number="2">Ne obedo jaadiera ni Nyasaye mane okete e tich mana kaka Musa bende nobedo jaadiera e od Nyasaye.</verse>
				<verse number="3">Kwar jodhoot moro nigi duong’ moloyo jodhoode. Mano emomiyo Yesu bende duong’ moloyo Musa.</verse>
				<verse number="4">Jodhoot ka dhoot nigi kwargi, to wuon gik moko duto en Nyasaye.</verse>
				<verse number="5">Musa nobedo jaadiera e od Nyasaye duto, to mana kaka jatich, kendo nowuoyo kuom gik ma Nyasaye nowacho e ndalo mabiro.</verse>
				<verse number="6">To Kristo en jaadiera e od Nyasaye kaka wuowi ma jatend od wuon mare. Wan e jood Nyasaye, to mana ka wasiko gi chir kod geno ma ok dog chien.</verse>
				<verse number="7">Onego watim mana gima Roho Maler wacho e Muma ni, “Winjuru dwond Nyasaye kawuono.</verse>
				<verse number="8">Kik wiu dog matek kaka ne wi kwereu odoko matek kane ging’anyo ni Nyasaye, e kinde mane giteme e thim.</verse>
				<verse number="9">Nyasaye wacho niya, ‘Kwereu notema kuno mondo ong’e chunya, kata obedo ni giseneno gik mane atimo kuom higni piero ang’wen.</verse>
				<verse number="10">Mano emomiyo nakecho kod tieng’ni, mi awacho niya, “Ndalo duto gitamore winjo chikena, kendo ok ging’eyo yorena,”</verse>
				<verse number="11">Kuom mano mirima ne omaka, mi akuong’ora ni, “Ok ginidonj kama antie mondo giyue koda.” ’ ”</verse>
				<verse number="12">Owetena, beduru motang’ mondo kik ng’ato kuomu bed gi chuny marach matamore yie, mamiyo oweyo Nyasaye mangima.</verse>
				<verse number="13">To moloyo, jiwreuru ng’ato gi ng’ato kapod iluongo ndalo ni ‘Kawuono’, mondo kik richo gal ng’ato kuomu, mi bed gi chuny matek,</verse>
				<verse number="14">nimar ka wamako geno mane wachakogo nyaka giko matek, to wanabed jocham gikeni kaachiel gi Kristo.</verse>
				<verse number="15">Muma wachonwa wan bende niya, “Winjuru dwond Nyasaye kawuono. Kik wiu dok matek kaka ne wi kwereu odoko matek kane ging’anyo ni Nyasaye.”</verse>
				<verse number="16">Ng’ano giri mane ong’anyo kane owinjo dwonde? Donge gin jogo duto mane Musa owuokgo Misri?</verse>
				<verse number="17">To ng’ano giri mane Nyasaye okechogo kuom higni piero ang’wen? Donge gin joma ne otimo richo, mi ringregi odong’ e thim?</verse>
				<verse number="18">Koso ng’ano giri mane Nyasaye okuong’ore ni ok nodonj kama entie mondo oyue kode? Ne gin joma notamore winjo wachne.</verse>
				<verse number="19">Omiyo waneno ni ne ok ginyal donjo kar yueyone nikech ne gitamore yie.</verse>
			</chapter>
			<chapter number="4">
				<verse number="1">Koro Nyasaye oseweyonwa singruok ni wanyalo donjo kama entie mondo wayue kode. Omiyo watang’uru mondo ng’ato kuomwa kik par ni thuolo mar donjo e yueyono osekadhe,</verse>
				<verse number="2">nikech Wach Maber oseyalnwa mana kaka noyal ni joma chon. To wach mane giwinjo ne ok okonyogi, nikech, kata ne giwinje gi itgi kamano, to ne ok giyie gi chunygi.</verse>
				<verse number="3">To wan mwaseyie koro wadonjo kama Nyasaye nitie mondo wayue kode. Nyasaye wacho e Muma niya “Mirima ne omaka, mi akuong’ora ni, ok ginidonji kama antie mondo giyue koda.” Owacho kamano, kata obedo ni tije noserumo, chakre ndalo mane otieko chueyo piny,</verse>
				<verse number="4">mana kaka Muma wacho kamoro kuom ndalo mar abiriyo niya, “Nyasaye noweyo tijene duto, mi oyueyo chieng’ mar abiriyo.”</verse>
				<verse number="5">To kaka waseneno, Muma wacho bende ni, “Ok ginidonj ngang’ kama antie, mondo giyue koda.”</verse>
				<verse number="6">Mano nyiso malong’o ni nitie jomoko moyienigi donjo kama Nyasaye nitie mondo giyue kode. To kaka joma ne okwongo winjo Wach Maber ne otamore yie mi ok odonjo mondo oyue gi Nyasaye,</verse>
				<verse number="7">Nyasaye oseketo kinde machielo miluongo ni, ‘Kawuono’. Owuoyo kuome e Muma higni mang’eny achien, komiyo Daudi wacho niya, “Winjuru dwond Nyasaye kawuono. Kik chunyu dok matek.”</verse>
				<verse number="8">Ka dine bed ni Joshua osemiyogi kar yueyo, to Nyasaye ok dochako owuoyo kuom kinde machielo.</verse>
				<verse number="9">Mano nyiso ni yueyo machalo gi yueyo mar chieng’ Sabato pod nitie ma jo-Nyasaye nyalo yudo,</verse>
				<verse number="10">nimar ka ng’ato odhi yueyo gi Nyasaye to oweyo tichne owuon mi oyueyo, mana kaka Nyasaye bende noweyo tichne ni oyueyo.</verse>
				<verse number="11">Emomiyo waketuru chunywa mondo wadonji e yueyono. Kik watamre yie kaka jogo notamore, nono to walal.</verse>
				<verse number="12">Wach Nyasaye ngima kendo tiyo, bende obith moloyo ligangla ma dhoge ariyo. Opowo chuny dhano, kendo odonjo nyaka iye mogik, kama opogoe paro gi chuny, kod fuoni gi ondhudho. Bende oketo bura ni paro kod dwaro manie chuny ng’ato.</verse>
				<verse number="13">Onge gimoro amora mochue, manyalo pondo ni Nyasaye, to gik moko duto elore e lela ni Jal ma nyaka wanyis gik ma wasetimo.</verse>
				<verse number="14">Emomiyo koro wamakuru yie ma wahulo matek, nikech wan gi Jadolo Maduong’ nosedhi nyaka e nyim Nyasaye. En Yesu Wuod Nyasaye.</verse>
				<verse number="15">Wan gi Jadolo Maduong’ manyalo kecho nyawowa nikech noteme e yore duto ma wan bende itemowae, to ne ok otimo richo.</verse>
				<verse number="16">Emomiyo wasuduru gi chir e nyim kom Nyasachwa mang’won, mondo okechwa, kendo okonywa kuom ng’wonone e kinde ma wadwaroe kony.</verse>
			</chapter>
			<chapter number="5">
				<verse number="1">Jodolo madongo duto iyiero kuom ji, kendo iketogi mondo giti ni ji e nyim Nyasaye, ka gichiwo mich gi misengni migologo richo.</verse>
				<verse number="2">Ginyalo dembo joma kia kod joma orwenyo, nikech gin giwegi bende nyawo obembogi e yore mang’eny.</verse>
				<verse number="3">Mano emomiyo nyaka gitim misengni ma gigologo richogi giwegi mana kaka gitimo ni ji.</verse>
				<verse number="4">Bende onge ng’ama nyalo yierore kende owuon mondo okaw tich maduong’ mar bedo jadolo maduong’, to Nyasaye kende ema yiero ng’ato, mi ket jadolo, mana kaka noketo Harun.</verse>
				<verse number="5">Kamano bende Kristo ne ok oyierore kende owuon mondo okaw duong’ mar bedo jadolo maduong’, to Nyasaye ema nokete jadolo maduong’ kawachone ni, “In e Wuoda, tinendeni asedoko Wuoru,”</verse>
				<verse number="6">Muma wacho bende kamoro machielo niya, “In jadolo nyaka chieng’ e kit tich dolo mar Melkizedek.”</verse>
				<verse number="7">E ndalo mane Yesu odak e pinyni ka dhano, ne olemo, kendo osayo Nyasaye mane nyalo rese e tho, ka oywak malit, kendo pi wang’e chuer. Nyasaye nowinjo ywakne nikech dembruokne.</verse>
				<verse number="8">Kata obedo ni ne en Wuod Nyasaye kamano, to nopuonjore winjo wach kuom masiche mane oneno,</verse>
				<verse number="9">Kendo kane osebedo ng’ama kare chuth, nodoko jakel warruok mosiko ni ji duto mawinjo wachne,</verse>
				<verse number="10">mi Nyasaye nochake ni Jadolo Maduong’ e kit tich dolo mar Melkizedek.</verse>
				<verse number="11">Wan gi weche mathoth ma dwawachnu kuom Melkizedek, to tugo tiendgi tek, nikech itu nok.</verse>
				<verse number="12">Tinde onego ubed jopuonj, to pod udwaro mana ng’ama puonjou nonro mar wach Nyasaye. Kar chamo chiemo motegno, to chak ema pod udwaro!</verse>
				<verse number="13">To ng’at mamadho mana chak kende pod en mana nyathi makwar, ma ok ong’eyo puonj man kuom wach makare.</verse>
				<verse number="14">Joma dongo to chamo chiemo motegno, nikech gisepuonjore, mi ging’eyo pogo gik mabeyo gi gik maricho.</verse>
			</chapter>
			<chapter number="6">
				<verse number="1">Omiyo koro waweuru chakruok mar wach Kristo, to wadhiuru nyime gi puonj motegno. Ok onego wachak wapuonju weche mokwongogo, ka gima wachako waketo mise kendo, nikech ung’eyo ni nyaka ulokru uwe timbe materou e tho kendo uyie kuom Nyasaye.</verse>
				<verse number="2">Wasepuonjou weche mag lwok mopogore opogore, gi yweyo lwedo kuom ji, gi chir mar joma otho, kod kum mochwere.</verse>
				<verse number="3">To koro wameduru mana dhiyo nyime, kendo mano ema wabiro timo ka Nyasaye oyie.</verse>
				<verse number="4">Joma yande ler oserieny e chunygi, mi obilo mich mar polo, kendo opognigi Roho Maler,</verse>
				<verse number="5">kendo obilo Wach Nyasaye, mi oyudo ni mit, mi ong’eyo teko mar piny mabiro,</verse>
				<verse number="6">to bang’e odok chien, ok nyal dwoki mi chak lokre kendo, nimar gin giwegi giguro Wuod Nyasaye e msalaba, kendo gimiyo ichaye ratiro.</verse>
				<verse number="7">Nyasaye guedho lowo mamwonyo pi koth ma chuene pile, kendo manyago cham makonyo joma pure.</verse>
				<verse number="8">To ka lowono nyago mana kudho kod buya, to ikwane ni oonge ohala. Nyasaye chiegni kuong’e, kendo mach nowang’e mi tieke!</verse>
				<verse number="9">To jowadwa, kata ka wawuoyo kodu kama, to wageno ni ubiro yudo gik mabeyo ma warruok kelo.</verse>
				<verse number="10">Nyasaye en jaadiera, kendo wiye ok nyal wil gi tichu kod hera ma usenyiso ni uherego, ka ukonyo joge, kaka usebedo kutimo kendo pod utimo,</verse>
				<verse number="11">to wagombo ahinya mondo ng’ato ka ng’ato otim kinda nyaka giko, mondo uyud chutho gima ugeno.</verse>
				<verse number="12">Kik utim samuoyo, to beduru joma luwo ranyisi mar jogo mayudo gik ma Nyasaye nosingore ni nomigi nikech giyie kendo gitimo kinda.</verse>
				<verse number="13">Kane Nyasaye osingore ni Ibrahim, to nokuong’ore gi nyinge owuon, nikech onge ng’ama duong moloye ma dine okuong’ore gi nyinge.</verse>
				<verse number="14">Nowacho niya, “Anaguedhi adier, mi ami nyikwayi bed mang’eny.”</verse>
				<verse number="15">Kuom mano, bang’ timo kinda, Ibrahim noyudo gima ne Nyasaye osesingorene.</verse>
				<verse number="16">Pile ji kuong’ore gi nying ng’ama duong’ moloyogi gi duong’, kendo kuong’ruok ema itiekogo weche duto manie kind ji, mondo kiawa moro obed maonge.</verse>
				<verse number="17">Mano emomiyo Nyasaye ne oguro singruokne kokonyore gi kuong’ruok, nikech ne odwaro ni mondo jogo mane onego oyud gik mane osingorenigi ong’e malong’o ni gima ochano timo ok nyal lokore.</verse>
				<verse number="18">Kuom mano, Nyasaye nokonyore gi gik moko ariyo ma ok nyal lokore, kendo ma ok onyal wachoe miriambo, tiende ni singruok gi kuong’ruok. To wan, joma osetony, koro wayudo jip motegno ka wamakogo geno manie nyimwa.</verse>
				<verse number="19">Genoni ema wan go. Ochalo gi loch mogur, motue chunywa kuome. Ok ong’ingni, to omoko matek ta. Okadho nanga mar rageng’, mi odonjo kama Ler Moloyo.</verse>
				<verse number="20">Kanyo ema Yesu nodonjoe nikech wan kotelonwa, kendo nodoko jadolo maduong’ nyaka chieng’ e kit tich dolo mar Melkizedek.</verse>
			</chapter>
			<chapter number="7">
				<verse number="1">Melkizedekno ne ruodh Salem, kendo ne en jadolo mar Nyasaye Manyalo Gik Moko Duto. Noromo gi Ibrahim kane Ibrahim dok dala koa loyo ruodhi, mi noguedhe.</verse>
				<verse number="2">En ema ne Ibrahim omiye achiel kuom apar, mag gik moko duto mane omayo ruodhigo. To tiend nying mar Melkizedek gin ariyo: mokwongo en ni ‘Ruoth Makare’, to bende en ruodh Salem, tiende ni ‘Ruodh Kue’</verse>
				<verse number="3">Onge wach moro mondiki ni en gi wuon kata min kata anywolane, kendo onge wach chakruok mar ndalone kata giko mar ngimane. En kaka Wuod Nyasaye. Osiko jadolo nyaka chieng’.</verse>
				<verse number="4">Parieuru duong’ ma jali nigo, ka Ibrahim kwarwa ema ne omiye achiel kuom apar mag gik mabeyo mope!</verse>
				<verse number="5">To chik ochiko nyikwa Lawi, ma gin joma tiyo tich dolo, mondo ochok achiel kuom apar mag gik moko kuom ogandagi, tiende ni gigol gigo kuom jo-Israel wetegi, kata obedo ni owetegigo bende gin nyikwa Ibrahim kamano.</verse>
				<verse number="6">Melkizedek to ne ok en nyakwar Lawi, to kata kamano Ibrahim nomiye achiel kuom apar mag gik mope, mi noguedho kata mana Ibrahim, ng’at mane oyudo singruok mag Nyasaye!</verse>
				<verse number="7">Ong’ere malong’o ni ng’ama duong’ ema guedho ng’ama tin.</verse>
				<verse number="8">To korka jodolo, to waneno ni joka Lawi, ma gin joma yudo achiel kuom apar mag gik mokogo, gin joma tho. Korka Melkizedek to waneno ni ng’at mane oyudo achiel kuom apar, Muma wacho ni pod ngima.</verse>
				<verse number="9">Chutho, wanyalo wacho ni kane Ibrahim ochulo achiel kuom apar, to kata mana Lawi nyakware, ma en ng’at mane onego oyud pok mar achiel kuom apar, bende nochulo pokno,</verse>
				<verse number="10">nimar Lawi ne pod nie ringre Ibrahim kwar mare kane Melkizedek oromo gi Ibrahim.</verse>
				<verse number="11">Chik mane omi jo-Israel notenore kuom tich dolo mar jo-Lawi. To ka dine bed ni tich dolo mar jo-Lawi ochopo tichne maonge gima orem, to onge gima dine mi jadolo moro machielo wuogi e kanyakla mar Melkizedek, to ok e kanyakla mar Harun.</verse>
				<verse number="12">To ka kit tich dolo oloki, to mano nyiso ni chik bende nyaka loki.</verse>
				<verse number="13">Awacho kamano nikech Jal mwawuoyo kuomeni, tiende ni ruodhwa, noa e dhoot moro ma ng’ato pok oaye mondo oti tich dolo kendo-mar-misango.</verse>
				<verse number="14">Ong’ere malong’o ni Ruodhwa noa e dhood Juda. To kane Musa owuoyo kuom tich jodolo ne ok omulo nying dhood Juda.</verse>
				<verse number="15">To tiend wachni medo nenore malong’o moloyo, ka jadolo machielo owuok machalo Melkizedek.</verse>
				<verse number="16">Ne ok okete e tich dolo kaka chik pinyni dwaro, to nokete kuom teko mar ngima maonge gima nyalo ketho,</verse>
				<verse number="17">mana kaka Muma wacho niya, “In jadolo nyaka chieng’ e kit tich dolo mar Melkizedek.”</verse>
				<verse number="18">Chik machon osegol oko nikech oonge teko kendo ok onyal konyo gimoro,</verse>
				<verse number="19">nimar Chik ne ok ochopo gima ne oketene. To geno manyien koro osekel, mamiyo wasudo machiegni gi Nyasaye.</verse>
				<verse number="20">To bende mano ne ok otim maonge kuong’ruok. Kane oketi jo-Lawi e tich dolo, to kuong’ruok ne onge.</verse>
				<verse number="21">Yesu to ne oket jadolo gi kuong’ruok, kaka Muma wacho ni, “Ruoth Nyasaye osekuong’ore, kendo ok nolokre ngang’ kuom wachne mawacho ni, ‘In jadolo nyaka chieng’.’ ”</verse>
				<verse number="22">Mano omiyo singruok ma Yesu osiro ber moloyo singruok machon.</verse>
				<verse number="23">Nitie wach moro machielo bende, jodolo ma jo-Lawi ne nyaka bed mang’eny, nikech kaka gin dhano matho, tho ne monogi siko e tichgi.</verse>
				<verse number="24">Yesu to nigi tich dolo ma ok we ni ng’at moro machielo, nikech osiko nyaka chieng’.</verse>
				<verse number="25">Kuom mano en gi teko mochwere mar reso jogo makadho kuome kasudo ir Nyasaye, nikech ongima nyaka chieng’ mondo okwanigi Nyasaye.</verse>
				<verse number="26">To jadolo maduong’ ma kamano ema wadwaro, nikech oler, kendo oonge ketho; chilo moro onge kuome, bende osepoge kuom joricho, kendo oseting’e malo moyombo polo.</verse>
				<verse number="27">Onge gima dimi otim misengni pile, kaka jodolo madongo moko kwongo timo misengni ma gipwodhogo richogi giwegi, to eka gitimo misengni mipwodhogo richo oganda. En to notimo misango dichiel kende, kane ochiwore en owuon ka misango.</verse>
				<verse number="28">Chik Musa to keto dhano adhana manyap mondo obed jodolo madongo, to weche singruok mane Nyasaye okuong’orego mane obiro achien bang’ Chik, oketo Wuowi mosedoko ng’ama kare chuth jadolo maduong’.</verse>
			</chapter>
			<chapter number="8">
				<verse number="1">To wach maduong’ kuom weche ma wasewacho e ma: Chutho wan gi jadolo maduong’ ma kamano. Obet e bat korachwich mar Kom Duong’ manie polo.</verse>
				<verse number="2">Obet kanyo ka otiyo Kama Ler maradier, ma en hema ma Nyasaye ema oguro, to ok dhano.</verse>
				<verse number="3">Jodolo madongo duto oketi mondo ochiw mich, kendo otim misengni, omiyo jadolowa maduong’ni bende nyaka bed gi gimoro mochiwo.</verse>
				<verse number="4">Ka da en e pinyka, to da ok obedo jadolo kata matin, nikech nite jodolo machiwo mich kaka Chik Musa dwaro.</verse>
				<verse number="5">Tich ma jodologo chiwo en kido gi tipo mar tich manie polo, mana kaka tich Musa bende nobet, nikech kane Musa chako tich gero Hema mar Romo gi Nyasaye, to Nyasaye nowachone niya, “Neni iloso gik moko duto machal gi kido mane onyisi e got.”</verse>
				<verse number="6">To tich ma Yesu oseyudo ber moloyo tich jodologo, mana kaka winjruok ma okelo ber moloyo winjruok machon, nikech en winjruok ma singruok mabeyo moloyo ema guro.</verse>
				<verse number="7">Ka dine winjruok mokwongo bed ma onge wach moro moremie, to Nyasaye ok dodwaro winjruok mar ariyo.</verse>
				<verse number="8">To Nyasaye noneno wach moro morem kuom joge, mana kaka Muma wacho ni, “Ruoth Nyasaye owacho niya, ‘Ndalo biro ma anatimie singruok manyien gi dhood Israel kod dhood Juda.</verse>
				<verse number="9">Ok nochal gi singruok mane atimo gi kweregi, kane atayogi, kagologi e piny Misri, nimar ne ok girito singruok mane atimo kodgino, mi an bende ne ajwang’ogi’</verse>
				<verse number="10">To Ruoth medo wacho niya, ‘Singruok ma anatim gi dhood Israel bang’ ndalogo e ma: Anaket chikena e parogi, kendo anandikgi e chunygi. Anabed Nyasachgi, mi ginibed joga</verse>
				<verse number="11">Onge ng’ama nopuonj wadgi, kata ma nopuonj omin mare, kawachone ni, “Ng’e Ruoth,” nikech giduto gining’eya, chakre ng’at matinie moloyo nyaka ng’ama duong’ie moloyo.</verse>
				<verse number="12">Anang’wonnigi giduto kuom timbegi maricho, kendo ok nachak apar richogi ngang’.’ ”</verse>
				<verse number="13">To ka Nyasaye wuoyo kuom singruok manyien kamano, to mano nyiso ni osemiyo singruok mokwongo odoko machon, kendo ong’ere ni gima odoko machon, kendo oti, chiegni rumo.</verse>
			</chapter>
			<chapter number="9">
				<verse number="1">Singruok mokwongo ne nigi chike moko miluwo kilamo Nyasaye, to bende ne en gi kar lemo molosi e pinyka.</verse>
				<verse number="2">Ne olos hema ma ong’ad iye ariyo. Kama ikwongo donjoe iluongo ni Kama Ler. Kanyo ema ne nitie rachung taya, gi mesa moketie Makati miketo e nyim Nyasaye pile.</verse>
				<verse number="3">To tok nanga mar rageng’ mar ariyo, ne nitie Hema moro miluongo ni Kama Ler Moloyo.</verse>
				<verse number="4">Ei hemano ne nitie kendo-mar-misango molos gi dhahabu miwang’oe ubani, kod Sandug Muma, gi ludh Harun mane oloth, kod kite mopa mondikie Singruok.</verse>
				<verse number="5">To ewi Sandugno ne nitie kido mag malaika miluongo ni kerubi, manyiso duong’ maler mar Nyasaye. Buombegi noumo kama igoloe richo. To ok wanyal wuoyo matut kuom gigo sani.</verse>
				<verse number="6">Kamano e kaka ne ochan gigo. Jodolo donjo e hema maoko pile, kendo tiyo tijegi mag lemo.</verse>
				<verse number="7">Hema mar ariyo to jadolo maduong’ kende ema donjoe nyadichiel higa ka higa. To bende ok onyal donjo kanyo ka oonge gi remo ma ochiwo mondo obed misango mopwodhogo richone owuon, kendo mopwodhogo richo ma oganda otimo ka ok ong’eyo.</verse>
				<verse number="8">Kamano Roho Maler nyisowa ni ka hema maoko pod nitie, to yo midonjogo Kama Ler Moloyo pok oyaw.</verse>
				<verse number="9">Mano en ranyisi manyiso kaka gik moko chalo e kinde ma kawuono. Onyiso ni mich gi misengni ma ichiwo ni Nyasaye ok nyal miyo chuny jalemo bedo malong’o chuth,</verse>
				<verse number="10">nimar gik mobadhe gin mana chiemo gi gik ma imadho kod tim lwok mopogore opogore. Magi gin mana chik mag tim maoko ma oketi mondo oti nyaka chop kinde ma Nyasaye losoe gik moko manyien.</verse>
				<verse number="11">To koro Kristo osebiro. En jadolo maduong’ ma wuon gik mabeyo ma koro nitie ka. Hema ma otiyoe en hema man gi duong’ moloyo kendo malong’o chuth. En hema ma ok olos gi lwedo, tiende ni ok en mar piny mochueni.</verse>
				<verse number="12">Kristo nodonjo Kama Ler dichiel kende, to ok koting’o remb diek kata emb nyiroye, to mana koting’o rembe owuon, mi oyudonwa warruok mochwere.</verse>
				<verse number="13">Ka remb diek gi remb ruedhi kod buch roya mikiro nyalo pwodho ringre joma ogak mi gidok maler,</verse>
				<verse number="14">to koro remb Kristo dipwodh chunywa maler marom nadi! Kuom Roho mochwere, Kristo nochiwore owuon ni Nyasaye ka misango maonge songa, mi ogolowa e timbe materowa e tho, mondo walam Nyasaye mangima.</verse>
				<verse number="15">Omiyo Kristo e jal makelo winjruok manyien, mondo jogo mane oluongi oyud mwandu mochwere mane Nyasaye osingore ni gibiro yudo. Mano nyalo timore nikech tho osebetie makelo resruok kuom richo mane otim e ndalo winjruok machon.</verse>
				<verse number="16">To ka ng’ato lamo ni ji gige, to gigego ok pogi kapok ong’ere malong’o ni osetho.</verse>
				<verse number="17">To kapod ongima to lemoneno onge gi teko kata matin.</verse>
				<verse number="18">Mano emomiyo kata mana winjruok mokwongono ne ok ochako tich ka onge remo.</verse>
				<verse number="19">Mano en adier, nikech kane Musa osehulo ni ji chike duto, nokawo remb nyiroye gi diek, kaachiel gi pi, mi okiro e kitap Chik, kendo okiro kuom ji duto, nokiro remono gi yie rombo malando kod owino,</verse>
				<verse number="20">kowacho niya, “Ma e remo mar singruok mane Nyasaye ochikou mondo uriti.”</verse>
				<verse number="21">Kamano bende e kaka Musa nokiro remo e Hema mar Romo gi Nyasaye, gi gik moko duto mane itiyogo e tich lemo.</verse>
				<verse number="22">Chutho, kaluwore gi Chik Musa to chiegni ni gik moko duto ipwodho gi remo, kendo ka remo ok ochuer, to golo richo onge.</verse>
				<verse number="23">Kane owinjore ni gigo, ma gin mana kido mag gik manie polo, nyaka pwodh gi misengni ma kamago, to kara gik manie polo hie nyaka pwodh gi misengni mabeyo moloyo mago.</verse>
				<verse number="24">Awacho kamano nikech Kristo ne ok odonjo Kama Ler molos gi lwedo, ma en mana kido mar Kama Ler hie, to nodonjo e polo hie, mondo koro ochung’nwa e nyim Nyasaye.</verse>
				<verse number="25">Ok odonj mondo ochiwre pile, kaka jadolo maduong’ donjo Kama Ler higa ka higa gi remb chiayo,</verse>
				<verse number="26">nikech ka da bed ni otimo kamano, to dine osande pile, chakre chuech piny. To e ndalo ma piny rumoeni osefwenyore mana dichiel kende, ni mondo otiek richo, kochiwore owuon ka misango.</verse>
				<verse number="27">Ng’ato ka ng’ato nyaka tho mana dichiel kende, to bang’ mano Nyasaye yale.</verse>
				<verse number="28">Mano e kaka Kristo bende ne ochiw ka misango dichiel kende, mondo oting’ richo mag ji mang’eny, to obiro fwenyore kendo mar ariyo, to ok ni mondo ogol richo, to mana ni mondo okel warruok ni jogo morite.</verse>
			</chapter>
			<chapter number="10">
				<verse number="1">To Chik Musa oting’o mana kido mar gik mabeyo mabiro, to ok giting’o gigo hie. Misengni ma jodolo timo ka luwore gi Chik gitimo higa ka higa. To mano nyiso ni Chik ok nyal miyo jolemo bed kare chutho,</verse>
				<verse number="2">nikech ka dine ni Chik nyalo timo kamano, to misengnigo dowe chuth, nimar ka osepwodh jolemo chuth, to richo ok dichak chand parogi kendo.</verse>
				<verse number="3">To kar golo richo, to misengni mitimogo paronigi mana richogi higa ka higa,</verse>
				<verse number="4">nikech remb ruedhi gi remb diek ok nyal golo richo.</verse>
				<verse number="5">Mano emomiyo, kane Kristo biro e piny, nowacho ni Nyasaye niya, “Ok misengni kod chiwo ema nidwaro, to ringruok ema iseikona.</verse>
				<verse number="6">Misengni miwang’o pep, gi misengni mag golo richo, bende ne ok imorgo.</verse>
				<verse number="7">Omiyo nowacho niya, ‘Era e! A Nyasaye, asebiro mondo atim dwaroni, mana kaka Muma wacho kuoma e Kitap Chik.’ ”</verse>
				<verse number="8">Waneno ni mokwongo Kristo nowacho niya, “Misengni gi chiwo, kata misengni miwang’o pep, gi misengni mag golo richo, ne ok idwaro, bende ne ok imorgo,” kata obedo ni Chik dwaro mondo otimgi kamano.</verse>
				<verse number="9">To eka nowacho niya, “Era e! A Nyasaye, asebiro mondo atim dwaroni.” Kamano Yesu Kristo ketho yo machon mar chiwo chiayo ka misango, to okelo yo manyien ma ng’ato chiwoe ngimane owuon.</verse>
				<verse number="10">Wan to opwodhowa nikech Yesu Kristo nochiwo ringre owuon nyadichiel kende, kotimo mana gima ne Nyasaye dwaro.</verse>
				<verse number="11">Jodolo duto mag jo-Yahudi chung’ katiyo tich lemo odiechieng’, kendo ginwoyo mana misengni ma gitimo pile, ma ok nyal golo richo kata matin.</verse>
				<verse number="12">Kristo to notimo misango achiel kende mar golo richo, moromo nyaka chieng’, mi obet e bad Nyasaye korachwich, mana kaka Muma wacho.</verse>
				<verse number="13">Chakre kindeno orito nyaka Nyasaye ket wasike bed raten tiende.</verse>
				<verse number="14">Osemiyo joma opwodhi kamano odoko joma long’o chuth nyaka chieng’ kuom misango achiel mane otimono.</verse>
				<verse number="15">Roho Maler bende nyisowa ni mano en adier. Mokwongo owacho niya,</verse>
				<verse number="16">“Singruok ma anatim kodgi bang’ ndalogo e ma: Anaket chikena e chunygi, kendo anandikgi e parogi. An Ruoth Nyasaye ema awacho kamano.”</verse>
				<verse number="17">To omedo wacho ni, “Ok nachak apar richogi kod kethogi ngang’.”</verse>
				<verse number="18">To ka richo osewe, to misango mar golo richo onge gi tich.</verse>
				<verse number="19">Emomiyo owetena, koro wanyalo donjo Kama Ler Moloyo gi chir, nikech Yesu osethonwa,</verse>
				<verse number="20">mi oyawonwa yo manyien kendo mangima kuom ringre owuon, mondo wakadh nanga mar rageng’ wadonj e nyim Nyasaye.</verse>
				<verse number="21">Kaka koro wan gi jadolo maduong’ e od Nyasaye,</verse>
				<verse number="22">wasuduru ir Nyasaye gi chuny maradier, kendo ka wan gi yie motegno, bende ka chunywa manyisowa ni wan joketho opwodhi, kendo ka ringrewa olwoki gi pi maliw.</verse>
				<verse number="23">Wamakuru matek gik mwahulo ni wageno kuomgi, mak wamindni, nikech Nyasaye mane omiyowa singruokne en jaadiera.</verse>
				<verse number="24">Ng’ato ka ng’ato nyaka par kaka onyalo jiwo wadgi omed bedo gi hera kod timbe mabeyo.</verse>
				<verse number="25">Kik wawe mak wachokore kaachiel, kaka jomoko oseweyo timo, to nyaka wajiwreuru ng’ato gi ng’ato, to moloyo onego utim kamano kuneno ka Chieng’ Ruoth sudo machiegni.</verse>
				<verse number="26">Ka wasiko watimo richo mana mar ayiem, bang’ ng’eyo adiera, to onge misango moro mapod odong’ manyalo golo richowa.</verse>
				<verse number="27">Gima odong’ en mana kibaji, kwang’eyo ni wachomo bura, gi mirima mager ka mach, ma Nyasaye biro tiekogo joma otamore yie kuome.</verse>
				<verse number="28">Ja-Yahudi moro amora machayo Chik Musa to inego ma ok okechi, ka nitie joneno ariyo kata adek manyalo hulo ni otimo kamano.</verse>
				<verse number="29">To koro parieuru kum malit moloyo ma ng’at machayo Wuod Nyasaye onego yudi! Ng’at ma kamano osekawo remo mar singruok mane opwodhego ka gima nono, kendo osejaro Roho mar ng’wono!</verse>
				<verse number="30">Wang’eyo Jal mane owacho niya, “An ema nachul kuor. Adier, anachul maonge kiawa!” kendo mane owacho ni ni, “Ruoth nong’ad bura ni joge.”</verse>
				<verse number="31">En gima lich miwuoro, lwar e lwet Nyasaye mangima!</verse>
				<verse number="32">Parieuru gik mane otimorenu e ndalo mokadho, kane ler mar Nyasaye orieny e chunyu. Kata obedo ni ne un e lweny mager kendo matek, to ne utimo kinda ka udhil.</verse>
				<verse number="33">Jomoko kuomu nodoko ka joma ourore e nyim ji, kiyanyogi kendo isandogi, to moko bende ne ok oringo oweyo joma ne itimonigi kamano.</verse>
				<verse number="34">Ne usandoru kaachiel gi joma ne otue e jela, bende ne uyie mondo oyak giu, kung’eyo ni un gi mwandu maber moloyo, kendo mosiko.</verse>
				<verse number="35">Emomiyo kik uwit geno ma un-go, nikech obiro kelo pok maduong’.</verse>
				<verse number="36">To timuru kinda mondo utim gima Nyasaye dwaro, mi uyud gima osesingore ni nomiu,</verse>
				<verse number="37">Kaka Muma wacho niya, “Pod odong’ mana kinde matin kende, eka jal monego bi nobi. Ok nodeki!</verse>
				<verse number="38">Yie ema nomi ng’ata makare bed mangima. To ka odok chien, to ok nabed mamor kode.”</verse>
				<verse number="39">Wan to ok wan kuom jogo madok chien kendo lal, to wan kuom jogo moyie, kendo ma Nyasaye biro reso.</verse>
			</chapter>
			<chapter number="11">
				<verse number="1">To yie en ang’o? Yie en bedo gi adiera ni wabiro yudo gik mwageno, kendo en bedo gi ratiro maonge kiawa ni gik ma ok wanyal neno, nitie.</verse>
				<verse number="2">Yie mane kwerewa nigo nomiyo Nyasaye oyie kodgi.</verse>
				<verse number="3">Yie ema omiyo wang’eyo ni Wach Nyasaye ema nochueyo gik moko duto manie polo gi piny. Ne omiyo gik mantie owuok kuom gik maonge.</verse>
				<verse number="4">Yie ema nomiyo Habil otimo ni Nyasaye misango malong’o, moloyo misango mane Kain otimo. Kuom yie mare Nyasaye noyie kode ni en ng’at makare, nikech Nyasaye noyie gi gik mane ochiwo, kendo kuom yieneno pod owuoyo, kata obedo ni osetho.</verse>
				<verse number="5">Yie ema nomiyo okaw Enoka, oter e ngima, mak okadho e tho. Muma wacho niya, “Ne obedo maonge, nikech Nyasaye nosegole.” Wang’eyo ni yie mane en-go ema ne omiyo ogole, nimar Muma bende wacho ni, “Kane pok ogole ne en ng’at malong’o ni Nyasaye.”</verse>
				<verse number="6">To ng’at maonge gi yie ok nyal bet malong’o ni Nyasaye, nimar ng’ama dwaro biro ir Nyasaye nyaka yie ni Nyasaye nitie, kendo ni en gi mich momiyo joma dware.</verse>
				<verse number="7">Yie ema nomiyo Nowa owinjo siem mane Nyasaye osiemego kuom gik mabiro. Ne omako wach, omiyo nohondho yie mi oresogo joode. Kamano noketo ni piny bura, kendo en owuon yieneno nomiyo obedo e winjruok gi Nyasaye.</verse>
				<verse number="8">Yie ema nomiyo Ibrahim oyie luong mar Nyasaye, mi odhi e piny mane Nyasaye osingore ni nomiye, kendo noweyo pinygi ka okia kuma odhiye.</verse>
				<verse number="9">Yie ema nomiyo odak mana ka jadak e piny ma ok mare, kata obedo ni ne en piny mane Nyasaye osingore ni nomiye. Ne odak e hema, mana kaka Isaka kod Jakobo bende nodak. Gin bende Nyasaye nosesingorenigi kamano.</verse>
				<verse number="10">Ibrahim nodak e hema kamano, nikech nogeno yudo dala man gi mise motegno, mane Nyasaye ema ochano kendo ogero.</verse>
				<verse number="11">Yie ema nomiyo Sara owuon bende onwang’o teko mar mako ich, kata obedo ni ne en migumba, kendo ndalone mar nywol nosekadho kamano. Noyudo tekono nikech nokwano ni Jal mane osesingorene en jaadiera.</verse>
				<verse number="12">Kuom mano Ibrahim, mane chalo gi ng’ama osetho, noyudo nyikwayo mang’eny ka sulue manie polo, kendo mathoth ka kuoyo manie dhonam ma ok nyal kwan.</verse>
				<verse number="13">Jogo duto notho ka nigi yie. Ne ok ginwang’o gik mane Nyasaye osingorenigi ni nomigi, to ne ginenogi gi kuma bor, mi giyie ni gin gik mantie adier. Ne gihulo ratiro ni gin mana welo gi jowuoth e piny ka.</verse>
				<verse number="14">Ka ji wuoyo kamano, to mano nyiso malong’o ni gigeno yudo piny ma margi giwegi.</verse>
				<verse number="15">Ka dine pod giparo ber mar piny mane giaye, to dine giseyudo kinde mar dok kuno.</verse>
				<verse number="16">To koro ne gigombo piny maber moloyo, tiende ni piny polo. Mano emomiyo wi Nyasaye ok kuodi kiluonge ni Nyasachgi, nikech oseikonigi dala.</verse>
				<verse number="17">Yie ema nomiyo Ibrahim ochiwo Isaka ka misango, kane Nyasaye oteme. Kata obedo ni Nyasaye nosesingorene,</verse>
				<verse number="18">kendo onyise ni joka Isaka kende ema nobed nyikwaye, to pod ne oyie mana chiwo wuode ma midermano.</verse>
				<verse number="19">Ibrahim noyie ni Nyasaye nyalo chiero nga’t motho, kendo chutho nodwokne Isaka mana ka gima osechier oa kuom joma otho.</verse>
				<verse number="20">Yie ema nomiyo Isaka oguedho Jakobo gi Esau, kendo ema nomiyo owuoyo kuom gik mabiro timore.</verse>
				<verse number="21">Bende kane Jakobo chiegni tho, to yie ema nomiyo oguedho yawuot Josef moro ka moro, kendo olamo Nyasaye koyiengore e ludhe.</verse>
				<verse number="22">Yie ema ne omiyo Josef owuoyo kuom wuok jo-Israel e piny Misri, kane ochiegni tho. Nogolo chik bende kuom gima onego otim gi chokene.</verse>
				<verse number="23">Yie ema ne omiyo, kane onywol Musa to jonywolne nopande kuom dueye adek, nikech ne gineno ka en nyathi man gi chia. Mano omiyo ne gibedo gi chir, mi giketho chik ruodh Misri.</verse>
				<verse number="24">Yie ema ne omiyo Musa odagi ni kik luonge ni wuod nyar Farao, kane osedoko ng’ama duong’.</verse>
				<verse number="25">Noyiero mondo osande gi jo-Nyasaye, kar bedo gi mor mar richo marumo bang’ ndalo matin,</verse>
				<verse number="26">nimar noneno ni achaya miyudo nikech Mesia nigi mwandu maduong’ moloyo mwandu mag Misri. Noketo chunye kuom pok mane Nyasaye biro miye.</verse>
				<verse number="27">Yie ema nomiyo owuok Misri ka ok oluoro mirimb ruoth. Ne odhil mana ka ng’ama oneno Nyasaye ma ok ne.</verse>
				<verse number="28">Yie bende ema ne omiyo oloso Sap Pasaka, kendo okiro remo e sirni mag dhoudi, mondo Malaika ma Janek kik mul jo-Israel makayo.</verse>
				<verse number="29">Yie ema ne omiyo jo-Israel ong’ado Nam Makwar, mana ka gima en lowo motwo. Jo-Misri to kane otemo ng’ade, to pi noimo.</verse>
				<verse number="30">Yie ema ne omiyo ohinga mar Jeriko opodho kane jo-Israel oseluore kuom ndalo abiriyo.</verse>
				<verse number="31">Yie ema ne omiyo Rahab, dhako mane jachode, ok onegi kane inego joma ne otamore winjo wach Nyasaye. Ne ok onege nikech ne oserwako jombetre gi ng’wono.</verse>
				<verse number="32">To an dachak awach ang’o? Thuolo ditama mar wuoyonu kuom Gidion gi Barak gi Samson gi Jeftha gi Daudi gi Samwel kod jonabi.</verse>
				<verse number="33">Yie ema ne omiyo giloyo pinje mamoko, kendo girito ji gi bura makare, mi giyudo ni Nyasaye ochopo singruokne.</verse>
				<verse number="34">Yie ema ne omiyo giumo dho sibuoche, kendo ginego gero mar mach, bende gitony e lweny. Kata obedo ni ne gin joma nyap, to yie nomiyo gibedo joma rateke, kendo gidoko joma ger e lweny, mi giriembo jolweny mane oa e pinje mamoko.</verse>
				<verse number="35">Yie ema ne omiyo ochier ni mon moko jogi mane osetho. Jomoko ne osand malit, kane ok oyie ni mondo oresi, nikech ne gidwaro ni chieng’ moro gichier e ngima maber moloyo.</verse>
				<verse number="36">Jomoko ne oyany kendo ochwadi, to jomoko ne otue mi oketi e jela.</verse>
				<verse number="37">Moko ne ogo gi kite, to moko nong’ad sirunda, to moko bende noneg gi ligangla. Ne girwakore gi piende rombe kod piende diek, ka gidhier kendo kisandogi, bende ka gin gi chandruok malit.</verse>
				<verse number="38">Ne gin joma beyo gilala ma ok owinjore bed e pinyni. Ne gibayo abaya e thimbe kod gode ka gidak e rogo kod buche manie lowo.</verse>
				<verse number="39">Jogo duto Nyasaye ne oyiego nikech yie mane gin-go, to kata kamano ne ok ginwang’o gik mane Nyasaye osesingore ni nomigi nikech nosechano gima ber moloyo, koparowa, tiende ni ne ok odwar miyo gidoko joma kare mak mana ka wan kaachiel kodgi.</verse>
			</chapter>
			<chapter number="12">
				<verse number="1">Emomiyo ka koro oganda mang’ongo mar joneno opie molworowa ka bor polo kama, to wan bende waweuru ting’ duto kod richo maduodowa, kendo waringuru matek, kwanano ni ng’uech moseketwae.</verse>
				<verse number="2">Nyaka wachom wang’wa kuom Yesu ma jatendwa e yor yie, a chakruok nyaka giko. Ne oyie tho e msalaba, kochayo wichkuot mar tho ma kamano, nikech mor mane obiro yudo achien. To koro osebet piny e bat korachwich mar komduong’ mar Nyasaye.</verse>
				<verse number="3">Parieuru Jal mane odhil gi sigu mager mane joricho nigo kode mondo un bende kik uol kendo chunyu kik a.</verse>
				<verse number="4">E lweny mukedoe gi richo, pok ukedoe nyaka jomoko kuomu otho.</verse>
				<verse number="5">Koso wiu osewil gi weche Muma ma Nyasaye jiwougi, kowuoyo kodu kaka nyithinde niya, “Wuoda, kik icha kum ma Ruoth Nyasaye kumigo, kata kik chunyi nyosre ka okweri,</verse>
				<verse number="6">nikech ng’ama Ruoth ohero ema okumo. Adier, yawuote duto moyiego ema ochwado.”</verse>
				<verse number="7">Nyaka ubed modhil nikech un joma ipuonjo, nimar chandruoku nyiso ni Nyasaye okawou mana ka yawuote. Koso bende nitie wuowi moro ma wuon ok kum?</verse>
				<verse number="8">Ka Nyasaye ok kumu kaka okumo yawuote duto, to mano nyiso ni ok un yawuote hie, to un mana kimirwa.</verse>
				<verse number="9">To bende wuonewa mag pinyni ne kumowa, kendo ne wamiyogi luor kaka owinjore. To koro Wuonwa mar chuny dwami luor malich machal nadi mondo wayud ngima!</verse>
				<verse number="10">Wuonewago ne kumowa kuom kinde matin kaka ne giparo ni bernigi. Nyasaye to kumowa koparo gima dikonywa, ni mondo wadok joma ler, mana kaka en bende oler.</verse>
				<verse number="11">E sa mikumoe ng’ato, to kum ok nenre ka gima ber, to onenore mana malit. Achien to, joma osepuonji e yor kum nyago olemo mokue, tiende ni ngima maler.</verse>
				<verse number="12">Emomiyo jing’uru bedeu mobengore kod chongeu monyosore.</verse>
				<verse number="13">Losuru yore muluwo ochikre tir, eka tiendeu malit ok nowil, to nochangi.</verse>
				<verse number="14">Temuru mondo ubed gi kue kod ji duto, kendo beduru gi ngima maler, nikech ka ng’ato ok ler, to ok none Ruoth.</verse>
				<verse number="15">Ritreuru mondo une ni onge ng’ato kuomu molal, kendo oweyo ng’wono mar Nyasaye, bende kik sigu moro bed e kindu, manyalo kelo chandruok, mi keth ji mang’eny.</verse>
				<verse number="16">Ritreuru mondo kik ng’ato kuomu bed ng’ama terore kata ng’ama ok oluoro Nyasaye ka Esau, mane ong’iewo duong’ne mar nywol mana ni mondo ochiem dichiel kende!</verse>
				<verse number="17">Ung’eyo ni bang’e, kane odwaro mondo wuon mare oguedhe gi gueth ma wuowi makayo onego oyudi to ne okwere, nikech ne ok onyal yudo yo molokogo gima nosetimo, kata obedo ni ne odwaro yo ma dolokego gi pi wang’ kamano.</verse>
				<verse number="18">Un ok uchal gi jo-Israel machon. Ok uchung’ e nyim gima unyalo mulo, kaka ne gichung’ e nyim got Sinai, kama mach kaknie, gi mudho mandiwa kod ong’weng’o, gi kalausi mager,</verse>
				<verse number="19">gi koko mar tung’ maywak, kod dwol malich. Joma ne owinjo dwolno nokwayo ni mondo owegi kik gichak giwinje kendo.</verse>
				<verse number="20">Luoro nomakogi nikech chik mane omigi ni, kata mana le kogere e godno to nyaka go gi kite, mi tho.</verse>
				<verse number="21">Gima ne ginenono ne lich mokadho, omiyo Musa nowacho niya, “Luoro omaka, kendo atetni.”</verse>
				<verse number="22">Ooyo, un uchung’ e nyim got Sayun, dala mar Nyasaye mangima, ma en Jerusalem manie polo, kendo uchung’ e nyim malaika gana gi gana. Unie nyim chokruok ma galamoro mar nyithind Nyasaye.</verse>
				<verse number="23">En chokruok mar nyithind Nyasaye makayo, ma nyinggi ondiki e polo. Uchung’ e nyim Nyasaye ma Jang’ad Bura ni ji duto, kendo e nyim chuny joma beyo ma Nyasaye osemiyo odoko joma kare.</verse>
				<verse number="24">Usebiro ir Yesu, jagach mosekelo winjruok manyien, ma rembe mokir nyiso wach maber moloyo wach mane remb Habil onyiso.</verse>
				<verse number="25">Ritreuru mondo kik utamru winjo dwond Jal mawuoyo kodu. Joma notamore winjo dwond Musa kane Nyasaye omiyo owuoyo gi ji e piny, ne ok otony. Wan to dwatony nadi ka watamore winjo Jal mawuoyo kodwa gie polo?</verse>
				<verse number="26">Adier, dwonde noyiengo piny e ndalono, to koro osesingore niya, “Pod abiro yiengo piny nyadichiel kendo. To ok piny kende ema abiro yiengo, to koda ka polo bende abiro yiengo.”</verse>
				<verse number="27">To wach mawachoni, “Pod nyadichiel kende,” nyisowa ni ibiro golo gik mayiengni, tiende ni gik moko mosechue mondo gik ma ok yiengni ema odong’ osiki.</verse>
				<verse number="28">Emomiyo wagouru erokamano ni Nyasaye, nikech wanwang’o piny manyien ma ok nyal yiengni, walameuru kaka owinjore, ka wamiye duong’ kod luor,</verse>
				<verse number="29">nikech Nyasachwa en mach ma tieko gik mowang’o duto.</verse>
			</chapter>
			<chapter number="13">
				<verse number="1">Hera ma owete kuom Kristo oherorego mondo osiki.</verse>
				<verse number="2">Kik uwe mak urwako welo e miechu, nikech rwako welo nomiyo jomoko opo mana korwako malaika!</verse>
				<verse number="3">Paruru joma nie jela, mana ka gima un bende otueu kodgi. Joma chandore bende paruru mana ka gima un bende un kodgi.</verse>
				<verse number="4">Ji duto mondo okwan kend ka gima duong’, kendo singruok ma joma okendore osingorego nyaka rit matek, nikech Nyasaye nokum joma terore, bed ni gin yawuowi gi nyiri, kata chwo gi mon.</verse>
				<verse number="5">Kik ubed joma ohero pesa, to gik ma un-go ema mondo oromu, nikech Nyasaye owuon osewacho niya, “Ok anaweyi, kata jwang’i ok anajwang’i ngang’.”</verse>
				<verse number="6">Mano emomiyo wanyalo wacho gi chir niya, “Ruoth e jakonyna, emomiyo ok nabed maluor. Ere gima dhano ditimna?”</verse>
				<verse number="7">Paruru jotendu mane owachonu wach Nyasaye. Paruru kaka ngimagi ne chalo, kod tich mane gitiyo, mondo un bende ubed gi yie machalo gi yie mane gin-go.</verse>
				<verse number="8">Yesu Kristo ok lokre, to en achiel, nyoro, tinende, kendo nyaka chieng’.</verse>
				<verse number="9">Puonj moro mayore kendo magalagala kik golu e yo. En gima ber ka chunywa yudo teko kuom ng’wono mar Nyasaye, to ok kuom rito chike mag chiemo michamo, nikech rito chike ma kamago pok okonyoe ng’at moritogi.</verse>
				<verse number="10">Wan gi kendo-mar-misango ma jodolo matiyo e Hema Maler onge gi ratiro mar chamo misengni motimie.</verse>
				<verse number="11">Jadolo maduong’ tero remb jamni Kama Ler Moloyo mondo ochiw ka misango mar golo richo. Ringregi to iwang’o oko mar kambi.</verse>
				<verse number="12">Mano emomiyo Yesu bende ne onegi oko mar dala Jerusalem mondo opuodh ji gi rembe owuon.</verse>
				<verse number="13">Omiyo koro wawuoguru wadhi ire oko mar kambi, kwating’o achaye mane en bende oting’o,</verse>
				<verse number="14">nimar e pinyni waonge gi dala mosiko, to wageno yudo dala mapod biro.</verse>
				<verse number="15">Emomiyo, kuom Yesu, pile watimuru ni Nyasaye misango mar pak. Adier, dhowa mohulo nyinge mondo opake pile.</verse>
				<verse number="16">Kik uwe mak utimo timbe ng’wono, kendo poguru giu ni joma chandore, nikech mago e misengni ma Nyasaye morgo.</verse>
				<verse number="17">Winjuru wach jotendu, kendo timuru gik ma giwacho. Giritou odiechieng’ gotieno ma ok giyue, nikech nyaka ginyis Nyasaye wach kaka gisetiyo. Ka uluorogi, to gibiro tiyo gi mor to ka uchayogi to ginyalo tiyo ka gijur, to mano ok nyal konyou.</verse>
				<verse number="18">Lemnwauru alema, nikech wang’eyo ni waonge gi wach ma chunywa ketonwae bura, nimar wadwaro mana timo maber e yore duto.</verse>
				<verse number="19">Akwayou gi chunya duto ni, lemnauru mondo Nyasaye odwoga iru piyo.</verse>
				<verse number="20">Nyasach kue mane ochiero Ruodhwa Yesu oa kuom joma otho gi teko mar remb muma mochwere, mi okete Jakwath Maduong’ mar rombe,</verse>
				<verse number="21">mondo omiu gik moko duto mabeyo mondo utim dwarone. En ema mondo otim gima long’one e chunywa kuom Yesu Kristo. Duong’ obedne nyaka chieng’. Amin.</verse>
				<verse number="22">To akwayou owetena ni yieuru gi wach ma ajiwougoni, nikech asendiko mana weche manok kende.</verse>
				<verse number="23">Adwaro ni mondo ung’e ni owadwa Timotheo osegony, kendo ka ochopo ka piyo, to anabi kode ka abiro nenou.</verse>
				<verse number="24">Mosnauru jotendu duto, kod jo-Nyasaye duto. Owetewa ma jo-Italia bende omosou.</verse>
				<verse number="25">Ng’wono obed kodu un duto. Amin.</verse>
			</chapter>
		</book>
		<book number="59">
			<chapter number="1">
				<verse number="1">An Jakobo, misumba Nyasaye kod Ruoth Yesu Kristo, amoso jo-Nyasaye duto ma oseke e piny ngima.</verse>
				<verse number="2">Owetena, ka uyudo tem mayoreyore, to kwanreuru ka johawi,</verse>
				<verse number="3">nimar ung’eyo ni tem mitemogo yieu ema miyo ubedo gi kinda.</verse>
				<verse number="4">To nyaka utim kinda nyaka giko mondo ubed joma olony kendo makare chutho, ma ok urem e yo moro amora.</verse>
				<verse number="5">To ka ng’ato kuomu riekone orem, to ber mondo okwa Nyasaye, kendo Nyasaye nomedne rieko, nikech ochiwo gi ng’wono mak ochayo ng’ato.</verse>
				<verse number="6">To ka ukwayo, to nyaka ubed gi yie, ma ok uriwo gi kiawa kata matin, nikech ng’ama riwo gi kiawa chalo gi apaka mar nam ma yamo tugo kendo tagore.</verse>
				<verse number="7">Ng’at ma kamano kik par ni doyud gimoro kuom Ruoth,</verse>
				<verse number="8">nikech en jahubagabaga, kendo ok oket chunye e gimoro achiel.</verse>
				<verse number="9">Ka Nyasaye oting’o owadwa moro modhier malo, to mondo obed mamor.</verse>
				<verse number="10">To owadwa ma jamoko bende mondo obed mamor ka Nyasaye odwoke piny, nikech jamoko biro lal nono mana ka maua mae thim.</verse>
				<verse number="11">Ka chieng’ owuok makech to wang’o maua kendo thiepene lwar piny, bang’e kite maber lal nono. Kamano e kaka jamoko bende biro lal nono mana ka tiyo tichne.</verse>
				<verse number="12">Ng’at ma nano ka iteme en jahawi, nikech koseloyo tem to noyud osimbo mar ngima ma Ruoth nosingore ni nomi jogo mohere.</verse>
				<verse number="13">To ng’at ma itemo kik wach ni Nyasaye teme, nikech onge richo manyalo temo Nyasaye, kendo en owuon ok otem ng’ato.</verse>
				<verse number="14">To ng’ato ka ng’ato gombone owuon ema temo kendo yondho.</verse>
				<verse number="15">Eka ka gombo osemako ich, to onywolo richo, to richo kosedongo mogik to kelo tho.</verse>
				<verse number="16">Owetena mahero, ng’ato kik wuondu.</verse>
				<verse number="17">Mich mabeyo duto, kod chiwo malong’o duto, a e polo malo. Gia kuom Nyasaye Wuoro mane ochueyo ler mag polo. En ok olokre, bende ok owichre owewa e mudho.</verse>
				<verse number="18">Kuom dwarone owuon ne ochweyowa manyien kuom wach mar adiera, mondo wabed kaka olemo mokwongo nyak kuom chuechne duto.</verse>
				<verse number="19">Owetena mahero, mago duto ung’eyo. To ng’ato ka ng’ato nyaka bed ng’at mawinjo wach piyo, kendo materore mos kuom wuoyo, kendo ma mirima ok mak piyo.</verse>
				<verse number="20">Nikech mirimb dhano ok kel tim makare ma Nyasaye dwaro.</verse>
				<verse number="21">Emomiyo wituru gik mochido, gi timbe maricho mogundho. Bolreuru e nyim Nyasaye, kendo yieuru wach mane opidhi e chunyu, nikech en gi teko mar warou.</verse>
				<verse number="22">To kik uwuondru, kuwinjo wach awinja, to beduru joma timo gima uwinjo.</verse>
				<verse number="23">Ng’at ma winjo wach awinja to ok tim, chalo gi ng’at mang’iyore e rang’i.</verse>
				<verse number="24">Koseng’iyo kamano, to bang’e odhi, to piyopiyo nono wiye wil gi kite kaka chalo.</verse>
				<verse number="25">To ng’at mang’iyo chik makare mamiyo wabedo thuolo, kendo mosiko ka timo kamano, bende ma ok winj wach mi wiye wilgo to tiyo gi wachno, e ng’at ma oguedhi e gimoro amora motimo.</verse>
				<verse number="26">Ka ng’ato galo ni en jalemo maber to ok orito lewe, to mano owuondore awuonda, kendo lemo mare onge tich.</verse>
				<verse number="27">Lemo mar adier kendo maler e nyim Nyasaye wuoro, en limo nyithi kiye gi mond liete e chandruokgi, kendo bende gi ritruok kuom richo mag piny.</verse>
			</chapter>
			<chapter number="2">
				<verse number="1">Owetena, kaka un joma oyie kuom Ruodhwa Yesu Kristo ma Ruodh duong’, omiyo kik uluor wang’ ji.</verse>
				<verse number="2">Kamoro nyalo bet ni jamoko moro man gi tere mang’eny mag dhahabu, kendo morwakore maber, obiro e chokruok maru, to eka jachan moro morwako lewni mokidhore bende obiro e chokruokuno.</verse>
				<verse number="3">To ka unyalo dewo mana wang’ ng’at morwakore maberno, mi uwachne ni, “In, yie ibed ka,” to jachan to uwachone ni, “In to, chung’ kucha,” kata ni, “Bed piny e tienda ka,”</verse>
				<verse number="4">to koro donge upogoru kendu, kendo udoko jong’ad bura ma pachgi richo?</verse>
				<verse number="5">Owetena mahero, winjuru gima awacho. Donge Nyasaye noyiero joma piny kwano ka jochan mondo obed jomwandu korka yie, kendo obed joma yudo gueth mar Loch Nyasaye, mane osingore ni nomi joma ohero?</verse>
				<verse number="6">To un usekuodo wi jachan! To donge jomwandu e joma thagou? Koso donge gin ema giywayou ka giterou e bura?</verse>
				<verse number="7">Koso ok gin ema giwuoyo marach kuom nying moluor mochakuno?</verse>
				<verse number="8">Ka umako chik Ruoth ma ondiki e Muma ni, “Her wadu kaka iherori iwuon,” to utimo gima kare.</verse>
				<verse number="9">To ka uluoro wang’ ji, to utimo richo, kendo Chik oloyou gi bura ni un joketho.</verse>
				<verse number="10">Kata ka ng’ato omako Chike duto, to oketho achiel kende, to bura oloye kuom chikego duto,</verse>
				<verse number="11">nikech Jal mane owacho ni, “Kik iterri”, e Jal mane owacho bende ni, “Kik ineki.” Kata da bed ni ok iterori, to ineko, to iseketho Chik.</verse>
				<verse number="12">Omiyo, wecheu gi timbeu mondo obed machal gi weche kod timbe mag joma ibiro ng’adonigi bura kaluore gi Chik ma miyo ji bedo thuolo.</verse>
				<verse number="13">Jang’ad bura ok nokech ng’at ma ok kech ji. Ng’at ma kecho ji to onge gima oluoro kuom jang’ad bura.</verse>
				<verse number="14">Owetena, ere ohala ka ng’ato owacho ni, “An gi yie,” to ok otim gik manyiso ni en gi yie? Bende yieneno direse?</verse>
				<verse number="15">Ka owadwa kata nyaminwa moro onge lewni, kendo onge kata mana chiemb odiechieng’ achiel,</verse>
				<verse number="16">to eka achiel kuomu wachone ni, “Dhi gi kue, kendo rwakri gi lewni, bende bed gi chiemo moromi”, to ok omiye gimoro ma ochando, koro ere ohala ma wachone kamano?</verse>
				<verse number="17">Yie bende chalo mana kamano. Ka en kende, ma onge tim, to en mana gima otho.</verse>
				<verse number="18">To ng’ato nyalo wacho niya, “Ng’at moro nigi yie, to ng’ama chielo nigi tim.” Ng’at ma kamano to adwoko ni, “Nyisae kaka ng’ato nyalo bedo gi yie, to onge gi tim. An to gik ma atimo ema nyiso ni angi yie.”</verse>
				<verse number="19">Donge iyie ni Nyasaye en achiel? Mano ber! To kata mana jochiende bende nigi yie ma kamano, to yiegino miyo gikirni!</verse>
				<verse number="20">In ng’at mofuwo, idwaro ni mondo onyisi ni yie maonge tim en mana gima nono koso?</verse>
				<verse number="21">Par ane Ibrahim kwarwa. Ere kaka ne obet e winjruok gi Nyasaye? Donge timne ema ne omiyo obedo e winjruok kode, kane ochiwo Isaka wuode e kendo-mar-misango?</verse>
				<verse number="22">Donge inyalo neno ni yie mare gi timne notiyo kaachiel, omiyo yiene nodoko malong’o nikech gima ne otimo?.</verse>
				<verse number="23">Kamano wach manie Muma nochopo kare, mawacho niya, “Ibrahim noyie kuom Nyasaye, mi yieneno ema nomiyo Nyasaye okwane ka ng’ama kare.” Mano nomiyo Nyasaye oluonge ni osiepne.</verse>
				<verse number="24">Kamano uneno ni gik ma ng’ato timo ema miyo obet e winjruok gi Nyasaye, to ok yie kende.</verse>
				<verse number="25">Paruru bende Rahab, dhako ma jachode. Donge Nyasaye nomiyo obet e winjruok kode nikech gik mane otimo kane orwako joote, mi bang’e nomiyo gitony e yo machielo?</verse>
				<verse number="26">Kaka ringruok maonge muya otho, e kaka yie bende maonge tim otho.</verse>
			</chapter>
			<chapter number="3">
				<verse number="1">Owetena, kik ji mang’eny kuomu bed jopuonj, nimar nyaka ung’e ni wan jopuonj nong’adnwa bura malit moloyo ji moko.</verse>
				<verse number="2">Waduto wachwanyore pile, to ng’at ma ok chwanyre e gima owacho e ng’at malong’o chutho. Ng’at ma kamano nyalo ritore e yore duto.</verse>
				<verse number="3">Ka waketo chuma matin e dho faras ni mondo owinjwa, to wamiyo odhi kamoro amora mwahero.</verse>
				<verse number="4">Parieuru yiedhi bende. Kata obedo ni gidongo ahinya kamano, kendo kata obedo ni yembe matek ema riembogi, to pod jakwang’ chikogi achika kamoro amora modwaro gi ngai matin nono.</verse>
				<verse number="5">Lep bende chalo kamano. En fuoni matinie moloyo, to onyalo wuorore ngang! Parieuru bende kaka pilni mach matin nono nyalo moko mach mawang’ bungu maduong’.</verse>
				<verse number="6">Kamano lep bende en mach. En piny mopong’ gi timbe maricho. Kuom fuondewa, lep ema ketho ringrewa duto, kendo omoko mach e ngima dhano duto. En owuon to imoke e mach mak tho.</verse>
				<verse number="7">Onge le moro amora, kata winyo, kata gik mamol, kata rech, ma dhano ok nyal boyo, kata ma pok oboyo.</verse>
				<verse number="8">To onge ng’at ma nyalo boyo lep. En gima rach ma ok ling, kendo mopong’ gi kwich tho.</verse>
				<verse number="9">En ema wapako kode Nyasaye, ma Ruodhwa kendo Wuonwa, to kendo en ema wayanyo kode ji mochwe e kido machalo gi Nyasaye.</verse>
				<verse number="10">Kamano dhok achielno ema pak kod ayany wuokie. Owetena, mano ok onego obed kamano.</verse>
				<verse number="11">Pi maber gi pi makech ok nyal wuok e soko achiel.</verse>
				<verse number="12">Owetena, ng’owo ok nyal nyago zeituni, kendo mzabibu bende ok nyal nyago ng’owo. Kamano pi makech ok nyal lokore pi maber.</verse>
				<verse number="13">Ka ng’ato kuomu paro ni oriek kata ong’eyo gimoro, to ber mondo timne makare kendo mamuol onyis ni en ng’ama riek adier.</verse>
				<verse number="14">To ka chunyu opong’ gi nyiego marach kod piem to kik upakru, kendo kik uriambi ka uumo adiera.</verse>
				<verse number="15">Rieko ma kamano ok oa e polo malo, to en rieko mar piny gi mar dhano kod mar jochiende,</verse>
				<verse number="16">nikech kama nyiego gi piem nitie e kama koko gi timbe maricho duto nitie.</verse>
				<verse number="17">To rieko moa e polo malo, opogore gi mano. Mokwongo oler, kendo okelo kue. Omuol, bende oikore winjo wach. Opong’ gi ng’wono, kendo onyago timbe mabeyo. Ok odew wang’ ji to bende ok ogang wach.</verse>
				<verse number="18">Kodhi mopidhi gi kue nyago timbe mabeyo ni joma kelo kue mopidhogi.</verse>
			</chapter>
			<chapter number="4">
				<verse number="1">Ang’o makelo lweny kod dhaw duto manie kindu? Donge giwuok kuom gombou makedo e dendu pile mondo utim dwarogi?</verse>
				<verse number="2">Ugombo, to ok uyudi, omiyo uneko! Nyiego makou nikech gima ok unyal nwang’o? Omiyo upiem kendo ukedo. To gimomiyo ok unyal yuda gima udwaro en nikech ok ukwa Nyasaye.</verse>
				<verse number="3">To kata ka ukwayo, to ok dwoku, nikech ukwayo gi paro marach, kudwaro timo mana gima un uwegi ema udwaro.</verse>
				<verse number="4">Un joma ok rit singruok mana ka mon moweyo chwogi! Donge ung’eyo ni ka uhero piny, to un wasik Nyasaye?</verse>
				<verse number="5">Koso uparo ni Muma wacho kayiem ni, “Chuny ma Nyasaye oketo ei dhano en chuny ma janyiego”?</verse>
				<verse number="6">To ng’wono ma Nyasaye ochiwo ni dhano duong’ moloyo nyiego. En mana kaka Muma owacho niya, “Nyasaye miyo joma muol ng’wono, to odagi josunga.”</verse>
				<verse number="7">Emomiyo, winjuru Nyasaye. Tamuru Satan to noringu.</verse>
				<verse number="8">Nyasaye to kusudo ire to nosud iru. Un joricho, lwokuru luetu, kendo un johubagabaga, puodhuru chunyu.</verse>
				<verse number="9">Koro ma e kinde ma onego ubedie gi kuyo, kuywak kendo ugoyo nduru. Ber mondo nyiero munyierogo olokre ywak, kendo mor ma un-go olokre kuyo.</verse>
				<verse number="10">Bolreuru e nyim Nyasaye, eka enoting’u malo.</verse>
				<verse number="11">Owetena, ng’ato ka ng’ato kik wuo marach kuom wadgi. Ng’at mawuoyo marach kuom wadgi, kata mang’adone bura, to wuoyo marach mana kuom Chik, kendo ng’ado ni Chik bura. Ka ing’ado ni Chik bura, to itimori ng’at ma ng’ado bura, kar bedo ng’at ma rito Chik.</verse>
				<verse number="12">Ng’at achiel kende e wuon Chik, kendo en jang’ad bura. En ema onyalo reso ng’ato, kata onyalo nego. In to in ng’a ma ing’ado ni wadu bura?</verse>
				<verse number="13">Jomoko kuomu nyalo wacho ni, “Kawuono kata kiny wabiro dhi dala moro mondo wadag kuno kuom higa achiel, walokie ohala, mi wayud pesa.” To winjuru!</verse>
				<verse number="14">Ukia gima kiny notimre kiny! Uparo ni ngimau en ang’o? Donge un mana ong’ueng’o mineno kuom kinde matin, to bang’e lal nono?</verse>
				<verse number="15">Kuom mano, gima onego uwachi en ma: “Ka Ruoth oyie, to wanabed mangima, kendo wanatim gik ma wasechano.”</verse>
				<verse number="16">To kar timo kamano, to upakoru kusungoru! Pakruok duto ma kamago gin richo.</verse>
				<verse number="17">Ka ng’ato ong’eyo gima ber monego otim to ok otim, to odoko jaricho.</verse>
			</chapter>
			<chapter number="5">
				<verse number="1">Koro un jomwandu, winjuru wachna! Ywaguru kendo gouru nduru nikech masiche mabiro makou.</verse>
				<verse number="2">Mwandu osetop, kendo lepu olwenda ochamo.</verse>
				<verse number="3">Dhahapu gi fethu bende nyal osechamo, kendo nyal nogo nodok ranyisi ni useketho, mi nowang’ ringreu ka mach. Usekano mwandu e ndalo ma piny chiegni rumoeni!</verse>
				<verse number="4">To pok uchulo misach jotich mane okayonu cham. Winjieuru kaka giywak! Adier, ywak jokeyogo osechopo e it Ruoth Nyasaye Manyalo Gik Moko Duto.</verse>
				<verse number="5">Usedak e pinyka kudhialoru, kendo kukak. Usebedo jowuoro mudoko machwe ka chiayo, to koro chieng’ yeng’o osechopo!</verse>
				<verse number="6">Useng’ado bura ni joma onge ketho, mi unego, to ok gitamou.</verse>
				<verse number="7">Emomiyo owetewa, horeuru mos nyaka Ruoth bi. Neyeuru kaka japur hore mos ka rito puothe mondo onyagne cham mabeyo. Ohore mos nyaka oyud kodh chuoyo kod koth machiego cham.</verse>
				<verse number="8">Un bende nyaka uhoru mos, kendo uchiw chunyu, nikech biro mar Ruoth chiegni.</verse>
				<verse number="9">Owetena, kik ng’ato ng’ur gi wadgi, mondo chieng’ moro Nyasaye kik ng’adnu bura. Jang’ad bura ni ka kendo ochung’ mana e dhoot.</verse>
				<verse number="10">Owetena, ka udwaro neno kaka onego uhoru mos e sand, to paruru jonabi mane owuoyo e nyim Ruoth,</verse>
				<verse number="11">nimar wakwano joma ohore mos nyaka giko ni gin johawi. Usewinjo bende kaka ne Ayubu ohore mos, kendo ung’eyo gik mane Ruoth omiye e giko, nimar Ruoth ng’won gi lala, kendo okecho ji.</verse>
				<verse number="12">To owetena, gima duong’ie moloyo gik moko duto en ni, ka usingoru e wach moro, to kik ukuongru, bed ni ukuong’oru gi polo, kata gi piny, kata gi gimoro amora. Kudwaro wacho ni, “Ee,” to wachuru mana ni, “Ee” kende. Kata kudwaro wacho ni, “Ooyo,” to wachuru mana ni, “Ooyo,” mondo kik buch Nyasaye lou.</verse>
				<verse number="13">Ka ng’ato kuomu nigi chandruok, to onego olem. To ka ng’ato nigi mor, to onego ower wende pak.</verse>
				<verse number="14">Bende ka nitie ng’ato matuo, to onego oluong jodong kanyakla mar jo-Kristo mondo lemne, kendo owire gi mo e nying Ruoth.</verse>
				<verse number="15">Ka joma lemonego bende nigi yie, to obiro chango, mi Ruoth mi oa malo e kitandane, kendo ka osetimo richo to nowene.</verse>
				<verse number="16">Emomiyo, ng’ato ka ng’ato mondo ohul richone ni wadgi, kendo ng’ato ka ng’ato olem ni wadgi mondo obed mangima. Lemo mar ng’at makare nigi teko kendo timo gik madongo.</verse>
				<verse number="17">Elija ne en mana dhano ka wan. Nolemo matek mondo koth kik chue, mi koth ne ok ochue e piny kuom higni adek gi nus.</verse>
				<verse number="18">Bang’e ne ochako olemo kendo, mi koth ochwe, kendo piny ochiek.</verse>
				<verse number="19">Owetena, ka ng’ato kuomu obayo yo, mi oweyo adiera, to eka ng’at moro odwoke e yo,</verse>
				<verse number="20">to ng’euru ni ng’ama odwoko jaricho mobayo yono oreso chunye e tho bende omiyo richo mathoth owe.</verse>
			</chapter>
		</book>
		<book number="60">
			<chapter number="1">
				<verse number="1">An Petro, jaote mar Yesu Kristo, andikonu un jo-Nyasaye moke e pinje mag Ponto gi Galatia gi Kapadokia gi Asia kod Bithunia, kuma untie ka jodak.</verse>
				<verse number="2">Nyasaye Wuoro noyierou chon kaka dwarone obet, mondo opwodhu gi Roho, umak chik Yesu Kristo, kendo mondo rembe okir kuomu. Ng’wono gi kue mogundho obed kodu.</verse>
				<verse number="3">Duong’ obed ni Nyasaye Wuon Ruodhwa Yesu Kristo. Kuom ng’wonone maduong’ nonywolowa gi nywol manyien kuom chiero Yesu oa kuom joma otho. Mano miyo wabedo gi geno mangima.</verse>
				<verse number="4">En geno mar yudo mwandu mosiko nyaka chieng’. Okanonugo e polo, kuma ok onyal kethoree kata towie.</verse>
				<verse number="5">Adier obiro ritou nyaka chop warruok, ma oselosi mondo oel e chieng’ giko, bi.</verse>
				<verse number="6">Beduru mamor kuom wachno, kata obedo ni usebedo kuchandoru kuom tem mopogore opogore kuom kinde matin.</verse>
				<verse number="7">Gik makamago timore mondo otemugo one ane ka un gi yie maradier. Kata mana dhahabu ma nyalo kethore bende itemo gi mach. Omiyo yie maru, ma nengone tek moloyo dhahabu, nyaka tem mondo ong’ego ka en yie maradier. Eka nuyud pak gi duong’ kod luor, chieng’ ma Yesu Kristo ofwenyore.</verse>
				<verse number="8">Kata obedo ni pok uneno Yesu, to pod uhere ahera, bende kata obedo ni ok unene sani, to pod uyie ayiea kuome, kendo upong’ gi mor maduong’ mokadho awacha,</verse>
				<verse number="9">kuyudo pok mogik ma yieu okelo, tiende ni warruok mar chunyu.</verse>
				<verse number="10">Wach warruokni ema ne jonabi onono kendo omanyo matek, kane gikoro wach gueth mane Nyasaye biro miyou.</verse>
				<verse number="11">Roho mar Kristo mane ni kuomgi nonyisogi chon masiche mane Kristo biro yudo, kod duong’ mane biro luwo masichego, omiyo ne gitemo manyo kinde mane gigo biro timore, kendo kaka gibiro timore.</verse>
				<verse number="12">Ne onyisgi ni tich koro mane gitiyo ne ok giti ni gin giwegi, to ne gitiyo mana ni un, kendo koro joland wach mane okelonu Injili kuom teko mar Roho Maler mane oor koa e polo, osehulonu wechego ratiro. Gin e weche ma kata mana malaika bende gombo ng’eyo ahinya.</verse>
				<verse number="13">Emomiyo beduru motang’, ka parou bith. Keturu chunyu duto kuom gueth ma Yesu Kristo biro kelonu kuom ng’wonone ka obiro.</verse>
				<verse number="14">Luoruru Nyasaye kubedo ka nyithindo ma winjo wach, kendo kik uyie gombo mane un-go e ndalo moko kane pod ukia Nyasaye chak telnu e ngimau.</verse>
				<verse number="15">Kaka Jal mane oluongou ler, e kaka un bende nyaka ubed maler e timu duto.</verse>
				<verse number="16">Paruru gima Nyasaye wacho e Muma ni, “Nyaka ubed joma ler, nikech an aler.”</verse>
				<verse number="17">Ka ulemo, to uluongo Nyasaye ni Wuoro, Jal mang’ado ni ji duto bura, kaka tim ng’ato ka ng’ato obet, ma ok odewo wang’ ng’ato, omiyo nyaka uluore ndalo duto ma udakgo ka welo e pinyka.</verse>
				<verse number="18">Ung’eyo ni kane owaru kuom timbeu manono mane uyudo kuom kwereu, to ne ok owaru gi gik matow kaka fedha kata dhahabu,</verse>
				<verse number="19">to nowaru gi remo ma nengone tek mar Kristo, mane ochiw ka nyarombo motimgo misango ma onge songa kata mbala.</verse>
				<verse number="20">Nyasaye ne oseyiere chon kane pok ochue piny, to ne ofwenye ni ji e ndalo mogikni nikech un,</verse>
				<verse number="21">nimar en ema omiyo uyie kuom Nyasaye mane ochiere oa kuom joma otho, kendo omiye duong’. Adier, en ema omiyo ubedo gi yie kod geno kuom Nyasaye.</verse>
				<verse number="22">Koro kaka usepwodho chunyu kuom winjo wach mar adiera, kendo uheroru maonge miganga kaka owete, omiyo herreuru chuth gi chunyu duto,</verse>
				<verse number="23">nikech kuom wach mangima kendo mosiko mar Nyasaye, osenyuolu nywol manyien, to ok kaka nyithind joma otho, to kaka nyithind Jal ma ok tho.</verse>
				<verse number="24">En mana kaka Muma wacho ni, “Dhano duto chalo gi lum, kendo duong’ duto ma en-go chalo gi thiepe lum. Lum ner, kendo thiepe two.</verse>
				<verse number="25">Wach Nyasaye to osiko nyaka chieng’.” Wachno e Wach Maber mane olandnu.</verse>
			</chapter>
			<chapter number="2">
				<verse number="1">Kuom mano, weuru richo duto, kaka ich lit, gi wuond, gi gango wach gi nyiego kod ayany.</verse>
				<verse number="2">Kaka nyithindo mayom gombo cha minegi, e kaka un bende onego ugomb chak maliw mar chuny, mamiyo udongo nyaka chop e warruok,</verse>
				<verse number="3">nimar kaka Muma wacho, usebilo ng’wono mar Ruoth.</verse>
				<verse number="4">Omiyo biuru ire. En kidi mangima mane ji odagi ni onge tich. Nyasaye to ne oyiere, kendo omiye duong’.</verse>
				<verse number="5">Biuru ire ka gima un kite mangima, mondo ubed jodolo maler matimo misengni mag chuny ma Nyasaye oyiego kuom Yesu Kristo,</verse>
				<verse number="6">kaka Muma wacho niya, “Neuru, aketo kidi moyier e Sayun. En kidi motegno man gi duong’ moriwo kor ot. Ng’at moyie kuome to ok none wichkuot.”</verse>
				<verse number="7">Un joma uyie ema ung’eyo ni kidino nengone tek, to joma ok oyie to, “Kidi mane jogedo odagi osedoko kidi motegno moriwo kor ot.”</verse>
				<verse number="8">Muma kama chielo to wacho ni, “En e kidi mabiro chwanyo ji; Lwanda ma nomi gipodhi.” Gichwanyore nikech gidagi winjo Wach Maber. Mano e gima ne Nyasaye owalonigi.</verse>
				<verse number="9">To un e dhoot moyier, kendo kanyakla mar jodolo mag Ruoth, kod oganda maler ma Nyasaye okawo ka joge, mondo oland timbe madongo mag Jal mane oluongou ua e mudho, mi okelou e lerne miwuoro!</verse>
				<verse number="10">“Chon ne ok un oganda kata matin, to tinde un oganda Nyasaye. Chon ne un mabor gi ng’wono mar Nyasaye, to koro useyudo ng’wonone.”</verse>
				<verse number="11">Osiepena, akwayou ni kaka un welo kendo jodak e pinyni, beduru motang’ gi gombo mag ringruok makedo gi chunyu pile.</verse>
				<verse number="12">Timu onego obed maber ahinya e nyim joma ok oyie, mondo kata obedo ni gihangou ni un joma richo, to gine timbeu mabeyo, mi gipak Nyasaye chieng’ ma obiroe ng’ado bura.</verse>
				<verse number="13">Winjuru chike duto ma joloch oketo, nikech uhero Ruoth Yesu. Adier, rituru chike mag ruodh piny, ma en ng’ama duong’ moloyo,</verse>
				<verse number="14">kendo rituru bende chike mag jotelo ma gin joma en ema oketo mondo okum joma ketho, to opak joma timo maber.</verse>
				<verse number="15">Nyasaye dwaro mondo timbeu mabeyo omak dho joma ofuwo makia.</verse>
				<verse number="16">Beduru joma ni thuolo, to kik ulok thuolo ma un-go bed gima uumogo richou, to beduru wasumb Nyasaye.</verse>
				<verse number="17">Miuru ji duto duong’, kendo heruru oweteu kuom Ruoth. Luoruru Nyasaye, to ruodh piny bende miuru duong’.</verse>
				<verse number="18">Un wasumbni, nyaka uwinj ruodhiu kumiyogi luor duto, bed ni gin jomamuol kendo mabeyo, kata gin joma kwiny.</verse>
				<verse number="19">Ka ng’ato ong’eyo ni Nyasaye ni kode, kendo mano omiyo odhil e sandruok moyudo, kata obedo ni onge ketho moro mosetimo, to mano e gima Nyasaye oyiego.</verse>
				<verse number="20">Ere pak ma unyalo yudo ka udhil kichwadou kuom ketho musetimo? To kudhil kisandou nikech usetimo gima ber, to mano e gima Nyasaye oyiego.</verse>
				<verse number="21">Mano e gima Nyasaye noluongou mondo utim, nimar Kristo owuon bende nosandore nikech un, mi oweyonu ranyisi mondo uluw timne.,</verse>
				<verse number="22">Muma wacho niya, “Ne ok otimo richo, bende miriambo ne ok owuok e dhoge.”</verse>
				<verse number="23">Kane oyanye, to ne ok oyenyo, kendo kane oneno masira, to ne ok osiemo ng’ato, to nochiwore e lwet Jal mang’ado bura kare.</verse>
				<verse number="24">En owuon ne oting’o richowa e ringre e msalaba, mondo watho ni richo, eka wabed mangima ni tim makare, kendo osechangu mana nikech chwat mane ochwadego.</verse>
				<verse number="25">Ne oyudo ulal ka rombe, to koro useduogo ir Jakwadhu, kendo Jarit chunyu.</verse>
			</chapter>
			<chapter number="3">
				<verse number="1">Un mon bende nyaka uluor chwou, mondo ka nitie chwo moko ma ok oyie, to gilokre ka gineno kaka ngimau chal,</verse>
				<verse number="2">kendo kaka timu ler, kendo kaka uluoro Nyasaye, kata ka ok uwachonigi gimoro.</verse>
				<verse number="3">Kik ulosru maber mana ni mondo oneu, kukado yie wiu maber, kendo kurwako tigo mag dhahabu kod lewni mabeyo.</verse>
				<verse number="4">To beyou onego obed mana mar chuny. En ber ma ok rum, kendo mamuol, kendo modembore, kendo ma nengone tek e nyim Nyasaye.</verse>
				<verse number="5">Mano e kaka chon mon maler mane oketo genogi kuom Nyasaye, ne obidhore kuom winjo chwogi.</verse>
				<verse number="6">Sara ne achiel kuom mon ma kamago. Ne omiyo Ibrahim luor, kendo ne oluonge ni, “Ruodha.” Koro un udoko nyige ka utimo gik mabeyo, kendo ok uwe gimoro bwog chunyu.</verse>
				<verse number="7">Un chwo bende daguru gi mondu ka ung’eyo ni gin chuech mang’aw. Omiyo nyaka umigi luor, nimar gin bende giyudo kodu mich mar ngima ma Nyasaye chiwo kuom ng’wonone. Kutimo kamano, to onge gimoro mabiro monou lemo.</verse>
				<verse number="8">Mogik to uduto nyaka ubed gi chuny achiel, kendo gi paro achiel. Herreuru kaka owete, bende beduru mamuol kendo mang’won.</verse>
				<verse number="9">Kik uchul richo kar richo, kata ayany kar ayany. Kar timo kamano, to guedhuru aguedha, kung’eyo ni kane Nyasaye oluongou, to noluongou ni mondo uyud gueth,</verse>
				<verse number="10">mana kaka Muma wacho niya, “Ka ng’ato ohero ngima, kendo dwaro mondo obed mamor, to nyaka ogeng’ lewe kuom weche maricho, kendo dhoge kik wach miganga.</verse>
				<verse number="11">Nyaka olokre owe timo richo, mi otim gik mabeyo, kendo nyaka odwar kue kinde duto, mi oluw,</verse>
				<verse number="12">nikech Nyasaye rango joma kare gi ng’wono, kendo pile oyie winjo lemogi, to omon gi joma timo richo.”</verse>
				<verse number="13">Ka uketo chunyu kuom timo gik mabeyo, to ere ng’ama dihimu?</verse>
				<verse number="14">To bende kata kapo ni uyudo sandruok nikech timbe mabeyo, to mano kaka un johawi! Kik uluor ji, kendo kik uwe gibwogu.</verse>
				<verse number="15">Miuru Ruoth Kristo duong’ e chunyu, kendo pile beduru kuikoru dwoko ng’ato ang’ata mapenjou tiend geno ma un-go.</verse>
				<verse number="16">To timuru kamano gi muolo kod luor, kendo nyaka ubed gi chuny maler, mondo timu maber kaka jo-Kristo okuod wi jogo mayanyou, kendo hangonu wach.</verse>
				<verse number="17">Ber mondo uyud chandruok nikech tim mabeyo, kapo ni mano e gima Nyasaye dwaro, moloyo yudo chandruok kuom tim maricho,</verse>
				<verse number="18">nimar Kristo owuon notho dichiel kendo mogik nikech richou. Kata obedo ni en ne en ng’ama kare kamano, to notho ni joma ok kare, mondo oterwa ir Nyasaye. Ne oneg ringre, to Nyasaye nomiyo chunye obedo mangima,</verse>
				<verse number="19">kendo kuom chuny nodhi molando wach ni chuny mane nie tuech.</verse>
				<verse number="20">Mago e chuny mag joma nodagi winjo wach Nyasaye, kane pod Nyasaye rito mos e kinde mane Nowa hondhoe yie. Yieno noreso ji manok (ma kwangi oromo aboro) e pi.</verse>
				<verse number="21">Pigno en ranyisi mar batiso, ma koro resou sani. Batiso ok en golo chilo kuom ringruok, to en singruok motim ni Nyasaye gi chuny maler. Oresou nikech chier mar Yesu Kristo,</verse>
				<verse number="22">ma osedhi e polo, mi obet e bat korachwich mar Nyasaye, gi ruodhi mag polo duto, kendo kuom teko duto.</verse>
			</chapter>
			<chapter number="4">
				<verse number="1">Emomiyo, kaka Kristo noneno masira e ringre, un bende ikreuru gi paro achielno, nikech ka ng’ato oneno masira e ringre, to osea e richo.</verse>
				<verse number="2">Ikreuru kamano, mondo kuom ndalo mapod udakgo e piny, kik utim mana gik ma dhano gombo, to timuru mana gik ma Nyasaye dwaro.</verse>
				<verse number="3">E ndalo mosekadho, ne un gi kinde malach moromou timo gik ma joma ok oyie dwaro. Ne utimo timbe maricho, kaka owruok, gi gombo, gi mer, gi dwanyruok, gi metho mag anjawo, kod lamo nyiseche manono, ma en gima Chik okwero.</verse>
				<verse number="4">To tinde ka ok urip gi joma kamago e owruok mar ngima monjawni, to giwuoro, kendo giyanyou!</verse>
				<verse number="5">To chieng’ moro ginidwok wach e nyim Jal moikore ng’ado bura ni joma ngima gi joma otho.</verse>
				<verse number="6">Joma otho nong’adnigi bura kane pod gin e pinyka, mana kaka ing’ado ni jomoko duto. Wach Maber to ne olandnigi bang’ thogi, mondo gibed mangima kuom chuny, kaka Nyasaye bende ngima.</verse>
				<verse number="7">Giko mar gik moko duto chiegni. Emomiyo, beduru mariek, kuritoru mondo uikru ni lemo.</verse>
				<verse number="8">To moloyo nyaka uherru gi chunyu duto, nikech hera miyo iweyo ni ji richo mang’eny.</verse>
				<verse number="9">Rwakuru joweteu ma ok ung’ur.</verse>
				<verse number="10">Nyasaye osemiyou mich mopogore opogore, omiyo ng’ato ka ng’ato kuomu nyaka rit michgo maber, mi otigo kokonyogo jomoko.</verse>
				<verse number="11">Ka ng’ato en jaland wach, to wach mowacho nyaka bed mana Wach Nyasaye, kendo ka ng’ato tiyo ni ji, to mondo oti mana gi teko ma Nyasaye chiwo, mondo Nyasaye oyud duong’ kuom gik moko duto mutimo kuom Yesu Kristo. En e wuon duong gi teko nyaka chieng’. Amin.</verse>
				<verse number="12">Osiepena, ka uyudo tem mager mawang’ou ka mach, to kik ubuogi, ka gima ok ung’eyo ni gik ma kamago nyaka timrenu, nikech mano timore mana ni mondo otemugo.</verse>
				<verse number="13">To beduru mamor, kaka joma oriwore gi Kristo e masichene, mondo ubed gi mor mathoth, chieng, ma duong’ne maler ofwenyore.</verse>
				<verse number="14">Ka iyanyou nikech nying Kristo, to kwanreuru ni un johawi, nikech koro Roho man gi duong’ ma en Roho mar Nyasaye, obedo kuomu.</verse>
				<verse number="15">Ka ng’ato kuomu yudo masira, to kik bed ni oyudo masira nikech oneko, kata nikech okwelo, kata nikech otimo timbe moko maricho, kata nikech ochwogore e weche jomoko.</verse>
				<verse number="16">To ka ng’ato kuomu yudo masira nikech en ja-Kristo, to ok onego one wichkuot, to onego omi Nyasaye duong’, nikech iluonge gi nying Kristo.</verse>
				<verse number="17">Ndalo mar ng’ado bura osechopo, kendo jo-Nyasaye ema ikwongo ng’ad nigi bura! To ka wan ema bura ochakore kuomwa kamano, to jogo ma otamore winjo Wach Maber mar Nyasaye to nobed nadi,</verse>
				<verse number="18">nikech Muma wacho niya, “Ka en gima tek mondo joma kare oyud warruok, to koro joma ok oluoro Nyasaye kod joricho to nobed nadi?”</verse>
				<verse number="19">Emomiyo, ber mondo joma neno masira kaluore gi dwaro mar Nyasaye, osik ka timo timbe mabeyo, kendo ochiwre e lwet Jachwechgi, ma en Jal mogen.</verse>
			</chapter>
			<chapter number="5">
				<verse number="1">Koro an gi wach moro ma adwaro kwayou, un jodongo. Awuoyo kodu kaka jaduong’ wadu, mane oneno kaka Kristo sandore, kendo mageno yudo pok kuom duong’ mabiro fwenyore.</verse>
				<verse number="2">Beduru jokwadh kueth ma nyasaye osemiyou, kendo ritgiuru gi chuny mamor kaka Nyasaye dwaro, to ok kuom achune. Kik utim kamano mondo uyudie ohala, to timeuru mana nikech uhero.</verse>
				<verse number="3">Kik utimru ruodhi ni jogo moketi e lwetu ka kueth mondo uriti, to nyaka udok nigi ranyisi maber.</verse>
				<verse number="4">Eka ka jakwath maduong’ obiro, to unuyud osimbo mar duong’ ma ok kethre, manyiso ni uselocho.</verse>
				<verse number="5">Kamano bende un joma tindo, nyaka uwinj jodongu, kendo un duto nyaka urwak muolo ka law, kukonyoru e kindu uwegi, nimar Muma wacho niya, “Nyasaye dagi josunga, to joma muol ema omiyo ng’wono.”</verse>
				<verse number="6">Omiyo beduru mamuol e bwo bad Nyasaye man gi teko, mondo obi oting’u malo e ndalo mowinjore.</verse>
				<verse number="7">Keturu parruok duto ma un-go kuome, nikech oparou.</verse>
				<verse number="8">Beduru motang’ kurito, nikech jasiku ma Satan bayo kuonde duto ka sibuor magoyo asumbi, ka dwaro ng’ama dongam!</verse>
				<verse number="9">Chung’uru motegno kuom yie ma un-go, mondo utame, ka ung’eyo ni oweteu moyie manie piny duto, bende yudo chandaruok ma kamago.</verse>
				<verse number="10">To ka usenwang’o chandruok kuom kinde matin, to Nyasach ng’wono duto, ma oseluongou kuom Kristo e duong’ne mochwere, noduog chunyu, mi miu teko, kendo omiu chuny motegno, koketou e mise ma ok yiengni.</verse>
				<verse number="11">En e wuon loch nyaka chieng’. Amin.</verse>
				<verse number="12">Andikonu barua machiekni, ka Silvano, ma ageno kaka owadwa maradier, konya. Adwaro jiwou kendo nyisou ni mano e kaka ng’wonono mar adier mar Nyasaye chalo. Omiyo chung’uru motegno kuom ng’wonono.</verse>
				<verse number="13">Kanyakla mar jo-Kristo man Babulon, mane Nyasaye oyiero, omosou. Wuoda Marika bende omosou.</verse>
				<verse number="14">Yogreuru gi mos maler mar hera. Kue obed kodu uduto ma un kuom Kristo.</verse>
			</chapter>
		</book>
		<book number="61">
			<chapter number="1">
				<verse number="1">An Simon Petro, ma misumba Yesu Kristo kendo jaotene, ema andikonu baruani, un joma osenwang’o yie ma nengone tek marom gi yiewa, nimar Nyasachwa kendo Jawarwa Yesu Kristo ema ne omiyowago kuom adierane.</verse>
				<verse number="2">Ng’wono kod yie mogundho miyudo kuom ng’eyo Nyasaye kod Yesu Ruodhwa obed kodu.</verse>
				<verse number="3">Teko mar Nyasaye osemiyowa gik moko duto mamiyo wabedo mangima, kwaluoro Nyasaye. Ngimano wanwang’o kuom ng’eyo Jal mane oluongowa mondo wayud pok kuom duong’ne kod berne.</verse>
				<verse number="4">Kamano osemiyowa singruok madongo kendo ma nengogi tek, mondo kuom singruokgo utony e kethruok ma gombo osekethogo piny, mondo ukaw kit Nyasaye owuon.</verse>
				<verse number="5">Omiyo temuru matek mondo ujiw yieu gi timbe mabeyo, to timbeu mabeyo ujiw gi rieko.</verse>
				<verse number="6">Rieko to jiwuru gi ritruok, to ritruok to ujiw gi kinda, to kinda ujiw gi luoro Nyasaye.</verse>
				<verse number="7">Luoro Nyasaye to jiwuru gi hero owete, hero owete to jiwuru gi hera maradier.</verse>
				<verse number="8">Ka un gi michgo, kendo umedo bedo kodgi mogundho, to gibiro miyou teko, kendo gibiro miyo unyag olemo mabeyo, kumedo ng’eyo Ruodhwa Yesu Kristo.</verse>
				<verse number="9">Ng’ama onge kodgi to en muofu maneno mana matiptip, kendo wiye owil ni richone machon ne osepwodhi.</verse>
				<verse number="10">Emomiyo owetena, temuru matek moloyo mondo unyis ni oseluongu kendo oseyieru adier. Ka utimo kamano, to ok unuchwanyru.</verse>
				<verse number="11">Kamano nomiu thuolo maduong’ mar donjo e piny mochwere mar Ruodhwa kendo Jawarwa Yesu Kristo.</verse>
				<verse number="12">Kuom mano, abiro paronu wechego pile, kata obedo ni useng’eyogi, kendo uguroru motegno kuom adiera ma useyudo.</verse>
				<verse number="13">Aneno ni en kare mondo, kapod anie kiru mar ringruokni, to aparnu wechegi,</verse>
				<verse number="14">nikech ang’eyo ni achiegni weyo kiru mar ringruokni, kaka Ruodhwa Yesu Kristo osenyisa.</verse>
				<verse number="15">Omiyo abiro temo matek mondo ane ni nitie yo ma unyalo parogo wechegi kinde duto ka asea.</verse>
				<verse number="16">Kane wanyisou kaka Ruodhwa Yesu Kristo biro gi duong’ maler, to ne ok wakonyore gi sigendini ma dhano ochuogo, to wan wawegi ne wanene gi wang’wa, ka en gi duong’ne maler duto.</verse>
				<verse number="17">Nyasaye Wuoro nomiye duong’ gi pak kane dwol obirone moa kuom duong’ mar polo, kawacho niya, “Ma e Wuoda mahero! Chunya mor kode!”</verse>
				<verse number="18">Wan wawegi ne wawinjo dwolno kaa e polo, nikech ne wan kode kuno e got maler.</verse>
				<verse number="19">Omiyo wamedo yie matek moloyo kuom wach mane jonabi okoro. Ber mondo urt wachno chuth, nikech en kaka taya maliel kama otimo mudho, nyaka piny yawre, mi sulue mar okinyi wuog karieny e chunyu.</verse>
				<verse number="20">To mokwongo nyaka ung’e ni onge ng’ama loko tiend weche manie Muma kende owuon,</verse>
				<verse number="21">nikech onge wach mane okor mana nikech dwaro mar dhano. To ji ne wacho wach moa kuom Nyasaye, mana kaka Roho Maler ne telonigi.</verse>
			</chapter>
			<chapter number="2">
				<verse number="1">To jonabi mag miriambo bende nowuok kuom oganda Nyasaye e ndalo mokadho. Kamano bende e kaka jopuonj mag miriambo biro wuok kuomu. Ginikel ling’ling’ puonj mag miriambo maketho ji, kendo ginikwed kata mana Ruoth mane owarogi, mi gimi tiekgi piyopiyo nono.</verse>
				<verse number="2">Kata kamano, ji mang’eny noluw timgi mag anjawo, kendo ji nowuo marach kuom Yor Adiera, nikech timbegigo.</verse>
				<verse number="3">Kuom gombo chamo gik malang’, jopuonj mag miriambo nokaw giu gi weche mag wuond. To jang’ad bura oseng’ado buchgi chon! Kum ema oritogi, kendo ng’ama biro tiekogi ok nindi!</verse>
				<verse number="4">Nyasaye ne ok oweyo malaika mane oketho mak okumo, to nowitogi e mach ma ok tho, kuma otuegie e mudho gi nyororo ka girito Chieng’ Bura.</verse>
				<verse number="5">Bende Nyasaye ne ok oweyo piny machon mak otieko, kane okelo ataro e piny joricho, to noreso mana Nowa, mane jaland Wach Makare, kod ji mamoko abiriyo.</verse>
				<verse number="6">Nyasaye nokumo mier mag Sodom gi Gomora, kowang’ogi, mi gilokore buru. Kamano nolokogi ranyisi mar gima biro timore ni joma ok oluoro Nyasaye.</verse>
				<verse number="7">Lut to noreso nimar ne en ng’at maber, kendo chunye ne chandore ahinya nikech tim anjawo mag joma timbegi richo.</verse>
				<verse number="8">Ng’at makareno nodak e kind jogo, kendo pile ka pile nowinjo kendo oneno gik ma gitimo, omiyo chunye nochandore ahinya kuom timbegi mag dwanyruok.</verse>
				<verse number="9">Kamano waneno ni Ruoth ong’eyo reso joma oluore kuom tem mochomogi, kendo ong’eyo keto joricho e kum nyaka chop Chieng’ Bura,</verse>
				<verse number="10">to moloyo jogo matimo dwaro mag ringruok kuom gombo mochido, kendo chayo teko mar Nyasaye. Jopuonj mag miriambo nigi chir, kendo wang’gi tek, bende ok giluoro yanyo joma nigi duong e polo.</verse>
				<verse number="11">To kata mana malaika man gi teko kod nyalo moloyogi, to ok donjnigi gi weche maricho e nyim Ruoth.</verse>
				<verse number="12">To jogo chalo gi le maonge rieko, mane onywol mana ni mondo omaki kendo onegi. Giwuoyo marach kuom gik ma gikia, omiyo gin bende notiekgi mana ka le maonge rieko.</verse>
				<verse number="13">Giniyud pok mar richo, kar richo ma gisetimo. Timo gik ma gombogi dwaro odiechieng’ alanga ema miyogi mor. Ka gichiemo kodu to gikelonu wichkuot, kendo gimiyo nyingu kethore, ka giowore gi timbegi mag wuond!</verse>
				<verse number="14">Wengegi rango mon mana gi gombo maricho, kendo gombo ma gin-go mar dwaro timo richo ok rum. Giywayo joma yiegi yomyom, gitero e richo, bende chunygi ong’iyo gi gombo gik moko. Gin joma okuong!</verse>
				<verse number="15">Giseweyo yo ma oriere tir, mi gilal, nimar giseluwo mana yor Balaam wuod Boer, mane oketo chunye kuom yudo pok mar tim maricho.</verse>
				<verse number="16">To kanyna mamomo nowuoyo gi dwond dhano, kokwero janabino kuom kethone, mi otieko neko mare.</verse>
				<verse number="17">Jogo chalo gi sokni maonge pi, kendo gichalo gi ong’ueng’o ma yamb koth riembo. Gin, gima okannigi en mana mudho mandiwa.</verse>
				<verse number="18">Giwuorore gi weche manono, kendo kuom gombo mag ringruok gihoyo joma dwaro tony kaa kuom joma timbegi nono.</verse>
				<verse number="19">Gisesingore ni jogo ni gibiro miyogi thuolo, to gin giwegi gin wasumbini mag gik makelo kethruok, nimar ng’ato doko misumba gimoro amora moloyo chunye.</verse>
				<verse number="20">Ka ji osetony e kethruok mar pinyni nikech ging’eyo Ruodhwa kendo Jawarwa Yesu Kristo, to eka gichako giduodore e kethruok, mi kethruok makogi, to ngima ma gibedogo achien doko marach moloyo ngima mane gin-go mokwongo.</verse>
				<verse number="21">Dine obedonigi maber ka dine ok ging’eyo yo makare, moloyo ng’eyogo, to bang’e gidok chien giweyo chik maler mane omigi.</verse>
				<verse number="22">Osetimorenigi mana kaka ngero wacho ni, “Guok odok nang’o ng’okne,” kendo ni, “Ngurue moselwoki odok ng’ielore e chuodho.”</verse>
			</chapter>
			<chapter number="3">
				<verse number="1">Osiepena, ma eri barua mar ariyo ma koro asendikonu. E barupenago duto asetemo mondo ami upar maber,</verse>
				<verse number="2">kaparonu weche mane jonabi maler owacho e ndalo machon, kod chik mar Ruoth kendo Jawar mane jooteu okelonu.</verse>
				<verse number="3">Mokwongo nyaka ung’eni e ndalo giko, jomoko nowuog ma luwo mana gombogi giwegi. Ginicharu,</verse>
				<verse number="4">ka giwacho niya, “Donge ne osingore ni oduogo? To koro erego? Nyaka ne kwerewa tho, gik moko duto osiko ochwere, mana kaka ne gibet chakre chuech piny!”</verse>
				<verse number="5">To gitamore yie mar oyiem ni kata obedo ni polo osebetie nyaka nene, to Nyasaye nowuoyo mi piny obetie koa kuom pi, kendo pi ema ne ocheyego.</verse>
				<verse number="6">To bende pigno ema ne olokore ataro, mi okethogo piny machon.</verse>
				<verse number="7">To Nyasaye osewuoyo bende ni, polo kod piny ma kawuono okan ni Chieng’ Bura, mondo mach obi otieki kaachiel gi ji duto ma ok oluoro Nyasaye.</verse>
				<verse number="8">To osiepena, kik wiu wil gi wach achiel ni, kuom Ruoth, ndalo achiel romre gi higni alufu achiel, bende higni alufu achiel romre gi ndalo achiel.</verse>
				<verse number="9">To kik upar ni Ruoth odeko kuom timo gima osesingore ni obiro timo kaka jomoko paro. Ooyo, ohorenu mos kapod orito, nikech ok odwar ni mondo ng’ato olal, to odwaro ni mondo ji duto olokre owe richogi.</verse>
				<verse number="10">To chieng’ Ruoth nobi mana ka jakuo, kendo chieng’ onogo polo nolal nono ka riadore matek, kendo gik mae kor polo nowang’ mi rum pep. Piny bende nolal kaachiel gi gik manie iye.</verse>
				<verse number="11">Ka gigo duto biro leny nono kamano, koro un uparo ni onego ubed joma chal nadi? Donge onego ubed joma ler, mochiwore ni Nyasaye,</verse>
				<verse number="12">ka urito chieng’ Nyasaye, kendo utiyo mondo orure piyo? En chieng’ ma polo nowang’ie mi rum pep, kendo gik manie kor polo noleny nono e mach.</verse>
				<verse number="13">To wan warito polo manyien kod piny manyien, kuma tim makare nitie, kaka ne Nyasaye osingorenwa.</verse>
				<verse number="14">Emomiyo osiepena, e kinde mapod uritoe gigo mondo otimre, to temuru matek mondo ubed maler kendo maonge ketho e nyim Nyasaye, kendo ubed gi kue kode.</verse>
				<verse number="15">Parieuru kaka Ruodhwa hore mos, komiyou thuolo mondo uyud warruok. Mano e gima owadwa Paulo mwahero nondikonu gi rieko mane Nyasaye omiye.</verse>
				<verse number="16">Adier, kane owuoyo kuom wechego, to mano e gima nowacho e barupene duto. Nitie weche moko matek winjo e barupenego, ma joma kia kendo ma johubagahubaga guenyo mana ni kethruokgi giwegi, mana kaka gitimo weche mamoko mondiki e Muma bende.</verse>
				<verse number="17">To un osiepena, useng’eyo wechegi chon, omiyo beduru motang’ mondo kik joma ok luw chik wuondu, mi ukier uwe kama uchung’ie motegno.</verse>
				<verse number="18">To donguru kuom ng’wono, kumedo ng’eyo Ruodhwa kendo Jawarwa Yesu Kristo. Duong’ obedne kawuono kendo nyaka chieng’. Amin.</verse>
			</chapter>
		</book>
		<book number="62">
			<chapter number="1">
				<verse number="1">Wandikonu kuom Wach mar ngima, mosebetie a chakruok. Wasewinje kendo wasenene. Adier, wasenene gi wang’wa kendo lweta bende osemule.</verse>
				<verse number="2">Kane ngimano osefwenyore, to ne wanene. Mano emomiyo wawuoyo kuome, kwanyisou wach ngima mochwere nyaka chieng’ mane ni kod Wuoro, kendo mane ofwenyorenwa.</verse>
				<verse number="3">Wanyisou bende gik ma waseneno, kendo ma wasewinjo, mondo ubed e achiel kodwa, kaka wan bende wan e achiel gi Wuoro kod Wuode Yesu Kristo.</verse>
				<verse number="4">Wandikonu gigi mondo morwa orom chuth.</verse>
				<verse number="5">Wach mane wawinjo ka Yesu wacho, kendo ma koro wanyisou e ma: Nyasaye en ler, kendo mudho onge kuome kata matin.</verse>
				<verse number="6">Ka wawacho ni wan e achiel kode, to eka pod wawuotho e mudho, to wariambo, kendo ok wawuoth e adiera.</verse>
				<verse number="7">To ka wawuotho e ler kaka Nyasaye ni e ler, to wan e achiel ng’ato gi ng’ato, kendo remb Yesu Wuode pwodhowa kuom richowa duto.</verse>
				<verse number="8">Ka wawacho ni waonge richo, to wawuondore kendwa, kendo adiera onge e chunywa.</verse>
				<verse number="9">To ka wahulo richowa, to oweyonwagi, kendo opwodhowa kuom tim duto ma ok odhi kare, nikech en jaadiera, kendo otimo mana gima kare.</verse>
				<verse number="10">To ka wawacho ni ok wasetimo richo, to wamiyo odoko jamriambo, kendo wachne onge e chunywa.</verse>
			</chapter>
			<chapter number="2">
				<verse number="1">Nyithinda, andikonu wechegi mondo kik utim richo, to ka ng’ato otimo richo, to wan gi Jakony masayonwa Wuoro. En Yesu Kristo, Jal makare.</verse>
				<verse number="2">En e misango magolo richowa, to ok richowa kende ema ogolo, to ogolo koda ka richo mar piny duto bende.</verse>
				<verse number="3">Ka warito chik Nyasaye, eka wan gi ratiro ni wang’eye.</verse>
				<verse number="4">To ka ng’ato wacho ni ong’eyo Nyasaye, to ok orito chikene, to en jamriambo, kendo adiera onge e chunye.</verse>
				<verse number="5">To ng’ama orito wach Nyasaye ema hera moherogo Nyasaye oselosi mobedo malong’o chuth. Mano e kaka wanyalo bedo gi ratiro ni wan jo-Nyasaye.</verse>
				<verse number="6">Ka ng’ato wacho ni en ng’at Nyasaye, to nyaka ngimane bed machal gi ngima Yesu.</verse>
				<verse number="7">Osiepena, chik ma andikonuni ok en chik manyien, to en chik machon ma usebedogo nyaka a chakruok.</verse>
				<verse number="8">To kata kamano, chik ma andikonu en chik manyien, kendo adiera mare ineno kuom Kristo, kendo ineno kuomu, nikech mudho rumo, kendo ler maradier koro osechako rieny.</verse>
				<verse number="9">Ng’at mawacho ni nie ler to mon gi wadgi, pod nie mudho.</verse>
				<verse number="10">Ng’at mohero wadgi osiko e ler, kendo onge gimoro kuome madimi ochwanyre.</verse>
				<verse number="11">To ng’at mamon gi wadgi nie mudho, kendo wuotho e mudho. Ok ong’eyo kuma odhiye, nikech mudho oimo wang’e.</verse>
				<verse number="12">Nyithinda, andikonu nimar richou owenu e nying Yesu.</verse>
				<verse number="13">Wuone, andikonu nikech ung’eyo Jal ma osebetie nyaka a chakruok. Yawuowi, andikonu nikech useloyo Ng’ama Rach.</verse>
				<verse number="14">Un nyithinda, asendikonu nikech ung’eyo Wuoro. Un wuone, asendikonu nikech ung’eyo Jal ma osebetie nyaka a chakruok. To un yawuowi asndikonu nikech utegno, kendo Wach Nyasaye odak e iu, kendo useloyo Ng’ama Rach.</verse>
				<verse number="15">Kik uher piny kata gik manie piny, ka ng’ato ohero piny to hera mar Wuoro ok nie iye,</verse>
				<verse number="16">nikech gik moko duto manie piny, kaka gombo mag ringruok gi gombo mar wang’, kod sunga ma ji sungorego kuom gik ma gin-go, ok a kuom Wuoro, to gin mana mag pinyni.</verse>
				<verse number="17">Piny kadho kaachiel gi gombone, to ng’ama timo gima Nyasaye dwaro to osiko nyaka chieng’.</verse>
				<verse number="18">Nyithinda, giko koro chiegni! Ne onyisu ni Jasik Kristo nobi, to koro wasik Kristo mang’eny osetucho, omiyo wang’eyo ni giko chiegni.</verse>
				<verse number="19">Ne giweyowa nikech ne ok gin jowa, to ka dine gibed jowa, to dine gisiko kodwa. To ne giweyowa mondo ong’ere malong’o ni giduto ok gin jowa.</verse>
				<verse number="20">Un ema Ng’ama Ler osewirou, omiyo un duto ung’eyo adiera.</verse>
				<verse number="21">Andikonu, nikech ung’eye, bende ung’eyo ni onge miriambo mawuok kuom adiera kata matin.</verse>
				<verse number="22">Jamriambo en ng’a? Donge en mana ng’at makwer ni Yesu ok en Kristo? En e Jasik Kristo, nikech odagi Wuoro kaachiel gi Wuowi.</verse>
				<verse number="23">Ng’at modagi Wuowi ok nigi Wuoro bende, to ng’at moyie Wuowi ema nigi Wuoro bende.</verse>
				<verse number="24">Un to neuru ni wach musewinjo nyaka a chakruok osiko e chunyu. Ka gima nuwinjo nyaka a chakruokno osiko e chunyu, to pile unusik ka unie achiel gi Wuowi kod Wuoro.</verse>
				<verse number="25">Ma e singruok mar ngima ma nyaka chieng’ mane osingore ni nomiwa.</verse>
				<verse number="26">Asendikonu wechegi kuom jogo madwaro wuondou.</verse>
				<verse number="27">Un to, Roho mane Kristo omiyou osiko kuomu, omiyo ok uchando ng’at mapuonjou gik moko duto, kendo puonj mare en adier, ma ok miriambo. Kuom mano, sikuru kuom Kristo mana kaka Roho osepuonjou.</verse>
				<verse number="28">Adier nyithinda, sikuru kuome mondo ka chieng’ moro ofwenyore, to wabed gi chir, ka waonge gi gima dimi wiwa kuodi e nyime.</verse>
				<verse number="29">Ka ung’eyo ni en ng’at makare, to nyaka ung’e bende ni ng’ato ka ng’ato matimo gik makare en nyathi Nyasaye.</verse>
			</chapter>
			<chapter number="3">
				<verse number="1">Mano hera maduong’ manadi ma Wuoro osenyisowa kuom luongowa ni nyithind Nyasaye! Adier, wan nyithinde! Gimomiyo piny ok ong’eyowa en ni, piny kia Nyasaye.</verse>
				<verse number="2">Osiepna, kata mana sani wan nyithind Nyasaye, to kaka wabiro bet pok ofwenyore, to wang’eyo ni ka Kristo ofwenyore, to wanabed machal kode, nikech wananene kaka ochal.</verse>
				<verse number="3">Ng’ato ka ng’ato man gi genoni kuom Kristo pwodhore owuon mondo obed maler, mana kaka Kristo bende ler.</verse>
				<verse number="4">Ng’at matimo richo ketho chik, nikech richo en ketho chik.</verse>
				<verse number="5">Ung’eyo ni Kristo nofwenyore mondo ogol richowa. En to oonge gi richo.</verse>
				<verse number="6">Kuom mano ng’at mosiko kuome ok tim richo. To ng’at matimo richo pok onene, bende ok ong’eye.</verse>
				<verse number="7">Nyithinda, kik ng’ato wuondu, mi ulal. Ng’at matimo gik makare e ng’ama kare, mana kaka Kristo bende ng’ama kare.</verse>
				<verse number="8">To ng’at matimo richo en ng’at Satan, nikech Satan osiko katimo richo nyaka a chakruok. To Wuod Nyasaye nofwenyore mana ni mondo otiek Satan.</verse>
				<verse number="9">Ng’at ma Nyasaye onywolo ok tim richo, nikech koth Nyasaye nie iye. Ok onyal timo richo nikech en ng’at ma Nyasaye onywolo.</verse>
				<verse number="10">Pogruok manie kind nyithind Nyasaye gi nyithind Satan ong’ere kama: Ng’at ma ok tim gima kare, kata ma ok ohero wadgi, ok en nyathi Nyasaye.</verse>
				<verse number="11">Wach musewinjo nyaka a chakruok en ni ng’ato ka ng’ato nyaka her wadgi.</verse>
				<verse number="12">Kik wachal gi Kain, mane odoko nyathi Ng’ama Rach, mi onego owadgi. To ere gimomiyo Kain nonego owadgi? Donge nonege nikech timbene ne richo en owuon, to timbe owadgi ne kare?</verse>
				<verse number="13">Owetena, kik ubwogi ka uneno ka piny mon kodu.</verse>
				<verse number="14">Wang’eyo ni wasea e tho, mi wadonjo e ngima. Wangeyo kamano nikech wahero owete. Ng’at ma ok ohero wadgi to osiko e tho.</verse>
				<verse number="15">Ng’at mamon gi wadgi en janek, to ung’eyo ni janek onge gi ngima ma nyaka chieng’ kuome.</verse>
				<verse number="16">Koro waseng’eyo ni hera en ang’o, nikech Kristo nochiwo ngimane nikech wan. Kuom mano, wan bende onego wachiw ngimawa nikech owetewa.</verse>
				<verse number="17">Ka ng’ato man gi mwandu oneno wadgi moro ka onge gi gima dokonyrego, to otamore konye, koro ere kaka hera mar Nyasaye nyalo siko e chunye?</verse>
				<verse number="18">Nyithinda, kik waher ji mana gi dhok kende, to nyaka waher ji gi tim, kendo gi adiera.</verse>
				<verse number="19">Mano e kaka wabiro ng’eyo ni wan joma luwo adiera kendo ok wanabed gi luoro e nyim Nyasaye</verse>
				<verse number="20">ka chunywa nyisowa ni bura oloyowa, nimar Nyasaye duong’ moloyo chunywa, kendo ong’eyo gik moko duto.</verse>
				<verse number="21">Osiepena, ka chunywa nyisowa ni bura ok oloyowa, to wanyalo biro e nyim Nyasaye gi chir</verse>
				<verse number="22">mondo wayud gik moko duto ma wakwayo kuome, nikech wamako chikene, kendo watimo gik malong’o e nyim Nyasaye.</verse>
				<verse number="23">To chik ma Nyasaye omiyowa en ni mondo wayie kuom nying Wuode Yesu Kristo, kendo waherre ng’ato gi ng’ato mana kaka nochikowa.</verse>
				<verse number="24">Ng’at momako chik Nyasaye osiko kuom Nyasaye, to Nyasaye bende osiko kuome. Wang’eyo ni Nyasaye osiko kuomwa nikech Roho ma osemiyowa.</verse>
			</chapter>
			<chapter number="4">
				<verse number="1">Osiepena, kik uyie ni ji duto mawacho ni nigi Roho, nigi Roho adier, to temgiuru mondo une ane ka Roho ma gin-go oa kuom Nyasaye, nikech johul wach mang’eny mag miriambo osebiro e piny</verse>
				<verse number="2">To yo ma unyalo ng’eyogo ni en Roho mar Nyasaye e ma: Ng’ato ka ng’ato ma hulo ni Yesu Kristo osebiro e ringruok nigi Roho mar Nyasaye.</verse>
				<verse number="3">To ng’ato ka ng’ato ma ok hul ni Yesu nobiro e ringruok onge gi Roho mar Nyasaye. Mano e tich ma Jasik Kristo tiyo. Usewinjo ni Jasiguno onego bi, to kata mana koroni enie piny.</verse>
				<verse number="4">Nyithinda, un nyithind Nyasaye, kendo useloyo johul wach mag miriambogo, nikech Jal manie iu duong’ moloyo jal manie piny.</verse>
				<verse number="5">Gin to gin mag piny, omiyo giwuoyo kuom gik mag piny, kendo piny winjogi.</verse>
				<verse number="6">Wan to wan mag Nyasaye, omiyo ng’at mong’eyo Nyasaye ema winjowa, to ng’at ma ok ja-Nyasaye ok winjwa. Mano e yo ma wang’eyogo pogruok manie kind Roho mar adiera, gi roho mar miriambo.</verse>
				<verse number="7">Osiepena, waherreuru, nimar hera en mar Nyasaye, omiyo ka ng’ato nigi hera, to en nyathi Nyasaye.</verse>
				<verse number="8">To ng’at maonge gi hera ok ong’eyo Nyasaye, nikech Nyasaye en hera.</verse>
				<verse number="9">Nyasaye nyisowa hera moherowago kuom oro Wuode ma miderma e piny ni mondo wayud ngima kuome.</verse>
				<verse number="10">To hera maradier ok en hera mane waherogo Nyasaye, to en hera mane Nyasaye oherowago kuom oro Wuode ma miderma mondo odok misango mar golo richowa.</verse>
				<verse number="11">Osiepena, ka kamano e kaka Nyasaye noherowa, to owinjore wan bende waherre.</verse>
				<verse number="12">Kata obedo ni nyaka nene onge ng’at moseneno Nyasaye, to ka waherore waduto, to Nyasaye osiko e iwa, kendo herane chopo tichne kuomwa chuth.</verse>
				<verse number="13">Wang’eyo ni wasiko kuom Nyasaye, kendo ni Nyasaye bende osiko kuomwa, nikech osemiyowa Roho mare.</verse>
				<verse number="14">Waseneno ni Wuoro nooro Wuode mondo obed Jawar mar piny, kendo wanyiso ji wachno.</verse>
				<verse number="15">Ka ng’ato oyie ni Yesu en Wuod Nyasaye, Nyasaye osiko e iye, kendo en bende osiko ei Nyasaye.</verse>
				<verse number="16">Wang’eyo hera ma Nyasaye oherowago, kendo wageno kuom herano. Nyasaye en hera kendo ng’at mosiko ei hera, osiko ei Nyasaye, kendo Nyasaye osiko e iye.</verse>
				<verse number="17">Ka hera malong’o opong’o chunywa, to wanyalo bedo gi chir Chieng’ Bura, nikech ngimawa e pinyni chalo gi mar Kristo.</verse>
				<verse number="18">Luoro onge ei hera, kendo hera maradier riembo luoro. Luoro en kum, omiyo ka ng’ato nigi luoro, to pok ochopo e hera maradier.</verse>
				<verse number="19">Nyasaye ema noherowa mokwongo, mano emomiyo wahere kaachiel gi ji mamoko bende.</verse>
				<verse number="20">Ka ng’ato wacho ni ohero Nyasaye to omon gi owadgi, to ojamriambo, nikech ok nyal bet ni ng’ama ok ohero owadgi ma oneno, nyalo hero Nyasaye mapok oneno.</verse>
				<verse number="21">To chik ma waseyudo kuom Nyasaye e ma: Ng’ama ohero Nyasaye nyaka her owadgi bende.</verse>
			</chapter>
			<chapter number="5">
				<verse number="1">Ng’ato ka ng’ato moyie ni Yesu e Mesia, en nyathi Nyasaye, kendo ng’at mohero wuon nyathi, to ohero nyathi bende.</verse>
				<verse number="2">Kuom mano, ka wahero Nyasaye, kendo wamako chikene, to eka wang’eyo ni wahero nyithind Nyasaye,</verse>
				<verse number="3">nikech hero Nyasaye en mako chikene. Chike Nyasaye ok tek rito,</verse>
				<verse number="4">nikech nyithind Nyasaye duto loyo piny. Yie ma wan-go kuom Nyasaye ema oseloyo piny.</verse>
				<verse number="5">Ere ng’ama oloyo piny? Ng’ama oloyo piny en mana ng’ama oyie ni Yesu Kristo en Wuod Nyasaye.</verse>
				<verse number="6">Yesu Kristo e jal mane obiro gi pi mar batisone, kod remo mar thone. To winjuru ni ne ok obiro gi pi kende, to nobiro gi pi kod remo. Roho owuon nyiso ni mano en adier, nikech Roho e adiera.</verse>
				<verse number="7">Nitie gik moko adek manyiso ni mano en adier:</verse>
				<verse number="8">gin Roho gi pi kod remo, kendo gik moko adekgo nyiso mana gimoro achiel.</verse>
				<verse number="9">Ka wanyalo yie ni weche ma dhano wacho gin adier, to nyaka wayie gima Nyasaye wacho moloyo, kendo Nyasaye owuon osenyisowa ni gima owacho kuom Wuode en adier.</verse>
				<verse number="10">Ng’at moyie kuom Wuod Nyasaye to ong’eyo e chunye ni gima Nyasaye wacho en adier. To ng’at ma ok oyie Nyasaye miyo Nyasaye doko jamriambo, nikech ok oseyie gi gima Nyasaye osewacho kuom Wuode.</verse>
				<verse number="11">To gima Nyasaye osewacho e ma: Osemiyowa ngima ma nyaka chieng’, kendo ngimano ni kuom Wuode.</verse>
				<verse number="12">Ng’at man gi Wuowi to nigi ngimano, to ng’at maonge gi Wuod Nyasaye to onge gi ngimano.</verse>
				<verse number="13">Andikonu wechegi, un joma oyie kuom nying Wuod Nyasaye, mondo ung’e ni un gi ngima ma nyaka chieng’.</verse>
				<verse number="14">Wageno kuome chuth nikech wang’eyo ni ka wakwaye gimoro mowinjore gi dwarone, to owinjowa.</verse>
				<verse number="15">To ka wang’eyo ni pile owinjo kwayowa kamano, to wang’eyo bende ni ose mana miyowa gik ma wakwayo.</verse>
				<verse number="16">Ka ng’ato oneno wadgi katimo richo ma ok kel tho, to mondo olamne Nyasaye, to Nyasaye biro miyo owadgino ngima. Mano timore mana ni joma osetimo richo ma ok kel tho. To nitie richo makelo tho. Ok awachi ni mondo olem ni ng’at mosetimo richo ma kamano.</verse>
				<verse number="17">Gik moko duto ma ok kare gin richo, to nitie richo ma ok kel tho.</verse>
				<verse number="18">Wang’eyo ni onge nyathi Nyasaye mosiko katimo atima richo, nikech Wuod Nyasaye orite, omiyo Ng’ama Rach ok nyal mule.</verse>
				<verse number="19">Wang’eyo ni wan mag Nyasaye, to piny duto bende nie lwet Ng’ama Rach.</verse>
				<verse number="20">Wang’eyo bende ni Wuod Nyasaye osebiro, mi omiyowa rieko mondo wang’ego Nyasaye maradier. Wan kuom Jal maradier, ma en Yesu Kristo Wuod Nyasaye. En e Nyasaye maradier, kendo en e ngima ma nyaka chieng’.</verse>
				<verse number="21">Nyithinda, tang’uru ni nyiseche manono.</verse>
			</chapter>
		</book>
		<book number="63">
			<chapter number="1">
				<verse number="1">An jaduong’, andikoni in Minwa ma Nyasaye oyiero, kendo andiko ni nyithindi ma ahero adier. Ok an kenda ema aheri to ji duto moseng’eyo adiera bende oheri,</verse>
				<verse number="2">nikech adiera manie iwa, kendo ma osiko kodwa nyaka chieng’.</verse>
				<verse number="3">Ng’wono gi miwafu kod kue moa kuom Nyasaye Wuoro gi Yesu Kristo Wuod Wuoro nobed kodwa e adiera.</verse>
				<verse number="4">Ne amor ahinya kane ayudo ni nyithindo moko wuotho e adiera, ka giluwo chik mane wayudo kuom Wuoro,</verse>
				<verse number="5">omiyo koro Minwa, akwayi ni mondo ng’ato ka ng’ato kwomwa oher wadgi. Gima andikoni ok en chik manyien, to en chik ma wasebedogo nyaka a chakruok.</verse>
				<verse number="6">To hera ma awuoyo kuomeni dwaro ni mondo wawuothi kaka chik Nyasaye dwaro. En e chik achiel ma usewinjo a chakruok, ni, “Daguru e hera.”</verse>
				<verse number="7">Jowuond mathoth osewuok e piny. Gin e jogo ma ok oyie ni Yesu Kristo nobiro kaka dhano. Ng’at ma kamano en jawuond, kendo en Jasik Kristo.</verse>
				<verse number="8">Ritreuru mondo kik gima usetiyone lalnu, to uyud poku duto.</verse>
				<verse number="9">Ng’at makalo tong’, kendo ok sik e puonj Kristo ok nigi Nyasaye. To ng’at mosiko e puonj Kristo nigi Wuoro, kaachiel gi Wuowi.</verse>
				<verse number="10">Ka ng’ato obiro iru ma ok okelo puonj Kristo, to kik urwake e uteu, kata mana mos kik umose,</verse>
				<verse number="11">nimar ng’at momose, bende oriwore kode e timbene maricho.</verse>
				<verse number="12">Kata obedo ni an gi weche mathoth ma adwaro nyisou, to ok abi ndikogi e barua, to ageno ni abiro biro iru mondo alos kodu wang’ gi wang’, mondo waduto wabed mamor kaachiel.</verse>
				<verse number="13">Nyithind Nyameru, ma bende Nyasaye oyiero, omosi.</verse>
			</chapter>
		</book>
		<book number="64">
			<chapter number="1">
				<verse number="1">An jaduong’, andikoni in Gayo, osiepna ma ahero gi hera maradier.</verse>
				<verse number="2">Osiepna, akwayo Nyasaye ni mondo idhi maber e yore duto, kendo ibed mangima e ringri mana kaka ang’eyo ni ingima e chunyi bende.</verse>
				<verse number="3">Ne abedo mamor ahinya kane owete moko obiro, mowacho kaka isiko kuom adiera, kendo kaka iwuotho e ngima mar adiera.</verse>
				<verse number="4">Onge gima miya mor moloyo ka awinjo ni nyithinda wuotho e adiera.</verse>
				<verse number="5">Osiepna, in jaadiera kuom gimoro amora mitimo ni owete, kata ka gin joma welo.</verse>
				<verse number="6">Gisewuoyo kuom heranino e nyim kanyakla mar jo-Kristo man ka. Yie ikonygi e wuodhgi, kikowogi e yo malong’o ni Nyasaye mwatiyone,</verse>
				<verse number="7">nimar ne giwuok gidhi e tich Kristo, ma ok giyie kawo kony moro amora kuom joma ok oyie.</verse>
				<verse number="8">Omiyo wan jo-Kristo onego wakony joma kamago mondo wanywak kodgi tich mar lando adiera.</verse>
				<verse number="9">Ne andiko ni jo-Kristo muchokorugo, to Diotrefe, madwaro bet jatendgi, notamore winjo gima wawacho.</verse>
				<verse number="10">Omiyo ka abiro to anael gik ma otimo e lela, kaka ohangowa gi weche mamono maricho. To ewi mago duto, otamore rwako owete bende, to ok mano kende, to bende otamo joma dwaro timo kamano e kanyakla mar jo-Kristo.</verse>
				<verse number="11">Osiepna, kik iluw tim marach, to luw tim maber. Ng’at matimo maber en ng’at Nyasaye, to ng’at matimo marach, to pok oneno Nyasaye.</verse>
				<verse number="12">Ji duto wuoyo maber kuom Demetrio. Adiera lilo ema wachore kuome. Wan bende wayie ni timbene beyo kendo ing’eyo ni gima wawacho en adier.</verse>
				<verse number="13">An gi weche mathoth ma adwaro nyisi, to kata kamano ok adwar ndikogi e barua.</verse>
				<verse number="14">To ageno ni abiro neni machiegni mondo walos wang’ gi wang’.</verse>
				<verse number="15">Kue obed kodi. Osiepewa duto omosi. In bende mosnwa osiepewa achiel achiel.</verse>
			</chapter>
		</book>
		<book number="65">
			<chapter number="1">
				<verse number="1">An Juda, ma misumba Yesu Kristo, kendo ma owadgi Jakobo, ema andikonu baruani un joma Nyasaye ohero kendo ma oseluongo, kendo ma Yesu Kristo rito gi tekone.</verse>
				<verse number="2">Ng’wono gi kue kod hera mogundho obed kodu.</verse>
				<verse number="3">Osiepena, ne agombo ahinya mondo andiknu kuom warruok ma waduto wan-go, to koro aneno ni nyaka andiknu, kajiwou mondo umed kedo matek ni wach yie ma Nyasaye osemiyo joge dichiel kendo mogik.</verse>
				<verse number="4">Nyaka andik kamano nimar jomoko ma ok oluoro Nyasaye, ma gin joma oseketi ni bura oloyo chon nikech wachni, osedonjo kuomu ling’ling’, ka gitemo mondo gilok ng’wono mar Nyasachwa obed anjawo, kendo gidagi Ruodhwa achiel kende, ma en Ruoth Yesu Kristo.</verse>
				<verse number="5">Adwaro mondo aparnu weche moko, kata obedo ni useng’eyogi duto kamano. Ruoth noreso jo-Israel, mi ogolo e piny Misri. To achien notieko jogo mane odagi yie.</verse>
				<verse number="6">Malaika mane okalo tong’ mar teko momigi, mi oweyo kuma onego gibedie, bende Ruoth oseketo e mudho, kotue mochwere gi nyororo, nyaka chop ng’ad buchgi, Chieng’ Maduong’.</verse>
				<verse number="7">Bende paruru Sodom gi Gomora kod mier mokiewo kodgi. Gin bende ne gidonjo e tim terruok kod dwanyruok madhoch, mi giyudo kum mar mach mak tho, mondo obed ranyisi ni ji duto.</verse>
				<verse number="8">Mano e kaka jogi bende chalo. Lek ma gileko miyo gidwanyo ringregi, kendo gidagi teko ma Ruoth nigo, kendo giyanyo joma nigi duong e polo.</verse>
				<verse number="9">To eka kata mana Mikael, malaika maduong’, kane laro gi Satan ringre Musa, to ne ok ohedhore yanye gi weche maricho, to nowachone mana niya, “Ruoth mondo okweri.”</verse>
				<verse number="10">Jogi to yanyo gimoro amora ma ok ging’eyo to gik ma ging’eyo mana kuom gombo mag ringregi ka le ma onge rieko e gik matiekogi.</verse>
				<verse number="11">Mano kaka ginine malit! Gise mana luwo yo mane Kain oluwo, kendo gisemwomore e ketho mar Baalam nikech gihero pesa, bende giseng’anyo kaka Korah nong’anyo, mi girumo mana kaka en bende norumo.</verse>
				<verse number="12">Jogi gin mbelni e sewni mutimo mag hera, ka gichiemo kodu maonge wichkuot. Gin jokwath maparo mana gin giwegi kende! Gichalo rumbi ma yamo riembo to ok kel koth, kendo gichalo yiend olemo ma ok nyagi e ndalo oro, kendo mopudh gi tiendgi, mi otho chuth.</verse>
				<verse number="13">Bende ka gitimo timbegi mag wichkuot, to gichalo apaka mager mag nam mathuogo buoyo, kendo gichalo sulue moweyo yorgi, ma mudho mandiwa ema okannigi nyaka chieng’.</verse>
				<verse number="14">Enoka, nyakwar Adam kuom tieng’ mar abiriyo, nokoro wach jogo, kane owacho niya, “Neuru! Ruoth osebiro gi oganda mang’ongo mar joge maler,</verse>
				<verse number="15">mondo okum piny duto, kendo omi jogo ma ok oluoro Nyasaye yie timbegi maricho, kod weche malit duto, ma gin joricho ma ok oluoro Nyasaye, gisewacho kuome.”</verse>
				<verse number="16">Jogi gin joma keko akeka, kendo ng’ur ang’ura. Giluwo mana gombo mag ringregi giwegi, bende gisungore marach, kendo giwuondo ji gi weche mamit mondo giyud gik ma gidwaro.</verse>
				<verse number="17">To osiepna, nyaka upar gima ne joote mag Ruodhwa Yesu Kristo okoro.</verse>
				<verse number="18">Ne giwachonu niya, “E ndalo giko ji moko nobi ma nochau. Gin ji ma ok oluoro Nyasaye, kendo maluwo mana gombogi giwegi.”</verse>
				<verse number="19">Mago e joma kelo pogruok. Gin joma gombo mag ringruok ema chiko, kendo gionge gi Roho.</verse>
				<verse number="20">To un osiepena, meduru mana geroru kuom teko mar Roho Maler.</verse>
				<verse number="21">Nyaka ubed e hera mar Nyasaye, mondo urit ngima ma nyaka chieng’ ma Ruoth Yesu Kristo biro miyou kuom ng’wonone.</verse>
				<verse number="22">Kechuru joma riwo gi kiawa.</verse>
				<verse number="23">Resgiuru, kugologi e mach. Ji moko nitie ma bende nyaka ukechi, to mana ka uluor, kendo kubedo mosin kata mana gi lepgi ma gombogi mag richo osechido.</verse>
				<verse number="24">Wapakuru Jal manyalo ritou mondo kik upodhi, kendo manyalo miyo uchung’ e nyim duong’ne maler kumor kendo kuonge ketho.</verse>
				<verse number="25">En e Nyasaye ma Jawarwa kuom Yesu Kristo Ruodhwa, man gi duong’ gi teko kod loch, nyaka nene, kendo kawuono, kendo nyaka chieng’. Amin.</verse>
			</chapter>
		</book>
		<book number="66">
			<chapter number="1">
				<verse number="1">Ma e fweny mane Nyasaye omiyo Yesu Kristo mondo onyisgo jotichne gik ma nyaka timre piyo. To Kristo nooro malaikane ir Johana jatichne mondo odhi onyise wach fwenyno,</verse>
				<verse number="2">mi Johana nonyiso ji gik moko duto mane oneno. Adier, noneno gik mane Nyasaye dwaro timo, kendo mane Yesu Kristo bende osewacho ni adier.</verse>
				<verse number="3">Ng’at masomo kitabuni kod joma winjo weche mokorgi, kendo momako gik mondikie, gin johawi, nikech ndalo ma gigi biro timoree chiegni.</verse>
				<verse number="4">An Johana andiko ni kanyakla abiriyo mag jo-Kristo man e piny Asia, kawacho kama: Beduru gi ng’wono kod kue moa kuom Nyasaye mantie, kendo mane nitie, bende mapod biro biro, kendo moa kuom Roho abiriyo manie nyim kom duong’ne,</verse>
				<verse number="5">kendo moa kuom Yesu Kristo ma janeno maradier, mane okwongo chier oa kuom joma otho, kendo ma jatend ruodhi mag piny. Oherowa kendo osegonyowa kuom richowa gi rembe,</verse>
				<verse number="6">mi omiyo wadoko oganda ruodhi matiyone kaka jodolo mag Nyasache kendo Wuon mare. Duong’ kod teko obedne nyaka chieng’! Amin.</verse>
				<verse number="7">Neuru, obiro gi boche polo, kendo ng’ato ka ng’ato nonene. Jogo mane ochwowe nonene, kendo ogendini duto mag piny nobed gi kuyo nikech en. Ber mondo obed kamano! Amin.</verse>
				<verse number="8">Ruoth Nyasaye wacho niya, “An e Chakruok kendo e Giko. An e Ruoth Nyasaye Manyalo Gik Moko Duto, Jal mantie, kendo mane nitie, kendo mapod biro betie.”</verse>
				<verse number="9">An owadu Johana, an e achiel kodu e sand gi loch kod kinda ma wan-go kuom Kristo Yesu. Ne oketa e chula miluongo ni Patmo nikech nalando wach Nyasaye, kendo awuoyo kuom Yesu e lela.</verse>
				<verse number="10">To chieng’ Ruoth, Roho ne omaka, mi awinjo dwol maduong’ maywak ka tung’ ka wuoyo gi yoka ng’eya.</verse>
				<verse number="11">Nowacho niya, “Gik moko duto mineno, ndiki e kitabu. Bang’e ior kitabuno ni kanyakla abiriyo mag jo-Kristo man: Efeso, Smurna, Pergamo, Thuatiro, Sarde, Filadelfia, kod Laodikia.”</verse>
				<verse number="12">Eka nalokora mondo ane ni ng’ano maloso koda, mi aneno teyni abiriyo mag dhahabu,</verse>
				<verse number="13">to e dier teynigo ne nitie gimoro machalo dhano, morwakore gi kandhu mochopo nyaka e tiende piny, kendo otweyo kore gi okanda mar dhahabu.</verse>
				<verse number="14">Yie wiye ne rachar ka yie rombo kendo tar ka pe. Wengene ne liel ka ligek mach,</verse>
				<verse number="15">kendo tiendene ne pakni ka mula mosepwodhi gi mach. Dwonde to ne mor ka pi mawuo.</verse>
				<verse number="16">Ne en gi sulue abiriyo e lwete ma korachwich, kendo ligangla mabith ma dhoge abiriyo ne wuok e dhoge. Pat wang’e ne nenore ka wang’chieng’ mang’angni gi tekone duto.</verse>
				<verse number="17">Kane anene to ne apodho e tiende ka ng’at mosetho. To noyieyo lwete ma korachwich kuoma, kowacho niya, “Kik iluor, an e Jal Mokwongo kendo Mogik,</verse>
				<verse number="18">kendo an e Jal Mangima. Ne atho, to koro angima nyaka Piny Joma Otho.</verse>
				<verse number="19">Omiyo koro ndik gik miseneno duto, ok mana gik mantie kende, to gik mabiro timore achien bende.</verse>
				<verse number="20">To koro adwaro nyisi tiend wach mopandi mar sulue abiriyo mineno e lweta ma korachwichgi, kod teyni abiriyo mag dhahabu: Sulue abiriyo gin e malaika mag kanyakla abiriyo mag jo-Kristo, kendo teyni abiriyo gin e kanyakla abiriyogo.</verse>
			</chapter>
			<chapter number="2">
				<verse number="1">“Ndik ni malaika mar kanyakla mar jo-Kristo man Efeso kama: “ ‘Weche mag Jal man gi sulue abiriyo e lwete ma korachwich, kendo ma wuotho e kind teyni abiriyo mag dhahabu e magi:</verse>
				<verse number="2">Ang’eye timbeni gi tichni matek kod kinda misetimo, kendo ang’eyo bende ni in ok inyal yie gi joma richo, bende isetemo joma luongore ni joote, to ok gin joote, mi inwang’o ni gin jomriambo.</verse>
				<verse number="3">In jakinda, kendo isechandori malit nikech an, to ok iseol.</verse>
				<verse number="4">To kata kamano pod an gi wach kodi ni, koro ok ihera kaka ne ihera mokwongo.</verse>
				<verse number="5">Parie kama iseaye ka ipodho! Lok chunyi mondo itim gik mane itimo mokwongo. To ka ok iloko chunyi, to anabi mi agol tachi kare.</verse>
				<verse number="6">To kata kamano nitie gimoro maber ma itimo, en ni imon gi timbe mag jo-Nikolao, mana kaka an bende amon-go.</verse>
				<verse number="7">“ ‘Ng’at man gi it mondo owinj gima Roho wacho ni kanyakla mag jo-Kristo. Ng’at molocho to anami ratiro mar chamo olemb yadh ngima manie puoth Nyasaye.’</verse>
				<verse number="8">“Ndik ni malaika mar kanyakla mar jo-Kristo man Smurna kama: ‘Weche mag Jal Mokwongo kendo Mogik e magi. En e Jal mane otho, kendo ochako obedo mangima.</verse>
				<verse number="9">“ ‘Ang’eyo chandruok ma ineno, kod chan mari, to chutho in jamoko! Bende ing’eyo ayany ma joma wacho ni gin jo-Yahudi, to ok gin jo-Yahudi, yanyigo. Chutho, gin mana oganda jolemo mar Satan.</verse>
				<verse number="10">Kik iluor sand ma ibiro yudo, nikech jachien biro bolo jomoko kuomu e jela mondo otemu, kendo ubiro yudo sandruok kuom ndalo apar. To bed jaadiera nyaka kar tho, mi anamiyi osimbo mar ngima, kaka ranyisi ni iselocho.</verse>
				<verse number="11">“ ‘Ng’at man gi it to mondo owinj gima Roho wacho ni kanyakla mag jo-Kristo. Ng’at molocho to tho mar ariyo ok nomul ngang’.’</verse>
				<verse number="12">“Ndik ni malaika mar kanyakla mar jo-Kristo man Pergamo kama: ‘Jal man gi ligangla mabith ma dhoge ariyo wacho niya,</verse>
				<verse number="13">“ ‘Ang’eyo kama idake. En kama kom mar duong’ mar Satan nitie. To irito nyinga ahinya, kendo ne ok ikwedo yie ma iyiego kuoma, kata mana e ndalo mane Antipa, janeno mara mar adier, onegi e dalau, kama Satan odakie.</verse>
				<verse number="14">To kata kamano, an kodi gi weche moko, nikech in gi ji moko kanyo maluwo puonj mar Baalam, mane opuonjo Balak kaka onyalo miyo jo-Israel tim richo kuom chamo chiemo mosetimgo ni nyiseche manono misango, kendo kuom terruok.</verse>
				<verse number="15">Kamano bende in gi jomoko maluwo puonj jo-Nikolao, machalo gi puonj Balaamno.</verse>
				<verse number="16">Emomiyo lok chunyi! To ka ok ilokori, to abiro biro iri piyo, mi aked kodgi gi ligangla mawuok e dhoga!</verse>
				<verse number="17">“ ‘Ng’at man gi it to mondo owinj gima Roho wacho ni kanyakla mag jo-Kristo. Ng’at molocho to anami chiemo moko mopandi miluongo ni Manna, kendo anamiye kidi marachar mondikie nying manyien, maonge ng’at mong’eyo, mak mana jal monwang’e.</verse>
				<verse number="18">“ ‘Ndik ni malaika mar kanyakla mar jo-Kristo man Thuatira kama: ‘Wuod Nyasaye, ma en Jal ma wengene rieny ka ligek mach, kendo ma tiendene pakni ka mula, wacho niya,</verse>
				<verse number="19">“ ‘Ang’eyo timbeni duto, gi herani, gi tichni mar konyo ji, kod kindani, kendo kaka isebedo jaadiera. Bende ang’eyo ni tijeni machien beyo moloyo mokwongo.</verse>
				<verse number="20">To kata kamano an kodi gi wach moro nikech iyie gi dhako ma Jezebel maluongore ni janabi. En ema omiyo jotichna lal kuom puonjogi mondo giterre, kendo mondo gicham chiemo motimgo misango ni nyiseche manono.</verse>
				<verse number="21">Ne amiye kinde mondo olok chunye, to otamore weyo terruokne.</verse>
				<verse number="22">Omiyo anabole e kitanda mar rem, kendo anami joma terore kode yud chandruok malit, ka ok giloko chunygi, mi giweyo gik ma opuonjogi mondo gitim.</verse>
				<verse number="23">Nyithinde bende abiro nego, eka kanyakla duto mag jo-Kristo nong’e ni an ema ang’eyo chuny ji gi parogi, kendo ni amiyo ng’ato ka ng’ato kuomu pok mowinjore gi timne.</verse>
				<verse number="24">“ ‘To un ji mamoko duto man Thuatira, ma ok oseluwo puonjno, bende mapok ong’eyo gima jomoko luongo ni, ‘Weche matut mag Satan’, ok amiu ting’ moro mapek.</verse>
				<verse number="25">To awachonu mana ni mondo umak gima un go matek nyaka abi.</verse>
				<verse number="26">To ng’at molocho, kendo motiyo tichna nyaka giko, anami teko mar bedo gi loch kuom ogendini, mana kaka an bende Wuora ne omiya teko.</verse>
				<verse number="27">Ng’at molochono norit ogendini gi ludh nyinyo,</verse>
				<verse number="28">kendo notogi matindotindo ka mbalatago. To bende anamiye sulue mar okinyi.</verse>
				<verse number="29">Ng’at man gi it to mondo owinj gima Roho wacho ni kanyakla mag jo-Kristo.’</verse>
			</chapter>
			<chapter number="3">
				<verse number="1">“Ndik ni malaika mar kanyakla mar jo-Kristo man Sarde niya, ‘Weche mag Jal man gi Roho abiriyo mag Nyasaye, kod sulue abiriyo e magi: “ ‘Ang’eyo timbeni duto, bende ang’eyo ni in gi nying’ ni ingima, to kata kamano isetho.</verse>
				<verse number="2">Kuom mano, chiew mondo ijiw gima pod in-go, kapok otho chuth, nimar ayudo ni timbeni pod ok beyo ruok e nyim Nyasacha.</verse>
				<verse number="3">Omiyo par ane gima ne opuonji, kendo mane iwinjo. Make, kendo ilok chunyi iwe richoni. To ka ok ichiew, to abiro poyi ka jakuo, ka ok ing’eyo sa ma abiroe.</verse>
				<verse number="4">Kata kamano, pod in gi ji manok e dala mar Sarde ma ok osechido lepgi. Gin giniwuoth koda gi lewni marachere, nikech mano ema owinjore kodgi.</verse>
				<verse number="5">Ng’at molocho bende norwakne lewni marachere, mana kaka girwako, kendo ok naruch nyinge oko ngang’ e kitap ngima, to anahul nyinge e nyim Wuora, kendo e nyim malaika mage.</verse>
				<verse number="6">Ng’at man gi it to mondo owinj gima Roho wacho ni kanyalka mag jo-Kristo.’</verse>
				<verse number="7">“Ndik ni malaika mar kanyakla mar jo-Kristo man Filadelfia niya, ‘Magi e weche Jal maler kendo maradier, man gi rayaw mar Daudi. Ka oyawo gimoro, to onge ng’ama nyalo loro, kendo ka oloro gimoro, to onge ng’ama nyalo yawo. Owacho niya,</verse>
				<verse number="8">“ ‘Ang’eyo timbeni duto. Winji! Aseketo dhoot moyaw e nyimi, maonge ng’ama nyalo loro. Ang’eyo ni kata in gi teko matin kamano, to iserito wachna, kendo pok ikwedo nyinga.</verse>
				<verse number="9">To winji, nitie jomoko mag oganda jolemo mar Satan, maluongore ni jo-Yahudi, to ok gin jo-Yahudi, to giriambo ariamba. Abiro miyo gibiro, mi gipodhi e tiendi, kendo ging’e ni aheri.</verse>
				<verse number="10">Ne amiyi chik ni mondo itim kinda, kendo iserito chiknano, omiyo an bende abiro riti e ndalo mar masira mabiro kwako piny ngima, mondo otemgo ji duto modak e piny.</verse>
				<verse number="11">Abiro biro piyo, omiyo mak gima in-go matek, mondo kik ng’ato mayi osimboni.</verse>
				<verse number="12">To ng’at molocho anami bed siro e Hekalu mar Nyasacha, mi ok nochak owuog kanyo kendo nyaka chieng’. Anandik nying Nyasacha kuome, kod nying dala mar Nyasacha, ma en Jerusalem manyien, mabiro lor kaa e polo kuom Nyasacha. Nyinga maler bende nandik kuome.</verse>
				<verse number="13">Ng’at man gi it to mondo owinj gima Roho wacho ni kanyakla mag jo-Kristo!’</verse>
				<verse number="14">“Ndik ni malaika mar kanyakla mar jo-Kristo man Laodikia niya, ‘Jal miluongo ni Amin, ma en janeno migeno kendo maradier, kendo chuech duto mag Nyasaye noa kuome wacho kama:</verse>
				<verse number="15">“ ‘Ang’eyo timbeni duto. Ang’eyo ni ok ing’ich, bende ok iliet. To daber kibedo maliet kata mang’ich.</verse>
				<verse number="16">To kaka koro indhemndhem, to ok iliet kata ok ing’ich, abiro ng’ogi oko!</verse>
				<verse number="17">Iwacho ni in jamoko man gi mwandu mathoth, kendo onge gima ichando, to ikia ni in ng’at machandore moloyo. In ng’at modhier chuth ma jachan, Kendo in muofu bende in duk.</verse>
				<verse number="18">To ang’adoni rieko ni mondo ing’iew kuoma dhahabu mopwodhi gi mach mondo inwang’ mwandu. Lewni marachere bende ing’iew kuoma irwakrigo mondo igeng’go dugi makeloni wichkuot. Yath bende ng’iew, iwirgo wang’i mondo inen.</verse>
				<verse number="19">Joma ahero ema akwero kendo akumo. Emomiyo ket chunyi mondo ilokri iwe richoni.</verse>
				<verse number="20">Winji! Achung’ e dhoot kendo adwong’o. Ka ng’ato owinjo dwonda, mi oyawo dhoot, to anadonj ire, kendo anachiem kode, to en bende nochiem koda.</verse>
				<verse number="21">To ng’at molocho anami bed koda e kom duong’na, mana kaka an bende ne alocho, mi abet kod Wuora e kom duong’ne.</verse>
				<verse number="22">Ng’at man gi it to mondo owinj gima Roho wacho ni kanyakla mag jo-Kristo!’ ”</verse>
			</chapter>
			<chapter number="4">
				<verse number="1">Bang’ mano, ne arango polo, mi aneno dhoot moro moyawore e polo, kendo dwol machalo gi dwond tung’ mane akwongo winjo kawuoyo koda cha, nowachona niya, “Bi malo ku, mondo anyisi gik mabiro timore bang’ magi.”</verse>
				<verse number="2">Gikanyono, Roho nomaka, mi aneno kom duong’ moket e polo, ma ng’ato obetie.</verse>
				<verse number="3">To ng’at mane obetno ne nigi kido machal gi kite ma nengogi tek miluongo ni jasper gi sardius, kendo lihudu man gi kido machalo zumaridi nolworo komno koni gi koni.</verse>
				<verse number="4">To e alwora mar komno ne nitie kombe mamoko piero ariyo gang’wen, ma jodongo piero ariyo gang’wen obetie. Ne girwako lewni marachere, kendo ne gisidho osimbe mag dhahabu e wigi.</verse>
				<verse number="5">Mil polo makakni ne wuok e kom duong’no, kendo dwol moko bende ne winjore, kaachiel gi mor polo. To e nyim komno ne nitie teyni abiriyo maliel. Gin e Roho abiriyo mag Nyasaye.</verse>
				<verse number="6">E nyim komno bende ne nitiere gimoro machalo gi nam mar rang’i, marieny ka pi. To e dier komno tir, kendo e alwora mare, ne nitie gik mangima ang’wen man gi wenge mogundho yoka nyimgi kendo yoka ng’egi.</verse>
				<verse number="7">Gima ngima mokwongo ne chalo gi sibuor, to mar ariyo ne chalo gi nyaroya. Mar adek to ne nigi lela wang’ machalo gi lela wang’ dhano, to mar ang’wen ne chalo gi ongo mahuyo.</verse>
				<verse number="8">Gik mangima ang’wen-go ne nigi bwombe auchiel moro ka moro, kendo ne gin gi wenge mang’eny e dendgi duto kendo e igi. Ne giwer odiechieng’ gotieno mak giling’ niya, “Mano kaka Ruoth Nyasaye Manyalo Gik Moko Duto ler! Oler adier! Yaye! Mano kaka oler! En e Jal mane nitie, kendo mantie, kendo mapod biro betie!”</verse>
				<verse number="9">To e kinde ka kinde ma gik mangimago goyoe erokamano ni Jal mantie nyaka chieng’ mobet e kom duong’, kendo miye duong’ gi pak,</verse>
				<verse number="10">to jodongo piero ariyo gang’wen-go podho e nyim Jal mobet e kom duong’no, kendo gilamo Jal mantie nyaka chieng’. Gibolo osimbegi e nyim komno, ka giwacho niya,</verse>
				<verse number="11">“A Ruodhwa kendo Nyasachwa! Owinjore miyi duong’ gi pak kod teko, nikech in ema nichueyo gik moko duto. Adier, in ema ne imiyo ochuegi, kendo gisiko gintie.”</verse>
			</chapter>
			<chapter number="5">
				<verse number="1">Bang’ mano, ne aneno kitabu ma Jal mane obet e kom duong’no oting’o e lwete ma kor achwich. Ne ondik iye gi toke bende, kendo ne odine gi kido abiriyo.</verse>
				<verse number="2">Eka ne aneno malaika maratego kalando wach gi dwol maduong’ niya, “Ere ng’ama owinjore ketho kidogi, mi el kitabuni?”</verse>
				<verse number="3">To onge ng’ato e polo, kata e piny, kata e bwo piny, mane nyalo elo kitabuno, kata ng’iyo iye.</verse>
				<verse number="4">Ne aywak malit kane aneno ni onge ng’ama ne nyalo elo kitabuno kata ng’iyo iye!</verse>
				<verse number="5">To ng’at achiel kuom jodongogo nokona niya, “We ywak, nikech Sibuor moa e dhood Juda, ma nyakwar Daudi, ema oselocho! Emomiyo en gi ratiro mar ketho kido abiriyogo, mi oel kitabuno.”</verse>
				<verse number="6">Eka naneno Nyarombo kochung’ e dier kom maduong’, kama ne gik mangima ang’wen kod jodongo olworo. Nyarombo ne nenore ka gima osenegi, to ne en gi tunge abiriyo, ma gin Roho abiriyo mag Nyasaye, ma oseor e piny ngima.</verse>
				<verse number="7">Ne odhi mokawo kitabu ma Jal mane obet e kom duong’no oting’o e lwete ma korachwich.</verse>
				<verse number="8">Kane Nyarombo okawo kitabuno kamano, gik moko ang’wen mangima kod jodongo piero ariyo gang’wen-go, nopodho piny e nyime. Moro ka moro kuomgi ne nigi thum kod tewni mag dhahabu ma ubani opong’o. Tep ubanigo ochung’ kar lemo mag jo-Nyasaye.</verse>
				<verse number="9">Ne giwero wer manyien niya “In ema iwinjori kawo kitabuni, mi iketh kido modinego, nikech in ema ne onegi kendo rembi ema ne ing’iewogo ni Nyasaye ji moa e dhoudi duto kendo mawacho dhok duto kendo moa e ogendini duto kod pinje duto.</verse>
				<verse number="10">Ne itimogi oganda joka ruoth matiyo ni Nyasachwa kaka jodolo, kendo ginibed jotend piny.”</verse>
				<verse number="11">Eka ne achako ang’icho, mi awinjo dwond malaika mang’eny molworo kom duong’ kaachiel gi gik mangima kod jodongogo. Kwan-gi ne gana gi gana, kendo tara gi tara.</verse>
				<verse number="12">Ne giwer matek niya, “Nyarombo mane onegi owinjore yud teko gi mwandu gi rieko gi loch kod luor gi duong’ kod pak!”</verse>
				<verse number="13">Bende ne awinjo ka gik manie polo gi manie piny kendo manie bwo piny kod manie pi, tiende ni gik moko duto mochue, kawacho niya, “Pak gi luor gi duong’ kod loch obed ni Jal mobet e kom duong’, kendo obed ni Nyarombo nyaka chieng’!”</verse>
				<verse number="14">Eka gik mangima ang’wen-go nodwoko ni, “Obed kamano”, kendo jodongo nopodho piny mi olemo.</verse>
			</chapter>
			<chapter number="6">
				<verse number="1">Bang’ mano ne aneno ka Nyarombo ketho kido achiel kuom kido abiriyo modin-go kitabu, mi awinjo ka achiel kuom gik mangima ang’wengo wacho gi dwol machalo mor polo niya, “Bi”</verse>
				<verse number="2">Eka ne ang’icho mi aneno faras marachar. Ng’at moidhe noting’o atung’, kendo ne osidhne osimbo, mi nowuok kaka jalocho madhi mondo olochi.</verse>
				<verse number="3">Kane Nyarombo oketho kido mar ariyo, ne awinjo gima ngima mar ariyo kawacho niya, “Bi!”</verse>
				<verse number="4">Eka faras machielo ma silwal nowuok. To ng’at moidhe nomi teko mar kelo lweny e piny, mondo ji onegre, kendo ne omiye ligangla maduong’!</verse>
				<verse number="5">Bang’ mano Nyarombo noketho kido mar adek, kendo ne awinjo gima ngima mar adek kawacho ni, “Bi!” Ne ang’icho mi aneno faras marateng’. Ng’at moidhe noting’o rapim mar ratil e lwete.</verse>
				<verse number="6">Eka ne awinjo gimoro machalo gi dwol kawuok e dier gik mangima ang’wen-go kawacho niya, “Ogudu mar bel koro nengone romo pok jatich kuom odiechieng’ achiel, kendo ogute adek mag oduma bende nengone mana kamano! To nengo mor zeituni gi divai to kik imedi.”</verse>
				<verse number="7">To kane Nyarombo oketho kido mar ang’wen, ne awinjo dwond gima ngima mar ang’wen kawacho niya, “Bi!”</verse>
				<verse number="8">Eka ne ang’icho mi aneno faras marabuor. Nying ng’at moidhe ne Tho, to Piny Joma Otho ne luwo machiegni. Ne omigi teko kuom bath piny moromo achiel kuom ang’wen, mondo gimi lweny kata kech kata tuoche kata ondiegi maricho mae piny oneg ji.</verse>
				<verse number="9">Kane Nyarombo oketho kido mar abich, ne aneno chuny jomoko e bwo kendo-mar-misango. Ne gin joma ne osenegi nikech Wach Nyasaye, kendo nikech ne gisiko ka gihulo ni giyie kuome.</verse>
				<verse number="10">Ne gikok matek niya, “Yaye, Ruoth Maler kendo Maradiera! Nyaka karang’o mapod ibiro bet ka ok ing’adoe bura ni joma odak e piny, kichulo kuor kuom rembwa?”</verse>
				<verse number="11">Eka ne omigi law marachar ng’ato ka ng’ato, kendo ne owachnigi ni mondo gimed yueyo mondi matin nyaka chop kar romb jotich wetegi kod owetegi mane ibiro nego kaka gin, rom.</verse>
				<verse number="12">Eka ne ang’icho, kendo kane Nyarombo oketho kido mar auchiel, to piny noyiengni matek. Wang’chieng’ nolokore marateng’ ti, kendo due nolokore makwar ka remo.</verse>
				<verse number="13">Sulue mae polo nolwar piny mana kaka ng’owo mapok ochiek lwar ka yamo makudho matek ouko.</verse>
				<verse number="14">Polo noban ka kalatas, mi olal nono, kendo gode gi chulni duto nogol oa kuonde ma gintie.</verse>
				<verse number="15">Eka ruodhi mag piny, gi ji madongodongo, gi jotelo mag lweny, gi jomwandu, kod joma rateke, kaachiel gi wasumbini kod joma ni thuolo duto, nopondo e buche kendo e bwo lwendni mag gode.</verse>
				<verse number="16">Ne giwacho ni gode gi lwendnigo niya, “Ruombreuru kuomwa, mondo ugeng’wa kuom wang’ Jal mobet e kom duong’ kendo kuom mirima mager mar Nyarombo,</verse>
				<verse number="17">nikech chieng’ maduong’ mar mirimbgi mager osechopo! To ere ng’ama disir mirima ma kamano?”</verse>
			</chapter>
			<chapter number="7">
				<verse number="1">Bang’ wechego ne aneno malaika ang’wen kochung’ e tunge ang’wen mag piny. Ne gimako yembe ang’wen mag piny, mondo yamo kik kudhi e piny, kata e nam, kaka kuom yath moro.</verse>
				<verse number="2">Eka ne aneno malaika machielo kawuok yo wuok chieng’, koting’o gima igoyogo alama mar Nyasaye mangima. Nokok matek ni malaika ang’wen mane osemi teko mondo ohiny piny kod nam,</verse>
				<verse number="3">kokwerogi niya, “Kik uhiny piny, kata nam, kata yien, nyaka chop waket kido e lela wang’ jotich Nyasachwa.”</verse>
				<verse number="4">Bang’ mano, ne awinjo kar romb joma ne oketnigi kidono. Ne giromo ji alufu mia achiel gi piero ang’wen gang’wen, (144,000) mowuok e dhout jo-Israel duto.</verse>
				<verse number="5">E dhood Juda ji mane oket kido kuomgi ne alufu apar gariyo. E dhood Reuben ji alufu apar gariyo. E dhood Gad ji alufu apar gariyo</verse>
				<verse number="6">E dhood Asher ji alufu apar gariyo. E dhood Naftali ji alufu apar gariyo. E dhood Manase ji alufu apar gariyo.</verse>
				<verse number="7">E dhood Simeon ji alufu apar gariyo. E dhood Lawi ji alufu apar gariyo. E dhood Isakar ji alufu apar gariyo.</verse>
				<verse number="8">E dhood Zebulun ji alufu apar gariyo. E dhood Josef ji alufu apar gariyo. E dhood Benjamin ji alufu apar gariyo.</verse>
				<verse number="9">Bang’ mano, ne ang’icho mi aneno ji mang’eny mokadho akwana moa e pinje duto gi dhoudi duto kod ogendini duto. Ne gichung’ e nyim kom duong’, kendo e nyim Nyarombo, ka girwakore gi lewni marachere, kendo giting’o othidhe e lwetgi.</verse>
				<verse number="10">Ne gikok matek niya, “Warruok oa kuom Nyasachwa mobet e kom duong’ kendo oa kuom Nyarombo.”</verse>
				<verse number="11">Eka malaika duto nochung’ koluoro kom duong’ gi jodongo kod gik mangima ang’wen-go, mi okulore piny nyaka e lowo e nyim kom duong’, mi gilamo Nyasaye,</verse>
				<verse number="12">ka giwacho niya, “Amin! Pak gi duong’ gi rieko gi erokamano gi pwoch gi teko kod nyalo obed ni Nyasachwa nyaka chieng’! Amin!”</verse>
				<verse number="13">Eka achiel kuom jodongo nopenja niya, “Joma orwako lewni maracheregi gin ng’a gini, to gia kune?”</verse>
				<verse number="14">To ne adwoke ni, “Jaduong’, in ema ing’eyo.” Eka ne owachona niya, “Magi e joma oseneno Sand Maduong’. Giselwoko lepgi e remb Nyarombo, mi gimiyo odoko marachere.</verse>
				<verse number="15">Mano emomiyo gin e nyim kom duong’ mar Nyasaye, ka gilame odiechieng’ gotieno e Hekalune, kendo Jal mobet e kom duong’ biro dak kodgi.</verse>
				<verse number="16">Kech ok nochak okagi, kendo riyo ok nochak ologi, bende liet mar wang’chieng’ ok nowang’gi,</verse>
				<verse number="17">nikech Nyarombo manie dier kom duong’ tir nobed jakwadhgi. Notelnigi e sokni mag pi ngima, kendo Nyasaye noywe pi wang’gi duto.”</verse>
			</chapter>
			<chapter number="8">
				<verse number="1">Kane Nyarombo oketho kido marabiriyo, to polo noling’ thi kuom kinde ma dirom nus sa.</verse>
				<verse number="2">Eka ne aneno malaika abiriyo mochung’ e nyim Nyasaye, kendo ne omigi tunge abiriyo.</verse>
				<verse number="3">Eka malaika moro nobiro mochung’ e nyim kendo-mar-misango, ka en gi tap ubani mar dhahabu. Ne omiye ubani mathoth mondo ochiw gi lemo mar jo-Nyasaye duto e kendo-mar-misango mar dhahabu mane ni e nyim kom duong’.</verse>
				<verse number="4">Iro mar ubani manie lwet malaikano nodum malo e nyim Nyasaye kaachiel gi lemo mag jo-Nyasaye.</verse>
				<verse number="5">Malaika nokawo tap ubani mi ogangoe mach mane okawo kuom kendo-mar-misango, bang’e nobolo majno piny. Bang’ mano, polo nomor kariadore matek, kendo duol moko nowinjore, bende polo nomil, kendo piny noyiengni.</verse>
				<verse number="6">Eka malaika abiriyo man gi tunge abiriyogo ne oikore mondo ogo tungego.</verse>
				<verse number="7">Malaika mokwongo nogoyo tung’ne, mi pe kod mach mokikore gi remo obiro, mi opuk e piny, mi bath piny moromo achiel kuom adek nowang’ kendo achiel kuom adek mar yien bende nowang’. Lum mang’ich duto bende nowang’.</verse>
				<verse number="8">Bang’e malaika mar ariyo nogoyo tung’ne, mi gima chalo gi got maduong’ maliel ka mach nowiti e nam, mi bath nam moromo achiel kuom adek nolokore remo,</verse>
				<verse number="9">kendo achiel kuom adek mar gik mangima manie nam notho, bende achiel kuom adek mar yiedhi manie nam nokethore.</verse>
				<verse number="10">Eka malaika mar adek nogoyo tung’ne, mi sulue maduong maliel ka meny nolwar oa e polo. Ne olwar kuom achiel mar adek mar aore duto, kendo kuom sokni duto.</verse>
				<verse number="11">Nying sulueno en ‘Gima kech’. Bath pi moromo achiel kuom adek nolokore makech, mi ji mang’eny otho nikech pigego nolokore makech.</verse>
				<verse number="12">Bang’e malaika mar ang’wen nogoyo tung’ne, mi achiel kuom adek mar wang’chieng’, gi achiel kuom adek mar due kod achiel kuom adek mar odiechieng’ kod otieno, notimo mudho.</verse>
				<verse number="13">Eka nang’icho mi awinjo ongo ka huyo e kor polo kaywak matek niya, “Lit! Lit! Mano kaka unune malit, un joma odak e piny, nikech tunge modong’ ma malaika adek biro goyo!”</verse>
			</chapter>
			<chapter number="9">
				<verse number="1">Eka malaika mar abich nogoyo tung’ne, mi aneno sulue moro mane oselwar e piny koa e polo. Sulueno ne omi rayaw mar Bur Matut Maonge Gikone.</verse>
				<verse number="2">Ne oyawo burno, mi iro owuoke machalo gi ich mach maduong’, mi wang’chieng gi kor polo otimo mudho nikech iro mane owuok e burno.</verse>
				<verse number="3">Bonyo nowuok e irono mopiyo e piny, kendo ne omigi teko machalo gi teko ma thomoni mae piny nigo.</verse>
				<verse number="4">To nokwergi ni kik giketh lum manie piny, kata gimoro mang’ich, kata yath moro, to giketh mana jogo maonge gi alama mar Nyasaye e lela wengegi.</verse>
				<verse number="5">Ne omi bonyogo thuolo mar sando jogo kuom dueye abich, to ne ok oyienigi mondo gineggi. Rem mane jogo nigo ne chalo gi rem maramo ng’at ma thomoni okayo.</verse>
				<verse number="6">E ndalo ma gigo notimre ji nodwar tho, to ok ginitho ngang’! Adier, ginigomb tho ahinya, to tho noringgi aringa!</verse>
				<verse number="7">Bonyogo ne chalo gi farese moikore ni lweny. E wigi ne nitie gik machalo gi osimbo mag dhahabu. Wang’gi to ne chalo gi wang’ dhano.</verse>
				<verse number="8">Ne gin gi yie wich machalo gi yie wi mon, to lekegi ne chalo gi leke sibuoche.</verse>
				<verse number="9">Ne girwako gilweny mag akor machalo gi akor mag nyinyo, kendo bwombegi ne wuo mana kaka geche lweny wuo ma farese mang’eny ywayo ka ringo dhi e lweny.</verse>
				<verse number="10">Iwgi ne chalo gi iw thomoni, kendo iwgigo ema ne gikayogo ji, kendo ng’at ma gikayo ne bedo gi rem kuom dueye abich.</verse>
				<verse number="11">Ruodhigo to ne malaika mar Bur Matut Maonge Gikone. Nyinge ne iluongo gi dho Hibrania ni Abadon, to gi dho Grik ni Apoluon, tiende ni Jaketh.</verse>
				<verse number="12">Masira mokwongo koro osekadho, to masiche ariyo mamoko pod biro.</verse>
				<verse number="13">Bang’ mano, malaika mar auchiel nogoyo tung’ne, mi awinjo dwol moro moa e tunge ang’wen mag kendo-mar-misango mar dhahabu manie nyim Nyasaye.</verse>
				<verse number="14">Dwolno nowacho ni malaika mar auchiel man gi tung’ niya, “Gony malaika ang’wen motue e aora maduong’ mar Yufrate.”</verse>
				<verse number="15">Omiyo ne ogony malaika ang’wen mane oseiki ni sano gi odiechieng’no gi dueno kod higano, mondo oneg achiel kuom adek mar ji duto.</verse>
				<verse number="16">Ne onyisa ni kar romb jolweny mane oidho farese ne oromo tara mia ariyo.</verse>
				<verse number="17">To farese mane aneno e fwenyno ne chalo kama: Joma ne oidhogi ne orwakore gi gilweny mag akor mag nyinyo makwar ka mach, kendo mambulu, kod ma onuria. Wi faresego to ne chalo gi wi sibuoche, kendo mach gi iro kod pilni mach ne wuok e dhogi.</verse>
				<verse number="18">Masiche adekgo, ma gin mach gi iro kod pilni mach mane wuok e dho faresego nonego achiel kuom adek mar ji duto,</verse>
				<verse number="19">nimar teko mane faresergo nigo ne nie dhogi kendo e wigi. Iwgi, mane nigi wigi, ne chalo gi thuonde, kendo iwgigo ema ne gihinyogo ji.</verse>
				<verse number="20">To joma odong’ mane masichego ok onego, pod ne ok oloko chunygi oa kuom gik mane giseloso gi lwetgi, to ne gimedo mana lamo jochiende gi nyiseche manono molos gi dhahabu gi fedha gi mula gi kidi kod bao, ma gin gik ma ok nyal neno, kata winjo wach, kata wuotho.</verse>
				<verse number="21">Bende ne ok giloko chunygi giweyo nek, kata timbe juok, kata terruok, kata kuo, mane gisebedo ka gitimo.</verse>
			</chapter>
			<chapter number="10">
				<verse number="1">Bang’e ne aneno malaika machielo maratego koa e polo. Ne orwakore gi bor polo, kendo lihudu nolworo wiye, to wang’e ne chalo gi sirni makakni ka mach.</verse>
				<verse number="2">Ne en gi kitabu matin moel e lwete. Tiende ma korachwich nonyono nam, to tiende ma koracham nonyono piny.</verse>
				<verse number="3">Nokok gi dwol maduong’ machalo mana dwond sibuor maruto. Kane osekok kamano, to polo abiriyo nomor,</verse>
				<verse number="4">kendo kane polo abiriyogo osemor kamano to ne adwaro ndiko gima ne asewinjo ka giwacho, to ne awinjo dwol moro koa e polo mawacho niya, “Kik indik gima polo abiriyogo osewacho, to ling’go mana e chunyi.”</verse>
				<verse number="5">Eka malaika mane aneno ka onyono nam kod piny cha noting’o bade kochiko polo,</verse>
				<verse number="6">mi okuong’ore gi nying Jal mantie nyaka chieng’, kendo mane ochueyo polo gi piny gi nam kod gik moko duto manie igi. Nowacho niya, “Deko moro ok nochak obedie,</verse>
				<verse number="7">to ka malaika mar abiriyo ogoyo tung’ne to Nyasaye nochop chenone mopondo kaka osenyiso jotichne ma jonabi.”</verse>
				<verse number="8">Bang’ mano, dwol mane asewinjo kawuoyo koa e polo cha nochako owuoyo koda ka wacho niya, “Dhiyo mondo ikaw kitabu moel manie lwet malaika ma onyono nam kod piny.”</verse>
				<verse number="9">Omiyo ne adhi ir malaikano, mi akwaye mondo omiya kitabu matinno. To nowachona niya, “Kawe, mondo ichame. Obiro bedo mamit e dhogi ka mor kich; iyi to obiro chando.”</verse>
				<verse number="10">Eka ne akawo kitabu matinno e lwet malaikano, mi achamo, kendo ne omit e dhoga ka mor kich, to kane asechame kamano to nochando iya.</verse>
				<verse number="11">Bang’ mano, ne owachna niya, “Nyaka ichak ikor wach kuom ogendini mang’eny, gi pinje mang’eny, kod joma wacho dhok mang’eny, kod ruodhi mang’eny.”</verse>
			</chapter>
			<chapter number="11">
				<verse number="1">Eka ne omiya odundu machalo gi luth mar rapim, mi owachna niya, “A malo mondo ipim Hekalu mar Nyasaye kod kendo-mar-misango, kendo mondo ikwan joma lemo e iye kanyo.</verse>
				<verse number="2">To iwe laru maoko manie nyim Hekalu mak ipimo, nimar osemiye joma ok jo-Yahudi, kendo gibiro nyono dala maler gi tiendegi kuom dueye piero ang’wen gariyo.</verse>
				<verse number="3">To abiro miyo jonenona ariyo teko. Ginirwakre gi gunia, kendo ginihul wach moa kuom Nyasaye kuom ndalo alufu achiel gi mia ariyo kod piero auchiel.”</verse>
				<verse number="4">Joneno ariyogo gin yien ariyo mag zeituni, kendo gin teyni ariyo mochung’ e nyim Ruodh piny ngima.</verse>
				<verse number="5">Ka wasikgi dwaro hinyogi, to mach wuok e dhogi kendo tiekogi. Mano e tho ma ng’ato ang’ata madwaro hinyogi nyaka thogo.</verse>
				<verse number="6">Gin gi teko mar loro polo mondo koth kik chue e ndalo ma gihuloe wach. Bende gin gi teko mar loko pige doko remo, kendo gin gi teko mar kelo tuoche mopogore opogore e piny e kinde akinda ma gidwaro.</verse>
				<verse number="7">To ka gisetieko hulo wach momigi, to ondiek mowuok e Bur Matut Maonge Gikone noked kodgi, mi logi kendo neggi.</verse>
				<verse number="8">Ringregi noriere e yo mar dala maduong’ ma iluongo gi ngero ni Sodom kata Misri, ma en dala mane ogurie Ruodhgi.</verse>
				<verse number="9">To ji moa e ogendini duto gi dhoudi duto, kendo mawacho dhok duto, bende moa e pinje duto, nong’i ringregi kuom ndalo adek gi nus, kendo ok giniyie mondo oyikgi.</verse>
				<verse number="10">Ji duto modak e piny nogo siboi kuom thogi, kendo ginimire chiwo, nikech jonabi ariyogo nosebedo kasando joma odak e piny.</verse>
				<verse number="11">To bang’ ndalo adek gi nusgo muya mar ngima moa kuom Nyasaye nodonjo kuomgi, mi gichung’ gi tiendegi. Kibaji maduong’ nomako joma ne onenogi!</verse>
				<verse number="12">Bang’ mano, jonabi ariyogo nowinjo dwol makok matek gie polo, kawachonigi niya, “Biuru malo ku!” Kuom mano ne giidho malo mana ka wasikgi nenogi</verse>
				<verse number="13">Gikanyono, piny noyiengni matek, mi bath dalano moromo achiel kuom apar nomukore, kendo ji alufu abiriyo notho. To joma odong’ nobwok malich, kendo nomiyo Nyasaye duong’!</verse>
				<verse number="14">Masira mar ariyo koro osekadho, to neuru, masira mar adek biro biro piyo.</verse>
				<verse number="15">Eka malaika mar abiriyo nogoyo tung’ne, kendo dwol moko nokok matek e polo kawacho niya, “Loch mar pinyni koro osedoko mar Ruodhwa kod Mesia mare, kendo obiro locho nyaka chieng’.”</verse>
				<verse number="16">Eka jodongo piero ariyo gang’wen mobedo e kombegi mag duong’ e nyim Nyasaye kande, nokulore piny nyaka e lowo, mi olamo Nyasaye,</verse>
				<verse number="17">kawacho niya, “A Nyasaye Manyalo Gik Moko Duto! In Ruoth mantie kendo mane nitie! Wagoyoni erokamano nikech isekawo tekoni maduong’, kendo isechako locho.</verse>
				<verse number="18">Mirima nomako ogendini, to koro chieng’ mirimbi iwuon osechopo. Kinde osechopo ma iyaloe joma otho, kendo ichiwoe pok ni jotichni ma jonabi, kod jogi, kaachiel gi ji duto madongo gi matindo moluoro nyingi. En kinde mitiekoe jogo maketho piny.”</verse>
				<verse number="19">Eka Hekalu mar Nyasaye manie polo noyawore, kendo Sandug Muma nonenore e Hekalu, mi polo omil kakakni ka mach. Dwol moko makok matek nowinjore, kendo polo nomor, bende piny noyiengni, kendo pe nochue mang’eny.</verse>
			</chapter>
			<chapter number="12">
				<verse number="1">Bang’ mano, ranyisi malich ne onenore e kor polo. Ne en dhako morwakore gi wang’chieng’. Due ne nie bwo tiende, to wiye nosidh e osimb sulue apar gariyo.</verse>
				<verse number="2">Ne en gi ich, kendo noywak ka muoch kaye, ka en gi rem mar nywol.</verse>
				<verse number="3">Eka ranyisi machielo bende ne onenore e polo. Ne en thuol mang’ongo, makwar kendo malich, man gi wiye abiriyo kod tunge apar, kendo ma osimbo abiriyo osidhi e wiyego.</verse>
				<verse number="4">Iwe noywayo achiel kuom adek mar sulue mae polo mi owito e piny. Thuol malichno nochung’ e nyim dhako mane dwaro nywolno mondo ocham nyathine kosenywolo.</verse>
				<verse number="5">Dhakono nonywolo nyathi mawuowi, mabiro rito ogendini gi ludh nyinyo. To nyathineno ne oyudhi moter malo ir Nyasaye e kom duong’ mar Nyasaye.</verse>
				<verse number="6">Dhakono to noringo modhi e thim kuma ne Nyasaye oikonee kar bet, mondo oritee ka imiye chiemo kuom ndalo alufu gi mia ariyo kod piero auchiel.</verse>
				<verse number="7">Eka lweny nowuok e polo. Mikael gi malaikane nokedo gi thuol malichno. Thuol gi malaikane bende nokedo kodgi,</verse>
				<verse number="8">to ne ologi, mi kargi ne ok ochako obetie e polo kata matin.</verse>
				<verse number="9">Thuol maduong’no ne owit mwalo e piny kaachiel gi malaikane duto. En e thuol mang’ongo machon miluongo ni Jachien kata Satan, mane owuondo piny ngima.</verse>
				<verse number="10">Eka ne awinjo dwol maduong moa e polo, kawacho niya, “Koro Nyasachwa oselocho. En kinde mar tekone gi lochne kaachiel gi mar Mesia mare, ma bende oyudo lochne. Oselo jadonj ni owetewa, madonjonigi e nyim Nyasaye odiechieng’ gotieno, mi owite e piny.</verse>
				<verse number="11">Owetewa ne oloye gi remb Nyarombo kendo gi Wach Nyasaye mane gihulo, bende ne ok gidewo ngimagi nyaka kar tho.</verse>
				<verse number="12">Omiyo, polo kod joma odakie mondo obed mamor! To mano kaka nobednu malit un piny gi nam, nimar Satan oselor obiro iru ka nigi mirima mager nikech ong’eyo ni odongne mana ndalo matin kende.”</verse>
				<verse number="13">To kane thuol malichno oneno ni osewite e piny, ne olawo dhako mane osenywolo nyathi ma wuowi cha.</verse>
				<verse number="14">To ne omi dhakono buom ariyo mag ongo maduong’ mondo ohugo ochop kare e thim, kuma ne idhi ritee kimiye chiemo kuom higni adek gi nus, ka en mabor gi thuol.</verse>
				<verse number="15">To thuol nong’ogo pi moa e dhoge mondo oyuogo dhakono, mi pigno nomol bang’ dhakono mana ka aora.</verse>
				<verse number="16">To piny noyawo dhoge, momwonyo pi mane thuol ong’ogono, mi okonyo dhakono.</verse>
				<verse number="17">Kuom mano, thuol nokecho gi dhakono, mi odhi mondo oked gi nyithind dhakono modong’, marito chik Nyasaye, kendo mahulo ni giyie kuome,</verse>
				<verse number="18">kendo ne ochung’ e kuoyo manie dhonam.</verse>
			</chapter>
			<chapter number="13">
				<verse number="1">Eka ne aneno Ondiek moro kawuok e nam. Ne en ni tunge apar kod wiye abiriyo. To nosidho osimbo apar e tungego, kendo wich ka wich nondikie nying mayanyo Nyasaye.</verse>
				<verse number="2">To ondiek mane anenono ne chalo gi kwach, to tiendene ne chalo gi tiende dubu, kendo dhoge ne chalo gi dho sibuor. To thuol malichno nomiye tekone owuon gi kome mar duong’, mi obedo gi loch.</verse>
				<verse number="3">Wiye achiel ne nenore ka gima ogo lero mar tho, to wiye mane ogo lerono nosechango. Ji duto manie piny ngima ne luwo bang’ ondiegno, kawuoro lichne.</verse>
				<verse number="4">To bende ne gilamo thuondno nikech nosemiyo ondiek tekone owuon. Ondiek bende ne gilamo, ka giwacho niya, “Ere ng’ama romo gi ondiek, koso ere ng’ama diked kode?”</verse>
				<verse number="5">Ne omi Ondiegno dhok mawacho weche mag warruok kod ayany, kendo ne oyiene kedo gi loch kuom dueye piero ang’wen gariyo.</verse>
				<verse number="6">Eka nochako yanyo Nyasaye, ka oyanyo nyinge kod kama odakie, kaachiel gi joma odak e polo.</verse>
				<verse number="7">Bende noyiene mondo oked gi jo-Nyasaye kendo ologi, kendo ne omiye teko kuom dhoudi duto.</verse>
				<verse number="8">Ji duto modak e piny lame, mak mana jogo ma nyinggi ondiki e kitap ngima mar Nyarombo mane onegi, chakre chuech piny.</verse>
				<verse number="9">Ng’at man gi it mondo owinji!</verse>
				<verse number="10">Ng’at ma onego tue nyaka tue, kendo ng’at monego negi e lweny, to nyaka negi e lweny, ma e kinde ma jo-Nyasaye nyaka timie kinda kendo nyaka bedie motegno.</verse>
				<verse number="11">Eka ne achako aneno ondiek machielo kawuok ei piny. Ne en gi tunge ariyo machalo gi mag nyarombo, to nowuoyo kaka thuol wuoyo.</verse>
				<verse number="12">To notiyo gi teko duto mar Ondiek mokwongono ka en e nyim Ondiegno. Nochuno piny kaachiel gi ji duto modakie mondo olam Ondiek mokwongo mane ogo lero mar tho, to nosechango cha.</verse>
				<verse number="13">Ondiek mar aeiyono notimo honni madongo ma kata mana mach omiyo lor e polo, biro e piny mana ka ji duto neno.</verse>
				<verse number="14">To honni mane oyiene ni mondo otim e nyim Ondiek mokwongo ema nowuondogo joma odak e piny. Ne ogolo chik mondo joma odak e piny olos gima ket gi ondiek mane ogo lero mar tho gi ligangla, to ne ok otho.</verse>
				<verse number="15">Ne oyiene mondo omi gima ket gi Ondiek mokwongo cha muya, mondo owuo kendo oneg ji duto ma otamore lamo gima ket gi ondiek mar ariyono.</verse>
				<verse number="16">Ondiegno nochuno ji duto, madongo gi matindo, jomwandu gi jochan, wasumbini gi joma ni thuolo, mondo giduto oket alama e luetgi ma korachwich kata e lela wengegi.</verse>
				<verse number="17">Ng’ato ne ok nyal ng’iewo gimoro kata loko gimoro mak mana ka en gi alama, tiende ni nying Ondiegno kata namba mochung’ kar nying’no.</verse>
				<verse number="18">To fwenyo tiend wachno dwaro rieko. Ng’at man gi rieko mondo okwan namba mar Ondiek, nikech nambano ochung’ kar nying dhano. Nambane en mia auchiel gi piero auchiel gauchiel.</verse>
			</chapter>
			<chapter number="14">
				<verse number="1">Eka ne ang’icho, mi aneno Nyarombo kochung’ e got Sayun. Ne en gi ji alufu mia achiel gi piero ang’wen gang’wen, (144,000) kendo nyinge owuon gi nying Wuon mare nondiki e lela wang’ jogo.</verse>
				<verse number="2">Ne awinjo dwol moro moa e polo kawuo ka pi mang’eny, kendo machalo gi polo mamor matek. Chutho, dwol mane awinjono ne chalo mana gi dwond joma goyo thum.</verse>
				<verse number="3">Ne giwero wer manyien e nyim kom duong’ kendo e nyim gik mangima ang’wen kod jodongo kande. To onge ng’ama ne nyalo puonjore wendno mak mana ji alufu mia achiel gi mia ang’wen gang’wen, (144,000) ma gin kende e joma ne owar oa e piny.</verse>
				<verse number="4">Magi e joma ne ok odwanyore gi mon, to ne giritore maler. Giluwo Nyarombo kamoro amora modhiye. Osewargi kuom ji mana kaka olemo mokwongo nyak, michiwo ni Nyasaye kendo ni Nyarombo.</verse>
				<verse number="5">Miriambo ne ok owuok e dhogi, kendo gionge gi ketho moro kata achiel.</verse>
				<verse number="6">Eka ne aneno malaika moro ka huyo e kor polo. Ne en gi Wach Maber mochwere mondo oland ni joma odak e piny. Nolando wachno ni pinje duto, kod ogendini duto.</verse>
				<verse number="7">Nokok matek niya, “Luoruru Nyasaye, kendo miyeuru duong’, nikech sa mong’adoe bura osechopo! Lamuru Jal mane ochueyo polo gi piny kaachiel gi nam kod sokni.”</verse>
				<verse number="8">Eka malaika mar ariyo noluwe kawacho niya, “Yaya Babulon, dala maduong’, osepodho! Osepodho! En e dhako mane omiyo ogendini duto omadho divai mar terruokne. En divai makelo mirimb Nyasaye.”</verse>
				<verse number="9">Bang’ mano, malaika mar adek nobiro bang’gi kawacho matek niya, “Ng’ato ang’ata malamo ondiek kod gima ket kode, mi oyudo alama e lela wang’e kata e lwete,</verse>
				<verse number="10">nyaka madh divai mar mirimb Nyasaye moruw makech e kikombe mar mirimbe. Noyud sand mar mach makakni e nyim malaika maler, kendo e nyim Nyarombo.</verse>
				<verse number="11">To iro mar mach masandogi nodum malo nyaka chieng’. Bende jogo malamo Ondiek kod gima ket kode, kata moyudo alama mar nyinge, ok noyud yueyo odiechieng’ gotieno.”</verse>
				<verse number="12">Ka eri ema idwaroe kinda mar jo-Nyasaye, kendo ma ok we yie ma gin-go kuom Yesu!</verse>
				<verse number="13">Eka ne awinjo dwol moa e polo kawacho niya, “Ndik ni, ‘Chakre kawuono, jogo matho kogeno kuom Ruoth, gin johawi!’ ” Roho bende wacho ni, “Ee, gin johawi adier, nikech giniyue kuom tichgi matek, nimar gik ma gisetimo dhi kodgi.”</verse>
				<verse number="14">Eka ne ang’icho mi aneno bor polo marachar, to ewi bor polono ne nitie gima obetie machalo gi dhano. Ne osidho osimbo mar dhahabu e wiye, kendo ne oting’o pala mar keyo mabith e lwete.</verse>
				<verse number="15">Eka malaika machielo nowuok e Hekalu kakok matek ni jal mane obet e bor polono niya, “Kaw pandi mar keyo mondo ike nikech kinde mar keyo osechopo, kendo piny ochiek mokadho!”</verse>
				<verse number="16">Omiyo jal mane obet e bor polo notiyo gi pande mar keyo e piny mi okayo piny.</verse>
				<verse number="17">Bang’ mano, malaika moro nowuok e Hekalu manie polo. En bende ne en gi pand keyo mabith.</verse>
				<verse number="18">Eka malaika machielo man gi teko kuom mach noa e kendo-mar-misango. Ne okok matek ni malaika mane nigi pand keyo mabithno niya, “Kaw pandi mar keyo mabithno mondo ichok olemb mzabibu mag piny nikech olembene ochiek ahinya!”</verse>
				<verse number="19">Omiyo, malaikano notiyo gi pande mar keyo e piny, mi ochoko olemb mzabibu mag piny, mobologi kar biyo mzabibu maduong’ mar mirimb Nyasaye.</verse>
				<verse number="20">Olembe ne obi kinyono kar bichono e alap mar dala, kendo remo mamol kawuok kar bichono, mochopo kilomita adek koa e dala, to tut remono ne dirom mita ariyo.</verse>
			</chapter>
			<chapter number="15">
				<verse number="1">Bang’e ne aneno ranyisi machielo malich kendo miwuoro e polo! Gima ne aneno ne gin malaika abiriyo moting’o masiche abiriyo. Mago ne masiche mogik, nikech ka girumo to mirimb Nyasaye bende orumo kodgi.</verse>
				<verse number="2">Eka ne aneno gima chalo gi nam mar rang’i moruwore gi mach. Bende ne aneno joma ne oseloyo Ondiek gi gima ket kode kod namba mar nyinge. Ne gichung’ e dir nam mar rang’i ka gin gi thumbe mag Nyasaye e luetegi.</verse>
				<verse number="3">Ne giwero wend Musa jatich Nyasaye, kod wend Nyarombo, niya, “A Ruoth Nyasaye Manyalo Gik Moko Duto! Mano kaka tijeni dongo! A Ruodh ogendini, mano kaka yoreni kare kendo adier!</verse>
				<verse number="4">A Ruoth, en ng’ano ma ok nyal luori, kata ma ok nyal miyo nyingi duong’? In kendi ema iler! Ogendini duto nobi, mi kulre e nyimi, nikech timbeni makare osenenore ratiro.”</verse>
				<verse number="5">Bang’ mano, ne ang’icho mi aneno ka Hekalu mar Hemb Rapar oyawore e polo.</verse>
				<verse number="6">Malaika abiriyo man gi masiche abiriyogo nowuok e Hekalu. Ne girwakore gi lewni maler kendo marieny, kendo ne gitueyo okanda mag dhahabu e korgi.</verse>
				<verse number="7">Eka achiel kuom gik mangima ang’wen-go nomiyo malaika abiriyogo tewni abiriyo mag dhahabu ma opong’ gi mirimb Nyasaye mantie nyaka chieng’.</verse>
				<verse number="8">To iro moa kuom duong’ maler mar Nyasaye gi tekone nopong’o Hekalu, omiyo onge ng’ama ne nyalo donjo e Hekalu ka masiche abiriyo mag malaika abiriyogo pok orumo.</verse>
			</chapter>
			<chapter number="16">
				<verse number="1">Bang’e ne awinjo dwol maduong’ moa e Hekalu kawacho ni malaika abiriyogo niya, “Dhiuru uol tewni abiriyo mag mirimb Nyasaye e piny.”</verse>
				<verse number="2">Kuom mano, malaika mokwongo nodhi moolo tape e piny, mi adhonde maricho kendo malit nomako joma ne nigi alama mar Ondiek, kendo mane lamo gima ket kode.</verse>
				<verse number="3">Eka malaika mar ariyo noolo tape e nam, mi pi nam nolokore remo machalo remb ng’at motho, kendo gik mangima duto mae nam notho.</verse>
				<verse number="4">Kamano bende malaika mar adek noolo tape e aore gi sokni, mi pigegi nolokore remo.</verse>
				<verse number="5">Eka ne awinjo malaika man gi teko kuom pige kawacho niya, “A Ng’ama Ler, mantie kendo mane nitie! Bura miseng’ado ni, iseng’ado e yo makare,</verse>
				<verse number="6">nikech joma nochuero remb jo-Nyasaye kod jonabi isemiyo remo mondo omadhi!”</verse>
				<verse number="7">Eka ne awinjo kendo-mar-misango kawacho niya, “Adier, in Ruoth Nyasaye Manyalo Gik Moko Duto, ing’ado bura madieri kendo makare!”</verse>
				<verse number="8">Bang’ mano, malaika mar ang’wen noolo tape e wang’chieng’, mi wang’ chieng’ nomi teko mar wang’o ji ka mach.</verse>
				<verse number="9">Omiyo ji nowang’ malit ahinya, to kata kamano ne giyanyo ayanya nying Nyasaye man gi teko mar kelo masichego, kendo ne gitamore loko chunygi mondo gimiye duong’.</verse>
				<verse number="10">Eka malaika mar abich noolo tape e kom duong’ mar Ondiek malichno, mi piny Ondiek notimo mudho! Ji nokayo lewgi nikech rem malit mane gin-go,</verse>
				<verse number="11">to ne giyanyo ayanya Nyasach polo nikech rem kod adhonde ma gi-go, to kendo ne ok gilokore giweyo timbegigo.</verse>
				<verse number="12">Bang’e malaika mar auchiel noolo tape e aora maduong’ mar Yufrate, mi pige nodwono mondo yo olosre ni ruodhi mane biro a yo wuokchieng’.</verse>
				<verse number="13">Bang’ mano naneno chuny adek mochido machalo gi ogwende, kawuok e dho Thuol malich, kendo e dho Ondiek, kendo e dho Janabi mar Miriambo.</verse>
				<verse number="14">Chunygo gin jochiende, kendo gin gi teko mar timo honni. Gidhi ir ruodhi duto mag piny ngima mondo gichokgi ni lweny manobedie Chieng’ Maduong’ mar Nyasaye Manyalo gik Moko Duto.</verse>
				<verse number="15">(Neuru! Abiro ka jakuo! Ng’at ma neno, kendo ma orwako lepe mondo wiye kik kuodi kowuotho duk, en jahawi!)</verse>
				<verse number="16">Chunygo nochoko ruodhigo kama iluongo gi dho Hibrania ni Harmagedon.</verse>
				<verse number="17">Malaika mar abiriyo noolo tape e kor yamo, mi dwol maduong’ nowuok e kom duong’ manie Hekalu kawacho niya, “Osetimore!”</verse>
				<verse number="18">Bang’ mano, ne nitie mil polo makakni, gi dwol moko, kod mor polo. Piny bende noyiengni matek mapok oyiengnie kamano nyaka a chuech dhano. Adier, ne en yiengni piny marachie moloyo!</verse>
				<verse number="19">Dala maduong’ nobarore didek, kendo mich ogendini duto mae piny nomukore. Nyasaye noparo Babulon dala maduong’, mi ne omiyo omadho kikombe mar divai mar mirimbe mager!</verse>
				<verse number="20">Chulni duto nolal nono kaachiel gi gode duto.</verse>
				<verse number="21">Kite mag pe madongongo, ma achiel pekne dirom kilo piero abich, noa e polo mogoyo ji, mi ne giyanyo Nyasaye nikech masich peno, nimar ne en masira marach ahinya!</verse>
			</chapter>
			<chapter number="17">
				<verse number="1">Eka achiel kuom malaika abiriyo man gi tewni abiriyo nobiro ira, mi owachona niya, “Bi mondo anyisi bura mong’adi ni jachode maduong’, ma en dala maduong’ moger e wi pige mang’eny!</verse>
				<verse number="2">En ema ruodhi mag piny oseterore kode, kendo ji duto modak e piny bende osemadho divai mar terruokne mi omer.”</verse>
				<verse number="3">Bang’e Roho nomaka, mi malaika nokawa motera e thim, kuma nanenoe dhako moro koidho ondiek makwar. Nying mag ayany nondik e dend ondiegno duto, kendo ne en gi wiye abiriyo kod tunge apar.</verse>
				<verse number="4">Dhakono norwako law maralik gi makwar, kendo nolichore gi dhahabu kod kite ma nengogi tek, kod lulu. To e lwete noting’oe kikombe mar dhahabu mopong’ gi gik modwanyore kod gik mochido mag terruokne.</verse>
				<verse number="5">Nying moro ma tiende opondo nondiki e lela wang’e niya, “Babulon maduong’, min jochiende duto, kendo min gik modwanyore mag piny.”</verse>
				<verse number="6">Bende ne aneno ka remb jo-Nyasaye, kod remb joma ohulo ni Yesu e Ruoth, omero dhakono. Kane anene to ne awuoro ahinya,</verse>
				<verse number="7">to malaika cha nopenja ni, “Ere gima omiyo iwuoro? Abiro nyisi tiend wach mopondo mar dhakono kod ondiek ma oidho man gi wiye abiriyo kod tunge apar.</verse>
				<verse number="8">Ondiek mane inenono, yande nitie, to tinde oonge. To obiro wuok e Bur Matut Maonge Gikone mi tieke. Ji duto modak e piny, ma nyinggi ok ondiki e kitap ngima chakre chuech piny, nowuor ka gineno ondiegno, nimar yande entie, to tinde oonge, to nochak oduog kendo.</verse>
				<verse number="9">“Ng’eyo tiend wachni dwaro paro mariek. Wiye abiriyogo gin gode abiriyo ma dhakono obetie.</verse>
				<verse number="10">To bende gin ruodhi abiriyo, ma abich kuomgi osepodho, to achiel pod nitie, kendo machielo pok obiro. To ka obiro to nobed kuom kinde matin kende.</verse>
				<verse number="11">To ondiek ma yande nitie, to tinde ongeno, en ruoth mar aboro, to bende en achiel kuom ruodhi abiriyogo, kendo ibiro tieke.</verse>
				<verse number="12">Tunge apar mane inenogo to gin ruodhi apar mapok ochako bedo gi loch, to ibiro miyogi teko mar loch kaka ruodhi, kaachiel gi ondiegno, kuom sa achiel kende.</verse>
				<verse number="13">To giduto gin gi paro achiel, kendo ginichiw tekogi kod lochgi ni ondiek mondo obed jatendgi.</verse>
				<verse number="14">Giniked gi Nyarombo, to Nyarombo nologi, nimar en Jaduong’ mar jodongo, kendo Ruodh ruodhi, kendo nikech joma luwe gin joma oluongi kendo ma oyier, kendo moyie kuome.</verse>
				<verse number="15">Eka malaikano nowachona niya, “Pige mane ineno kama dhako ma jachodeno obetie, gin mana ji gi ogendini gi dhoudi kod joma wacho dhok mopogore opogore.</verse>
				<verse number="16">To tunge apar mane ineno, kaachiel gi ondiegno, nobed mamon gi dhako ma jachodeno. Ginikeye nono mi giweye duk. Ginicham ringre, kendo giniwang’e pep gi mach,</verse>
				<verse number="17">nimar Nyasaye oseketo paro moro e chunygi mondo gitim gima odwaro gi chuny achiel, kendo mondo gimi ondiek lochgi, nyaka wach Nyasaye chopi.</verse>
				<verse number="18">“To dhako mane inenono, en dala maduong’ man gi loch kuom ruodhi mag piny.”</verse>
			</chapter>
			<chapter number="18">
				<verse number="1">Bang’ wechego naneno malaika machielo kalor a e polo. Ne en gi teko maduong’, kendo ler mare ne menyo piny.</verse>
				<verse number="2">Nokok matek niya, “Yaye! Babulon dala maduong’ osepodho! Osepodho! Osedoko kar dak mar jochiende kendo odoko gunda ma chuny duto mochido odakie, kaachiel gi winy duto ma ok ler kendo makuero.</verse>
				<verse number="3">Mano osetimore nikech ogendini duto osemadho divai makech mag terruokne. Ruodhi mag piny oseterore kode, kendo joohala mag piny bende osedoko jomwandu nikech ohala ma ngimane mamalo osekelonigi.”</verse>
				<verse number="4">Eka ne achako awinjo dwol machielo moa e polo kawacho niya, “Un joga, auru kuom dalano, mondo kik uriwru e richone, kendo kik unwang’ masichene,</verse>
				<verse number="5">nikech richone osebiwore mochopo nyaka e polo, kendo Nyasaye koro oseparo timbene mamonogo.</verse>
				<verse number="6">Timneuru kaka osetimo! Medneuru nyadiriyo kuom gik ma osetimo! Kikombe mane omiyo jomoko omadho, ema mondo uolne nyadiriyo!</verse>
				<verse number="7">Miyeuru sand kod ywagruok moromore mana gi duong’ mane omiyore owuon kodak e ngima mamalo! Owacho e chunye niya, ‘An Ruoth, kendo ok nane gima dimi aywag ngang’.’</verse>
				<verse number="8">Mano omiyo masichene chieng’ moro nopoye chieng’ achiel. Masichego gin tho gi ywagruok kod kech, kendo nowang’e pep gi mach, nimar Ruoth Nyasaye moseng’adone bura nigi teko maduong’!”</verse>
				<verse number="9">To ruodhi mag piny moseterore kode, kendo mosedak kode e ngimane mamalo noywage kasedo kod nyinge, kaneno ich mach mawang’e kadhuolore.</verse>
				<verse number="10">Ginichung’ gi kuma bor, ka kihondko omakogi nikech sandruok moyudo, kendo giniwach niya, “Yaye! Mano kaka dala maduong’ neno malit! Yaye! In Babulon, dala man gi teko, osetieki mana e sa achiel kende!”</verse>
				<verse number="11">Johala mag piny bende noywage kadengo, nikech onge ng’at ma koro nochak ong’iew mwandugi, ma gin:</verse>
				<verse number="12">Dhahabu gi fedha gi kite ma nengogi tek gi lulu gi nanga maber gi nanga maratiglo kod nanga mareprep gi nanga makwar gi yien duto madum tik mamit, gi gik moko duto molos gi lak liech, kod molos gi yien ma nengogi tek, kod molos gi mula, kod molos gi nyinyo, kendo molos gi kite mabeyo,</verse>
				<verse number="13">kod gik moko kaka dalasini gi gik mang’ue ng’ar, gi uvumba, gi mor wir madum tik mamit, gi ubani, kod divai gi mo kod mogo mayom gi ngano kod rombe gi dhok kod farese gi geche lweny, gi joma otue wasumbini, kod ngima mag ji.</verse>
				<verse number="14">Johala nowach ni dala Babulon niya, “Gik mabeyo duto ma yande iketo e chunyi oserumo! Adier, gik mapakni gi gik malombo wang’ oselal nono. Ok nichak ibed kodgi ng’ang’!”</verse>
				<verse number="15">Johala mane odoko momew nikech ne giloko ohala e dalano, nochung’ gi kuma bor, ka kihondko omakogi nikech sandruokne. Giniywagi ka giwacho niya,</verse>
				<verse number="16">“Yaye! Mano gima lit manade ma osetimore ni dala maduong’ni! Ne orwakore gi nanga maber, gi maratiglo gi makwar, kendo nolichore gi dhahabu gi kite ma nengogi tek kod lulu.</verse>
				<verse number="17">Yaye! Mano kaka oseketh mwandune duto mana kuom sa achiel kende!” To ji duto ma weg yiedhi gi jokwang’ gi jonam kod ji duto maloko ohala e nam ne ochung’ gi kuma bor.</verse>
				<verse number="18">Kane gineno ich mach mawang’o Babulon ne giywak ka gikok niya, “Onge dala moro maduong mosebedoe machal gi dalani!”</verse>
				<verse number="19">Ne gibuko wigi buru ka giywak kendo gidengo niya, “Yaye! Mano gima lit manade mosetimore ni dala maduong’ni! En dala ma ji duto mane nigi yiedhi odokoe joma omew nikech mwandune mathoth. To osekethe mana kuom sa achiel kende, mi odoko gunda!</verse>
				<verse number="20">“To in polo, gone siboi nikech osekethe. Un jo-Nyasaye gi joote kod jonabi, beduru mamor, nimar Nyasaye osekume kuom gima notimonu!</verse>
				<verse number="21">“Eka malaika maratego noting’o kidi machalo gi pong’ maduong’, mi obolo e nam, kowacho niya, “Mano e kaka dala maduong’ mar Babulon nobol piny, mi ok nochak onene kendo ngang’!</verse>
				<verse number="22">Dwond joma goyo thum gi jower gi joma goyo asili gi joma goyo tung’ ok nochak owinj kuomi ngang’. Bende jotich matiyo tich moro amora ok nochak oyudi kuomi ngang’, kata dwond pong’ marego bende ok nowinji kuomi kendo.</verse>
				<verse number="23">Ler mar taya ok nochak orieny kuomi, kata dwond wuon kisera gi dwond miaha ok nowinji kuomi kendo ng’ang’. Joohala magi ne gin joohala madongo e piny, bende ne iwuondo ogendini duto gi timbeni mag jwok.”</verse>
				<verse number="24">Babulon ne okum kamano nikech remb jonabi gi remb jo-Nyasaye gi remb ji duto mane osenegi e piny, ne oyud kuome.</verse>
			</chapter>
			<chapter number="19">
				<verse number="1">Bang’ wechego nawinjo gima chalo gi koko maduong’ mar oganda mang’ongo e polo kawacho niya, “Opak Nyasaye! Warruok gi duong’ maler kod teko gin mag Nyasachwa,</verse>
				<verse number="2">nikech pile ong’ado bura e yo ma adier kendo makare. Nong’ado bura ni jachode maduong’ mane oketho piny gi terruokne. Adier, Nyasaye osekume nikech nonego jotich Nyasaye.”</verse>
				<verse number="3">Eka ne gichako gikok kendo niya, “Opak Nyasaye! Iro mar dala maduong’ mawang’no nodum nyaka chieng’!”</verse>
				<verse number="4">To jodongo piero ariyo gang’wen gi gik mangima ang’wen kande, nopodho piny mi olamo Nyasaye mobet e kom duong’, kawacho ni, “Ber mondo obed kamano! Opak Nyasaye!”</verse>
				<verse number="5">Bang’ mano, duol moro noa e kom duong’ kawacho niya, “Pakuru Nyasachwa un jotichne duto madongo gi matindo ma oluore!”</verse>
				<verse number="6">Bang’e ne achako awinjo gima chalo gi koko oganda mang’ongo, kendo machalo gi pige mang’eny kawuo, bende machalo gi polo mamor matek, kawacho niya, “Opak Nyasaye! Ruoth Nyasachwa Manyalo Gik Moko Duto osekawo lochne.</verse>
				<verse number="7">Wabeduru mamor ahinya, kendo wamiyeuru duong’ nikech kinde mar kend mar Nyarombo osechopo. Chiege oseikore,</verse>
				<verse number="8">kendo Nyasaye oseyiene mondo orwakre gi nanga maber mapichni kendo maler.” (Nanga maberno ochung’ kar tim makare mar jo-Nyasaye)</verse>
				<verse number="9">Eka malaikano nowachona ni, “Ndik niya, ‘Joma oluongi e kisera mar Nyarombo gin johawi.’ ” Eka nomedo wachona niya, “Mano e wach mar adier mar Nyasaye.”</verse>
				<verse number="10">Ne apodho piny e tiende mondo olame, to nokwera ni, “Ngang’! Kik itim kamano! An mana jatich wadu matiyo kodi kaachiel gi oweteni mamoko. Wan duto wahulo wach man kuom Yesu. Nyasaye kende ema mondo ilam. Adiera ma Yesu kelo ema miyo jonabi koro wach.”</verse>
				<verse number="11">Eka ne aneno polo ka oyawore, kendo ne aneno faras marachar ka ni kanyo, to Jal mane oidhe iluongo ni Ng’ama Igeno, kendo Jaadiera. Iluonge kamano nikech ong’ado bura kare, kendo okedo e yo makare.</verse>
				<verse number="12">Wengene liel ka ligek mach, kendo osidhne osimbo mang’eny e wiye. En gi nying mondik kuome, ma onge ng’ama ong’eyo, to mak mana en owuon,</verse>
				<verse number="13">kendo orwakore gi law moling’ore e remo. Iluonge ni Wach Nyasaye.</verse>
				<verse number="14">Ogend lweny mag polo ne luwo bang’e koidho farese marachere, kendo korwakore gi lewni mabeyo kendo maler.</verse>
				<verse number="15">To ligangla mabith wuok e dhoge kendo ochwowogo ogendini. Obiro ritogi gi ludh nyinyo, kendo obiro ng’adonigi bura gi mirimb Nyasaye Manyalo Gik Moko Duto.</verse>
				<verse number="16">En gi nying moro mondiki e lawe kendo eme ni, “Ruodh ruodhi, kendo Jaduong’ jodongo.”</verse>
				<verse number="17">Eka ne ang’iyo wang’chieng’ mi aneno malaika moro kochung’ kuno. Ne okok matek ni winy duto mane huyo e kor polo niya, “Chokreuru ubi e sawo maduong’ mar Nyasaye,</verse>
				<verse number="18">mondo ucham ring ruodhi, gi ring jodong lweny, gi ring joma rateke, kod ring farese gi joma idhogi, kaachiel gi ring ji duto, joma ni thuolo gi wasumbini, joma tindo gi joma dongo.”</verse>
				<verse number="19">Eka naneno Ondiek malichno gi ruodhi mag piny kod ogendni mag lweny kochokore mondo oked gi Jal moidho faras gi ogandane mar lweny.</verse>
				<verse number="20">To ne olo Ondiek, mi omaki kaachiel gi Janabi mar Miriambo, mane osebedo katimo honni e nyime. Honnigo ema ne osewuondogo joma ne oketnigi alama mar Ondiek, kendo mane lamo gima ket gi Ondiegno. Ondiek gi Janabi ne owit kangima e ataro mar ligek mach.</verse>
				<verse number="21">To joma odong’ ne oneg gi ligangla mane wuok e dho Jal moidho faras, kendo ringgi noyieng’o winy duto.</verse>
			</chapter>
			<chapter number="20">
				<verse number="1">Eka naneno malaika moro koa e polo lor piny, koting’o rayaw mar Bur Matut Maonge Gikone e lwete kod nyororo maduong’.</verse>
				<verse number="2">Ne omako Thuol malichno, tiende ni thuol machon miluongo ni Jachien kata Satan, mi otweyo gi nyororo kuom higni alufu achiel.</verse>
				<verse number="3">Ne obole e Bur Matut Maonge Gikone, mi oloro dho bur kendo otueyo, mondo kik ochak owuond ogendini nyaka higni alufu achielgo rum. To bang’e nogonye kuom kinde matin.</verse>
				<verse number="4">Bang’ mano ne aneno kombe mag duong’, kendo joma ne obet e kombego ne omi teko mar ng’ado bura. Bende ne aneno chuny joma noseng’ad wiyegi nikech ne gihulo wach man kuom Yesu, kendo nikech ne gilando wach Nyasaye. Gin ne ok gilamo Ondiek kata gima ket kode, bende ne ok oketnigi alama mar Ondiek e lela wengegi kata e luetgi. Ne gidoko mangima, mi gilocho gi Kristo kuom higni alufu achiel. Mano e chier mokwongo.</verse>
				<verse number="5">(Joma otho modong’ to ne ok odoko mangima kendo, nyaka higni alufu achiel orumo.)</verse>
				<verse number="6">Joma ochier e chier mokwongoni gin johawi kendo gin joma ler. Tho mar ariyo onge gi teko kuomgi, to ginibed jodolo mag Nyasaye kod mag Kristo, kendo giniloch kode kuom higni alufu achielgo.</verse>
				<verse number="7">To ka higni alufu achielgo oserumo, to nogony Satan e bur motueyeno,</verse>
				<verse number="8">kendo nowuog oko mondo odhi owuond Gog gi Magog, tiende ni ogendini manie tunge piny duto koni gi koni, mi ochokgi ni lweny. To kar rombgi chalo gi kwoyo mae dhonam.</verse>
				<verse number="9">Ne gikwako piny te, mi gilworo kambi mar jo-Nyasaye kod dala ma Nyasaye ohero. To mach ne oa e polo motiekogi,</verse>
				<verse number="10">kendo Satan mane owuondogi ne owit e ataro mar ligek mach, kama Ondiek kod Janabi mar Miriambo bende nitie. Kuno ginisandre odiechieng’ gotieno nyaka chieng’.</verse>
				<verse number="11">Eka ne aneno kom duong’ mang’ongo marachar kod jal mobetie. Piny gi polo noringo oa e nyime mi olal nono.</verse>
				<verse number="12">Bende ne aneno joma otho, madongo gi matindo, kochung’ e nyim kom duong’, kendo noel kitepe. Eka kitabu machielo, ma en kitap ngima bende noel. Joma otho nong’adnigi bura kuom gik mane gitimo, kaluwore gi weche mane ondik e kitepego.</verse>
				<verse number="13">Nam nogolo joma otho manie iye, kendo Tho gi Piny Joma Otho, bende nochiwo joma otho manie igi, kendo ng’ato ka ng’ato nong’adne bura kuom gik mane osetimo.</verse>
				<verse number="14">Eka Tho gi Piny Joma Otho ne owit e ataro mar mach. Ataro mar machno en tho mar ariyo.</verse>
				<verse number="15">Ng’ato ang’ata mane nyinge ok onwang’ kondik e kitap ngima, ne owit e ataro mar mach.</verse>
			</chapter>
			<chapter number="21">
				<verse number="1">Bang’ mano, naneno polo manyien gi piny manyien. Polo mokwongo gi piny mokwongo noserumo, kendo nam bende noselal nono.</verse>
				<verse number="2">Eka ne aneno Dala Maler, ma en Jerusalem manyien, kalor piny a e polo kuom Nyasaye, koikore ka miaha moikore ni chwore.</verse>
				<verse number="3">Ne awinjo dwol maduong’ moa e kom maduong’ kawacho niya, “Koro Nyasaye osebiro dak gi ji! Obiro dak kodgi kendo ginibed joge. Nyasaye owuon biro bet kodgi, mi obed Nyasachgi.</verse>
				<verse number="4">Enoywe pi wang’gi duto, kendo tho kata ywak kata nduru kata rem ok nochak obedie nikech gik machon noserumo.”</verse>
				<verse number="5">Eka Jal mane obet e kom duong’ nowacho niya, “Neuru! Aloso gik moko duto bedo manyien!” Bende nokona ni, “Ndik wachno, nikech wechegi gin weche migeno kendo ma adiera.”</verse>
				<verse number="6">Bang’ mano nowachona niya, “Gik moko duto osetimore! An e Alfa gi Omega, tiende ni Chakruok gi Giko. Ng’at ma riyo oloyo anami pi soko mar ngima nono, ma ok ochulo gimoro.</verse>
				<verse number="7">Ng’at molocho noyud gigo, kendo anabed Nyasache, to enobed wuoda.</verse>
				<verse number="8">To ngoche, gi joma ok oyie, kod jomriambo duto, kargi nobed mana ataro maliel gi ligek mach, ma en tho mar ariyo!”</verse>
				<verse number="9">Eka achiel kuom malaika abiriyo mane nigi tewni moting’o masiche mogik abiriyo, nobiro ira, mowuoyo koda. Nowachona niya, “Bi mondo anyisi Miaha, ma en chi Nyarombo.”</verse>
				<verse number="10">Eka malaikano notera malo ewi got maduong’ kendo mabor, ka an ei Roho, mi onyisa Jerusalem, Dala Maler, kalor piny a e polo kuom Nyasaye,</verse>
				<verse number="11">ka nigi duong’ maler duto mar Nyasaye. Lerne ne rieny ka kidi ma nengone tek, kaka jasper maler ahinya.</verse>
				<verse number="12">Ne en gi ohinga maduong’ kendo mabor man gi dhorangeye apar gariyo, ma malaika apar gariyo rito. To nying dhoudi apar gariyo mag nyithind Israel nondiki e dhorangeyego.</verse>
				<verse number="13">Dhorangeye adek ne ni yo wuokchieng’, kendo adek yo nyandwat, to adek mamoko yo milambo, kendo adek yo podho chieng’.</verse>
				<verse number="14">To ohinga mar dalano ne nigi kite mag mise apar gariyo ma ondikie nying joote apar gariyo mag Nyasaye.</verse>
				<verse number="15">Malaika mane wuoyo kodano, ne nigi luth mar rapim molos gi dhahabu mopimogo dalano gi dhorangeyene kod ohingane.</verse>
				<verse number="16">Bor gi lach mar dalano romre koni gi koni. Malaikano nopime gi ludhno, mi oyudo ni oromo kilomita alufu ariyo. Borne gi lachne kod borne modhi malo ne romre duto.</verse>
				<verse number="17">Eka nopimo ohingane, mi oyudo ni oromo bede mia achiel gi piero ang’wen, kipimo gi bat mar dhano, ma en rapim mane malaika otiyogo.</verse>
				<verse number="18">Kor ohinga noger ji jasper, to dala hie ne dhahabu lilo marieny ka rang’i maler.</verse>
				<verse number="19">Mise mar ohinga mar dala, nolos gi kite ma nengogi tek mopogore opogore. Kidi mokwongo mar mise ne jasper, to mar ariyo ne safir, to mar adek ne kalkedo, to mar ang’wen ne zumaridi,</verse>
				<verse number="20">to mar abich ne sardonikso, to mar auchiel ne sardius, to mar abiriyo ne krusolith, to mar aboro ne berul, to mar ochiko ne topaz, to mar apar ne krusopraso, to mar apar gachiel ne huakintho, to mar apar gariyo ne amethuso.</verse>
				<verse number="21">Dhorangeye apar gariyogo to ne kite apar gariyo ma nengogi tek, miluongo ni lulu, kendo dhorangach ka dhorangach nolos gi lulu achiel achiel. Yor dalano ne dhahabu lilo marieny ka rang’i.</verse>
				<verse number="22">Ne ok aneno Hekalu e dalano, nimar Ruoth Nyasaye Manyalo Gik Moko Duto kod Nyarombo ema obedo Hekalu mare.</verse>
				<verse number="23">Dalano ok dwar chieng’ kata due marieny kuome, nikech duong’ maler mar Nyasaye ema miye ler, kendo Nyarombo e tache.</verse>
				<verse number="24">Ogendini mag piny nowuoth e lerne, kendo ruodhi mag piny nokel duong’gi e iye.</verse>
				<verse number="25">Dhorangeyene ok nolor godiechieng’, to gotieno bende nobed maonge kuno.</verse>
				<verse number="26">Duong’ gi mwandu mag ogendini nokel e iye.</verse>
				<verse number="27">To gimoro amora ma ok ler, kata ng’at matimo gik mamono, kata mariambo, ok nodonjie ngang’ to mak mana jogo ma nyinggi ondiki e kitap Nyarombo mar ngima.</verse>
			</chapter>
			<chapter number="22">
				<verse number="1">Bang’ mano, malaikano nonyisa aora mar pi ngima marieny ahinya, kendo mamol kaa e kom duong, mar Nyasaye gi mar Nyarombo.</verse>
				<verse number="2">Ne omol e dier yor dalano, to e bath aora koni gi koni, ne nitie yath mar ngima manyago olembe kido apar gariyo. To olembego chiek due ka due, kendo pot yadhno ema ithiedhogo ogendini.</verse>
				<verse number="3">Gik ma Nyasaye okwedo to nolal nono. Kom duong’ mar Nyasaye gi Nyarombo ema nobedie, kendo jotichne nolame.</verse>
				<verse number="4">Gininene wang’ gi wang’, kendo nyinge nobed e lela wang’gi.</verse>
				<verse number="5">Otieno ok nochak obedie, kendo ok ginidwar ler mar taya kata mar chieng’, nikech Ruoth Nyasaye nomigi ler, kendo ginibed gi loch nyaka chieng’.</verse>
				<verse number="6">Eka malaikano nowachona niya, “Wechegi gin weche migeno kendo ma adiera, kendo Ruoth Nyasaye ma oro Roho mare ni jonabi oseoro malaikane mondo onyis jotichne gik mabiro timore piyopiyo.”</verse>
				<verse number="7">Yesu owacho ni, “Winji! Abiro piyo” Ng’at momako weche mokor manie kitabuni en jahawi!</verse>
				<verse number="8">An Johana ema ne awinjo gigi kendo anenogi. Kane awinjogi kendo anenogi kamano, to ne apodho piny e tiend malaika mane nyisagi.</verse>
				<verse number="9">To ne okwera ni, “Ngang’! Kik itim kamano! An mana jatich wadu matiyo kodi kaachiel gi owetena ma jonabi kod joma omako weche manie kitabuni. Nyasaye kende ema mondo ilam!”</verse>
				<verse number="10">Bang’ mano malaikano nowachona niya, “Kik iling’ gi weche mokor manie kitabuni, nikech kinde moketi chiegni!</verse>
				<verse number="11">We ng’at matimo richo otim atima richo, kendo ng’at ma ochido gie chunye, obed abeda mochido gie chunye. To ng’ama kare, obed abeda makare, kendo ng’ama ler, obed abeda maler.”</verse>
				<verse number="12">Yesu wacho niya, “Winji! Abiro piyo, kendo akelo pok ma an-go mondo ami ng’ato ka ng’ato moromo gi tichne.</verse>
				<verse number="13">An Alfa gi Omega, tiende ni Jal Mokwongo kendo Mogik, kendo Chakruok gi Giko.”</verse>
				<verse number="14">“Joma oselwoko lepgi gin johawi, nimar ginibed gi thuolo mar chamo olemb yadh ngima, kendo mar donjo e dhorangeye mag dala.</verse>
				<verse number="15">To guogi gi jojuogi, gi joma terore, gi jonek, gi joma lamo nyiseche manono, kod ji duto ma ohero miriambo kendo matimo gik ma ok adiera, nobed oko.</verse>
				<verse number="16">“An Yesu aseoro malaikana mondo ohulnu wechegi ukonygo kanyakla mag jo-Kristo. An Nyakwar Daudi, kendo an sulue mar okinyi.”</verse>
				<verse number="17">Roho gi Miaha wacho ni, “Bi!” Ng’ama owinjo, bende mondo owach ni, “Bi!” To ng’ama riyo oloyo, mondo obi oyud pi mar ngima nono, mak ochulo gimoro.</verse>
				<verse number="18">An Johana asiemo ng’ato ka ng’ato mawinjo weche mokor manie kitabuni niya, “Ka ng’ato omedo wach moro kuomgi, to Nyasaye nomedne masiche mondik e kitabuni.</verse>
				<verse number="19">Bende ka ng’ato ogolo wach moro kuom weche mokor manie kitabuni, to Nyasaye nogol kuome pok ma doyudo kuom yadh ngima kendo kuom Dala Maler mondiki e kitabuni.”</verse>
				<verse number="20">Jal manyiso wechegi duto wacho niya, “Adier, abiro piyo!” Obed kamano! Bi, Ruoth Yesu!</verse>
				<verse number="21">Ng’wono mar Ruodhwa Yesu Kristo obed kodu uduto.</verse>
			</chapter>
		</book>
	</testament>
</bible>