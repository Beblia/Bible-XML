<?xml version="1.0" encoding="UTF-8"?>
<bible translation="Guarani 1970 (Ñandeyara Ñe'ẽ)" status="Guaraní New Testament, Buenas Nuevas para el Paraguay © Paraguayan Bible Society, 1970" link="https://www.bible.com/bible/2315/MAT.3.BNP76">
	<testament name="new">
		<book number="40">
			<chapter number="1">
				<verse number="1">Kuatiañe'ẽ Jesucristo ypykue kuéra rehegua, ha'e David ha Abraham ñemoñare,</verse>
				<verse number="2">Abraham, Isaac ru; ha Isaac, Jacob ru; Jacob, Judá ha tyvýra kuéra ru;</verse>
				<verse number="3">Judá, Fares ha Zara ru, ha isy kuéra Tamar; Fares, Esrom ru; Esrom, Aram ru;</verse>
				<verse number="4">Aram, Aminadab ru; Aminadab, Naasón ru; Naasón, Salmón ru;</verse>
				<verse number="5">Salmón, Booz ru, ha Booz sy Rahab; Booz, Obed ru ha isy Rut; Obed, Isaí ru.</verse>
				<verse number="6">Isaí, rey David ru; ha rey David, Salomón ru, ha isy Urías rembirekore.</verse>
				<verse number="7">Salomón, Roboam ru; Roboam, Abías ru; Abías, Asa ru;</verse>
				<verse number="8">Asa, Josafat ru; Josafat, Joram ru; Joram, Uzías ru;</verse>
				<verse number="9">Uzías, Jotam ru; Jotam, Acaz ru; Acaz, Ezequías ru.</verse>
				<verse number="10">Ezequías, Manasés ru; Manasés, Amón ru; Amón, Josías ru.</verse>
				<verse number="11">Josías, Jeconías ha tyvýra kuéra ru, pe Israelita kuéra ojereraha ramo guare prisionero Babilóniape.</verse>
				<verse number="12">Uperire, onace Salatiel Jeconías ra'y, ha upéva Zorobabel ru.</verse>
				<verse number="13">Zorobabel, Abiud ru; Abiud, Eliaquim ru; Eliaquim, Azar ru.</verse>
				<verse number="14">Azar, Sadoc ru; Sadoc, Aquim ru; Aquim, Eliud ru;</verse>
				<verse number="15">Eliud, Eleazar ru; Eleazar, Matán ru; Matán, Jacob ru.</verse>
				<verse number="16">Jacob, José ru; ha José María ména; ha María, Jesús hérava Cristo, sy.</verse>
				<verse number="17">Upéicha jajuhu catorce ñemoñare Abraham guive David peve, ha catorce David guive umi Israelita ojereraha ramo guare peve Babilóniape, ha catorce pe ojereraha hague guive onace peve pe Cristo.</verse>
				<verse number="18">Ñandejára Jesucristo onace ramo guare niko kóicha: María isy ome'ẽ iñe'ẽ omenda haguã José rehe; ha oiko mboyve oñondive ojejuhu hyeguasu hague Espíritu Santo pu'aka rupi.</verse>
				<verse number="19">José, iména kuimba'e imarangatúva, nomoherakuã vaiséi ichupe, ha opoise mo'ãnte uvei ichugui, avave oikuaa'ỹ rehe.</verse>
				<verse number="20">Ha oñepy'amongeta jave upéva rehe, ojehechauka ichupe iképe peteĩ ángel Ñandejára remimbou ha he'i ichupe: --José, David ra'y, ani rekyhyje reru haguã Maríape nendive ne rembireko ramo, pe mitã ha'e oguerekótava niko Espíritu Sántoguinte.</verse>
				<verse number="21">Ha'e imembýta ha rembohérata pe mitã JESÚS; ha'e osalvátagui hetãmegua kuérape ipecádo kuéragui.</verse>
				<verse number="22">Opa ko'ã mba'e ojehu va'ekue oiko haguã hekoitépe pe Ñandejára he'i va'ekue ñemoñe'ẽhára rupi;</verse>
				<verse number="23">Pe kuñatai imarã'ỹva hyeguasúta ha imemby kuimba'éta, ha pe imemby hérata Emanuel, he'iséva, Tupã Ñandejára ñanendive.</verse>
				<verse number="24">José opáyvo ojapo pe Ñandejára ángel he'i haguéicha ichupe, ha ogueru ondive hembireko Maríape.</verse>
				<verse number="25">Opáichavo ndoikói hendive onace peve imemby ypykue; ha ombohéra ichupe JESÚS.</verse>
			</chapter>
			<chapter number="2">
				<verse number="1">Jesús onace va'ekue pe ciudad Judea pegua Belén héravape, Rey Herodes tiémpope. Upéramo oguahẽ Jerusalénpe kuarahy resẽguio karai kuéra iñarandúva,</verse>
				<verse number="2">ha oporandu hikuái: --¿Mamópa oime pe mitã onace va'ekue Israelita kuéra ruvicha guasu? Rohecha niko kuarahy resẽme ijestrella, ha roju romomba'eguasu haguã ichupe.</verse>
				<verse number="3">Rey Herodes oikuaávo upéva ipy'atarovaite ha Jerusalengua kuéra avei.</verse>
				<verse number="4">Ha pe Rey ohenoiukapa umi pa'i ruvicha kuérape ha Ñandejára ley rehe oporombo'évape ha oporandu ichupe kuéra mamópa onace vaerã ra'e pe Cristo.</verse>
				<verse number="5">Ha ha'e kuéra he'i ichupe: --Belén Judea peguápe; pe ñemoñe'ẽhára upéicha omoĩ va'ekue kuatia rehe he'i ramo:</verse>
				<verse number="6">Ha nde Belén Judea pegua, na ne michĩvéi mba'evéichavo upe tetã megua mburuvicha kuéra apytépe; osẽtagui nde hegui peteĩ mburuvicha guasu oñangareko vaerã che retã Israel rehe.</verse>
				<verse number="7">Upérõ Herodes ohenoiuka ñemiháme umi karai arandu kuérape ha oporandu ichupe kuéra araka'etépa ojehechauka ra'e upe estrella.</verse>
				<verse number="8">Upérõ omondo ichupe kuéra Belénpe ha he'i ichupe kuéra: --Tapeho ha peporandu porã pe mitã rehe; ha pejuhu rire che momarandu, che avei aha haguã amomba'eguasu ichupe.</verse>
				<verse number="9">Ohendu rire pe rey ñe'ẽ, umi karai kuéra oje'ói. Ha pe estrella ohecha va'ekue hikuái kuarahy resẽvo, oho henonderã kuéra ha opyta pe mitã oiha ári.</verse>
				<verse number="10">Umi karai arandu ohechávo pe estrella ovy'a eterei;</verse>
				<verse number="11">ha oikévo pe ógape ohecha hikuái pe mitãme isy María ndive. Ha oñesũ ha omomba'eguasu pe mitãme, ha upéi oipe'a ikarameguã ha ome'ẽ ichupe óro, incienso, ha mirra.</verse>
				<verse number="12">Ha oñemomarandu rire iképe anive haguã oho Herodes rendápe, oje'ói jevy hikuái hetãme tape ambue rupi.</verse>
				<verse number="13">Oho rire umi karai arandu kuéra katu peteĩ ángel Ñandejára remimbou ojehechauka Josépe iképe ha he'i ichupe: --Epu'ã, eraha nendive pe mitã ha isýpe, ha pya'e tereho Egíptope, ha epyta upépe che romomarandu peve, Herodes ohekaukátagui pe mitãme ojuka haguã.</verse>
				<verse number="14">Upérõ José opáy ha upe pyharépe voi ogueraha pe mitã ha isýpe Egíptope,</verse>
				<verse number="15">ha opyta hikuái upépe Herodes omano meve. Upéicha ojehu oiko haguã hekoitépe pe Ñandejára he'i va'ekue ñemoñe'ẽhára rupi, he'i ramo, “Egíptogui ahenói va'ekue che Ra'ýpe.”</verse>
				<verse number="16">Ha Herodes ohechakuaávo umi karai ombotavy hague ichupe, ipochy eterei ha omondo ojukaukapa haguã mitã kuimba'e kuéra omboty'ỹva gueteri dos años oĩ va'ekue Belénpe ha ijerekuévo, he'i haguéicha ichupe umi karai arandu pe estrella rehe.</verse>
				<verse number="17">Upéicha oiko hekoitépe ñemoñe'ẽhára Jeremías omoĩ va'ekue kuatia rehe:</verse>
				<verse number="18">Oñehendu Ramáme tasẽ ha jahe'o soro; Raquel ojahe'óva imemby kuéra rehe, ha ndaikatúi iñangapyhy, omanombáma hague rehe.</verse>
				<verse number="19">Herodes omano rire katu, peteĩ Ñandejára ángel ojehechauka iképe Josépe, Egíptope, ha he'i ichupe:</verse>
				<verse number="20">--Epu'ã, eraha pe mitã ha isýpe ha tereho jevy Israélpe, omanóma umi ojukase va'ekue pe mitãme.</verse>
				<verse number="21">Upérõ José opu'ã ha ogueraha pe mitã ha isýpe Israélpe.</verse>
				<verse number="22">Ha José oikuaávo Arquelao oiha mburuvicha guasu ramo itúva Herodes rendaguépe okyhyje oho haguã upépe, ha oñemomarandúgui iképe, oho Galiléape.</verse>
				<verse number="23">Ha oguahẽ rire upépe oho oiko pe ciudad Nazaret héravape. Upéva ojehu oiko haguã hekoitépe umi ñemoñe'ẽhára kuéra he'i va'ekue, pe mitã oñembohéra va'erãha Nazareno.</verse>
			</chapter>
			<chapter number="3">
				<verse number="1">Umiha árape Juan Bautista oñemoñe'ẽ oúvo pe Judea desiertoha rupi,</verse>
				<verse number="2">ha he'i: --Peñearrepentíke, hi'aguĩmagui pe yvága pegua reino.</verse>
				<verse number="3">Ko Juan rehe niko ñemoñe'ẽhára Isaías oñe'ẽ va'ekue omoĩ ramo kuatia rehe kóicha: Oñehendu peteĩ osapukáiva desiértope: “Pemyatyrõ pe Ñandejára raperã, pejapo ichupe guarã tape ikarẽ'ỹva.”</verse>
				<verse number="4">Pe Juan ao camello raguekuégui, ha iku'a jopyha vakapígui, ha okaru tuku ha eíra ka'aguy rehe.</verse>
				<verse number="5">Ha osẽ hendápe opa umi Jerusalén ha Judeaygua kuéra, ha Jordán ypy pegua kuéra ohendu haguã iñe'ẽ;</verse>
				<verse number="6">ha Juan obautiza ichupe kuéra río Jordánpe, omombe'u rire hikuái ipecádo kuéra.</verse>
				<verse number="7">Juan katu ohechávo heta fariseo ha saduceo kuéra ouha ojebautizauka haguã, he'i ichupe kuéra: --¡Peẽ mbói ñemoñare! ¿Mávapa he'i peẽme ikatúne haguã pekañy pe pochy guasu oñemo'aguĩvagui?</verse>
				<verse number="8">Peikóke ojehechakuaa haguãicha pende rehe peñearrepenti hague añetehápe,</verse>
				<verse number="9">ha ani peje pende py'apýpe: “Oréko Abraham ra'y kuéra”; che ha'e peẽme, Tupã Ñandejára ikatuha ko'ã itágui jepe omopu'ã Abrahámpe ta'yrarã.</verse>
				<verse number="10">Hácha oĩma yvyra máta rapo rehe, ha opa yvyra máta hi'a porã'ỹva guive oñekytĩ ha oñemombóta tatápe.</verse>
				<verse number="11">Che niko añete pobautiza ýpe peñearrepenti hague rehe, pe oúva che rapykuéri katu pende bautizáta Espíritu Santo ha tatápe. Ha'e ko ipu'akaiteve che hegui, upéicha rupi chéve ndaijái isapatúnte jepe araha haguã ichupe.</verse>
				<verse number="12">Oguerekóma ipópe ikóga mboyvytuha omopotĩ haguã pe trigo ha oipe'a haguã ijapytégui kapi'i. Ombyatýta pe trigo iñongatuhápe, pe kapi'i katu ohapýta tata máramo ogue'ỹvape.</verse>
				<verse number="13">Upéramo Jesús osẽ Galiléagui ha ou río Jordánpe Juan rendápe ojebautizauka haguã ipo rupi.</verse>
				<verse number="14">Opáichavo iñepyrũrã Juan ndobautizaséi ichupe ha he'i Jesúspe: --Che uvei aikotevẽ nde che bautiza; ¿ha piko nde reju che rendápe?</verse>
				<verse number="15">Jesús katu he'i ichupe: --Marave ndoikói; iporãko jajapopa hekópe Tupã Ñandejára rembiapoukapy. Upémaramo Juan ojapo upéicha.</verse>
				<verse number="16">Jesús ojebautiza rire osẽ pe ýgui ha upévo ojepe'a pe yvága ha Jesús ohecha pe Ñandejára Espíritu peteĩ pykasúicha oúva oguejy hi'ári.</verse>
				<verse number="17">Upérõ oñehendu peteĩ ñe'ẽ yvágagui he'íva: --Kóva ha'e che Ra'y ahayhuetéva, che mbohoryetéva.</verse>
			</chapter>
			<chapter number="4">
				<verse number="1">Upéi pe Espíritu Santo ogueraha Jesúspe desiértope oipy'ara'ã haguã ichupe Aña.</verse>
				<verse number="2">Ha oayuna rire cuarenta días pukukue ára ha pyharépe, upéi iñembyahýi.</verse>
				<verse number="3">Pe Aña upérõ oñemboja Jesús rendápe oipy'ara'ã haguã ichupe ha he'i: --Nde ramo añete Tupã Ñandejára Ra'y, ere ko'ã itápe toiko ichugui kuéra pan.</verse>
				<verse number="4">Jesús katu ombohovái ichupe ha he'i: --Tupã Ñandejára Kuatiañe'ẽ Marangatúpe he'i: “Na pan rehe añói oikove yvypóra kuéra; opa ñe'ẽ Tupã Ñandejára jurúgui osẽva rupi avei.”</verse>
				<verse number="5">Upéi katu pe Aña ogueraha ichupe pe santa ciudad Jerusalénpe ha ohupi ichupe pe tupao ijyvatevehápe</verse>
				<verse number="6">ha he'i ichupe: --Nde ramo añete Tupã Ñandejára Ra'y, ejeity yvýpe, pe Tupã Ñandejára Kuatiañe'ẽ Marangatúpe niko he'i: Tupã Ñandejára he'i vaerã hi'ángel kuérape oñangareko haguã nde rehe ha he'i avei: ipópe kuéra nde rupi vaerã ani haguã reñepysanga ita rehe.</verse>
				<verse number="7">Jesús katu ombohovái jevy ichupe ha he'i: --Tupã Ñandejára Kuatiañe'ẽ Marangatúpe he'i avei: “Ani reipy'ara'ã nde Jára Tupãme.”</verse>
				<verse number="8">Pe Aña ogueraha jevy ichupe peteĩ cerro ijyvate etereíva ári, ha ohechauka ichupe opa tetã nguéra yvy arigua, ha umi mba'e porãita ipypegua;</verse>
				<verse number="9">ha he'i ichupe: --Che ame'ẽmbáta ndéve opa ko'ã mba'e, reñesũ ramo che renondépe ha che momba'eguasu.</verse>
				<verse number="10">Jesús katu he'i ichupe: --Ejei ko'águi, Satanás, Tupã Ñandejára Kuatiañe'ẽ Marangatúpe he'i: “Nde Jára Tupã renondépe reñesũ vaerã ha ichupe añoite reservi vaerã.”</verse>
				<verse number="11">Upémaramo pe Aña oheja ichupe, ha oguahẽ Jesús rendápe ángel kuéra oservi haguã ichupe.</verse>
				<verse number="12">Jesús ohendu vove Juan ho'a hague cárcelpe, oho jevy Galiléape.</verse>
				<verse number="13">Oheja Nazaret ha oho opyta Capernaúme, upéva peteĩ ciudad oĩva peteĩ lago rembe'ýpe, Zabulón ha Neftalí ypýpe.</verse>
				<verse number="14">Upéva ojehu oiko haguã hekoitépe pe ñemoñe'ẽhára Isaías omoĩ va'ekue kuatia rehe he'i ramo:</verse>
				<verse number="15">Zabulón ha Neftalí, oĩva ý guasu rape kotyo, río Jordán mboypýri, Galilea umi tetã ambuegua kuéra oikohápe.</verse>
				<verse number="16">Umi gente oĩ va'ekue pytũnguýpe ohecha tesape tuicháva tesapeha peteĩ ohesape umi oikóvape ñemano ã renda rupi.</verse>
				<verse number="17">Upete guive Jesús oñepyrũ oñemoñe'ẽ ha he'i: --Peñearrepentíke, hi'aguĩmagui Ñandejára reino.</verse>
				<verse number="18">Ha Jesús oguata jave oikóvo pe Galilea pegua lago rembe'y rupi, ohecha mokõi ojoryvýpe, Simón hérava avei Pedro ha Andréspe, oitýva hikuái ired ýpe, ha'e kuéra niko pira renohẽhára.</verse>
				<verse number="19">Upérõ Jesús he'i ichupe kuéra: --Peju che moirũ, ha che ajapóta pende hegui kuimba'e renohẽhára.</verse>
				<verse number="20">Upévove oheja hikuái ired kuéra, ha oho hendive.</verse>
				<verse number="21">Upéi Jesús ohasa tenondeve ha ohecha mokõi ojoryvy ambuépe, Jacobo ha Juan, Zebedeo ra'y kuéra, oĩ jave bárcope túva ndive, omyatyrõ hikuái ired kuéra. Jesús ohenói ichupe kuéra,</verse>
				<verse number="22">ha upévove oheja hikuái pe barco ha túvape ha omoirũ Jesúspe.</verse>
				<verse number="23">Jesús oho Galilea jerekuévo ha oporombo'e umi Israelita sinagoga kuéra rupi, omoherakuã pe evangelio Tupã Ñandejára reino rehegua, ha oporomonguera opaichagua mba'asy ha mba'e vaígui.</verse>
				<verse number="24">Ha herakuã opa rupi Síriape, ha ojereru ichupe opaichagua hasýva, ha oguerekóva opaichagua mba'asy ha tasy, ha umi mba'epochy poguýpe oikóva ha itarováva ha ijapáva. Ha Jesús omonguerapa.</verse>
				<verse number="25">Oho hapykuéri genteta, Galiléagui, Decápolis rupígui, Jerusaléngui, Judea rupígui, ha Jordán mboypýrigui.</verse>
			</chapter>
			<chapter number="5">
				<verse number="1">Ohechávo Jesús pe genteta, ojupi cérrope ha oguapy. Upéramo hemimbo'e kuéra oñembyaty ijerekuévo,</verse>
				<verse number="2">ha Jesús oñepyrũ ombo'e ichupe kuéra, kóicha:</verse>
				<verse number="3">--Ovy'a vaerã umi ohechakuaáva iporiahuha ijespíritupe, imba'e kuéra rehe pe yvága pegua reino.</verse>
				<verse number="4">‘Ovy'a vaerã umi imba'embyasýva, Tupã Ñandejára voi ombopy'aguapy vaerã rehe ichupe kuéra.</verse>
				<verse number="5">‘Ovy'a vaerã umi ijejapo'ỹva, imba'e kuéra vaerã rehe ko yvy.</verse>
				<verse number="6">‘Ovy'a vaerã umi ipy'a ñembyahýiva ha ijyuhéiva teko marangatu rehe, ha'e kuéra hyvatã vaerã rehe.</verse>
				<verse number="7">‘Ovy'a vaerã umi py'aporiahuverekóva, ojeporiahuvereko vaerã rehe ichupe kuéra.</verse>
				<verse number="8">‘Ovy'a vaerã umi icorazõ potĩva, ha'e kuéra ohecha vaerã rehe Tupã Ñandejárape.</verse>
				<verse number="9">‘Ovy'a vaerã umi oporomoingo porãva, oñembohéra vaerã rehe ichupe kuéra Tupã Ñandejára ra'y.</verse>
				<verse number="10">‘Ovy'a vaerã umi ohasa asýva, ojeperseguíva pe hekopetegua rehehápe, imba'e kuéra rehe pe yvága pegua reino.</verse>
				<verse number="11">‘Pevy'a vaerã pejeja'o ha pejepersegui ha oje'e rei ramo pende rehe opa mba'e vai che rehehápe.</verse>
				<verse number="12">Pevy'áke ha pende rorýke, oñeme'ẽ va'erãha rehe peẽme premio tuicháva yvágape; upéicha avei ojepersegui va'ekue umi ñemoñe'ẽhára pene mboyve guare.</verse>
				<verse number="13">‘Peẽko jukýicha ko yvy ári. Pe juky oñembo'ay ramo ¿pa mba'épe oñemohe'ẽ jevýne? Naiporãvéima mba'everã; oñemombo ha oñepyrũ haguã hese mante.</verse>
				<verse number="14">‘Peẽko tesapeha ko yvy ári. Peteĩ ciudad oĩva cerro ári ndaikatúi oñemi.</verse>
				<verse number="15">Noñemyendýi lámpara oñemoĩ haguã mba'yru guýpe, oñemoĩ yvate uvei, ohesape haguã umi ogayguápe.</verse>
				<verse number="16">Upéicha avei tapehesape peẽ yvypóra renondépe, ohecha haguã pe pene rembiapo porãngue, ha tomomba'eguasu pende Rúpe oĩva yvágape.</verse>
				<verse number="17">‘Aníke peimo'ã che aju hague amboyke haguã pe Moisés ley terã umi ñemoñe'ẽhára ombo'e va'ekue; che ndajúi amboykévo, ajapopa haguã hekópente uvei.</verse>
				<verse number="18">Añete ha'e peẽme, ohasa mboyve pe yvága ha pe yvy, ndojepe'a mo'ãiha mba'evete, peteĩ punto terã peteĩ letra sa'imi jepe pe léygui, oikopa peve hekópe.</verse>
				<verse number="19">Upéva rehe upe omboykéva pe Ñandejára rembiapoukapy michĩvéva jepe ha oporombo'éva upéicha ojejapo haguã, ojerereko vaerã michĩvéva ramo pe yvága pegua réinope. Upe ojapóva ha oporombo'éva hekópe upéicha ojejapo haguã katu ojerereko vaerã tuicháva ramo pe yvága pegua réinope.</verse>
				<verse number="20">Che ha'e peẽme na imarangatuvéi ramo pe pende reko umi fariseo ha escriba kuéra rekógui, peẽ ndaikatu mo'ãiha peike pe yvága pegua réinope.</verse>
				<verse number="21">‘Peẽ peikuaa pe oje'e va'ekue umi yma guarépe: “Ani reporojuka; pe oporojukáva ojejuzga vaerã.”</verse>
				<verse number="22">Che katu ha'e peẽme, oimeraẽva ipochy vaíva jepe hapicha ndive ojejuzga vaerã. Oime ramo he'íva ñe'ẽ vai hapichápe ojejuzga vaerã concilio renondépe, ha he'i ramo ichupe, “Nde výro” oĩma ho'a haguãicha Aña retã ratápe.</verse>
				<verse number="23">‘Upéva rehe reru ramo ne remime'ẽmby altárpe ha upépe ne mandu'a ramo nde rapicha ipy'a vaiha nendive,</verse>
				<verse number="24">eheja pe ne remime'ẽmbýpe altar renondépe, ha tereho nde rapicha rendápe eiko porã jevy raẽ hendive. Upéi katu eju jevy pe altárpe ha eme'ẽ pe ne remime'ẽmby.</verse>
				<verse number="25">‘Oime ramo ne moguahẽséva juzgádope, eñeha'ã eiko porã jevy hendive tape rehe ani haguã ne me'ẽ juez pópe, ha pe juez ne me'ẽ policíape ha reñemondo cárcelpe.</verse>
				<verse number="26">Añetehápe ha'e ndéve, neresẽi chéne haguã upégui repagapa peve pe redebéva.</verse>
				<verse number="27">‘Peẽ peikuaa va'ekue pe oje'e va'ekue umi yma guarépe: “Ani remongy'a mendare.”</verse>
				<verse number="28">Che katu ha'e peẽme, oimeraẽva oma'ẽva kuña rehe ha oguerekoséva ichupe, upéva oikóma hendive ipy'apýpe.</verse>
				<verse number="29">‘Nde resa akatúa ne mbopecáta ramo enohẽ ha emombo mombyry, iporãve oñehundi ramo peteĩ nde rete rehegua ha ani rejeity Aña retãme nde rete reheve oĩ háicha.</verse>
				<verse number="30">Ha nde po akatúa ramo pe ne mbopecátava katu eikytĩ ha emombo mombyry, iporãve oñehundi ramo peteĩ nde rete rehegua ha ani rejeity Aña retãme nde rete reheve oĩ háicha.</verse>
				<verse number="31">‘Oje'e va'ekue avei: “Oimeraẽva opoíva hembirekógui, ome'ẽ vaerã ichupe mendare jepoi rehegua kuatia.”</verse>
				<verse number="32">Che katu ha'e peẽme, peteĩ kuimba'e opoi ramo hembirekógui, omuakaratĩ'ỹ rehe ichupe, ombyaiuka ichupe pe imendare, ha pe omendáva pe ipoi pyre rehe, upéva avei ombyai imenda.</verse>
				<verse number="33">‘Peikuaa avei pe oje'e va'ekue yma guare kuérape: “Ani nderejapoiche pe ere va'ekue Ñandejára renondépe juramento reheve.”</verse>
				<verse number="34">Che katu ha'e peẽme, ani haguã pejura mba'evéicharamo, ani pejura yvága rehe, upéva Ñandejára trono renda,</verse>
				<verse number="35">terã yvy rehe, upéva ipy renda, terã Jerusalén rehe, upéva mburuvicha guasu ciudad.</verse>
				<verse number="36">Ani avei rejura ne akã rehe, ndaikatúigui remomorotĩ terã remohu peteĩ ne akã rague jepe.</verse>
				<verse number="37">Peje uvei “hẽe”, terã “ahániri”; pemoĩvéva upévape ivaíma.</verse>
				<verse number="38">‘Peikuaa pe oje'e va'ekue: “Tesa, tesa rekovia, ha tãi, tãi rekovia.”</verse>
				<verse number="39">Che katu ha'e peẽme: Ani peñemoĩ pe ojapo vaíva rehe; pe ne nupãvape nde rova yke akatúape, emoĩ nde rova yke ambue avei.</verse>
				<verse number="40">Oime ramo nde rerahaséva juez renondépe oipe'aségui nde hegui ne camisa, eheja togueraha avei nde saco.</verse>
				<verse number="41">Oime ramo oguerahaukaséva ndéve mba'e pohýi una legua, eraha ichupe dos leguas.</verse>
				<verse number="42">Pe ojeruréva ndévepe eme'ẽ, ha ani reme'ẽ nde atukupe pe oiporuséva nde heguípe.</verse>
				<verse number="43">‘Peikuaa avei pe oje'e va'ekue: “Rehayhu vaerã pe nde rayhúvape ha na nde a'éi vaerã pe nde rayhu'ỹva rehe.”</verse>
				<verse number="44">Che katu ha'e peẽme: Pehayhu umi ndaija'éivape pende rehe, ha peñembo'e umi pende perseguíva rehe,</verse>
				<verse number="45">peiko haguã pende Ru yvágape oĩva ra'y ramo: ha'e niko omosẽ ikuarahy iñañáva ha imarangatúva peguarã, ha omongy imarangatúva ha imarangatu'ỹva peguarã.</verse>
				<verse number="46">Peẽ pehayhu ramo umi pende rayhúvapente, ¿piko mba'e oñembuekoviáta peẽme upéva rehe? ¿Ndojapói piko upéicha avei umi impuesto cobraha kuéra?</verse>
				<verse number="47">Ha pemomaitei ramo umi pende rehegua kuérapente, ¿piko mba'e oime iporãvéva pejapóva? Umi Tupã Ñandejárape oikuaa'ỹva jepe niko ojapo upéicha.</verse>
				<verse number="48">Peẽ pende py'aporãiteve vaerã, pe pende Ru yvága pegua ipy'aporã háicha avei.</verse>
			</chapter>
			<chapter number="6">
				<verse number="1">‘Aníke pejapo pene rembiapo porã yvypóra kuéra renondépe pejechauka haguã ichupe kuéra. Upéicha pejapo ramo pende Ru oĩva yvágape nombuekoviái chéne peẽme mba'evépe.</verse>
				<verse number="2">Upéva rehe reipytyvõ ramo umi oikotevẽvape, ani remoherakuã opavavépe, ojapo háicha umi hova mokõiva sinagógape ha calle rupi. Upéva ojapo oñeñe'ẽ porã haguã hese kuéra. Che katu añetehápe ha'e peẽme upéichape oñembyekoviamaha ichupe kuéra.</verse>
				<verse number="3">Nde katu oime ramo reme'ẽva umi oikotevẽvape, ani oikuaa pe nde rapicha rehayhuvéva jepe,</verse>
				<verse number="4">eme'ẽ uvei ñemiháme. Upéicharamo nde Ru ohecháva pe rejapóva ñemiháme ombyekovia vaerã ndéve opavave rovake.</verse>
				<verse number="5">‘Ha peñembo'e jave, ani umi hova mokõivaicha, oñembo'eséva ñembo'yhápe sinagoga kuéra ha calle esquina rupi ojehechauka haguã opavavépe. Añete ha'e peẽme, upéichape oñembyekoviamaha ichupe kuéra.</verse>
				<verse number="6">Nde katu, reñembo'éta ramo, eike nde kotýpe, emboty ne rokẽ, ha eñembo'e nde Ru oĩvape nendive ne añoháme. Ha nde Ru ohecháva pe rejapóva ne añoháme, ombyekovia vaerã ndéve opavave rovake.</verse>
				<verse number="7">‘Ha peñembo'e jave ani pene ñe'ẽ heta rei, umi Tupã Ñandejárape oikuaa'ỹvaicha, oimo'ãva iñe'ẽ hetágui Tupã Ñandejára ohendutaha ichupe kuéra.</verse>
				<verse number="8">Aníkena peẽ ha'e kuéraichatei, pende Ru niko oikuaáma pe peikotevẽva, peẽ pejerure mboyve ichupe.</verse>
				<verse number="9">Upéva rehe peñembo'e peẽ kóicha: Ore Ru reiméva yvágape, toñemomarangatu nde réra.</verse>
				<verse number="10">Tou ne reino, tojejapo ne rembipota yvy ári yvága peguáicha.</verse>
				<verse number="11">Eme'ẽ oréve ore rembi'urã ko ára peguarã.</verse>
				<verse number="12">Ore perdona ore rembiapo vaikue rehe, ore roperdona háicha avei umi ojapo vaívape ore rehe.</verse>
				<verse number="13">Ani reheja roñepy'ara'ã, ore pe'a uvei pe ivaívagui. Ne mba'e niko pe reino, ha pe pu'aka, ha pe gloria tapia guarã. Amén.</verse>
				<verse number="14">‘Peẽ peperdona ramo umi ojapo vaívape pende rehe, pende Ru oĩva yvágape pene perdona vaerã avei,</verse>
				<verse number="15">peperdona'ỹ ramo umi ojapo vaívape pende rehe katu, pende Ru oĩva yvágape na pene perdonái chéne pende pecado kuéra rehe.</verse>
				<verse number="16">‘Ha peayuna jave, ani peñembohovasy umi hova mokõivaicha; ha'e kuéra niko ojapo upéicha ojehechauka haguã oayunaha. Añete ha'e peẽme, upéichape oñembyekoviamaha ichupe kuéra.</verse>
				<verse number="17">Nde katu reayuna jave, ejovahéi ha eñakãkarãi,</verse>
				<verse number="18">ani haguã avave ohechakuaa reayunaha reína. Nde Ru añó ohecháva pe ne añoháme rejapóva, ohechakuaa vaerã; ha ombyekovia vaerã ndéve opavave rovake.</verse>
				<verse number="19">‘Ani pembyaty mba'eta ko yvy ári, ao raso ombyaipahápe, ha mba'e kuéra itujuhápe ha mondaha kuéra oikehápe omonda haguã.</verse>
				<verse number="20">Pembyaty uvei mba'eta yvágape, ao raso ombyai'ỹháme ha mba'e kuéra ituju'ỹháme ha mondaha kuéra oike'ỹháme omonda haguã.</verse>
				<verse number="21">Pe pene mba'eta oĩháme, upépe avei oĩ vaerã pene corazõ.</verse>
				<verse number="22">‘Pe nde rete resapeha, niko nde resa, upéicharamo nde resa iporã ramo, ojehesapepa vaerã nde rete.</verse>
				<verse number="23">Nde resa vai ramo katu, nde rete iñypytũmba vaerã. Ha iñypytũ ramo pe tesape nde pypegua, tuichaiteve vaerã pe pytũ.</verse>
				<verse number="24">‘Avave ndaikatúi ojejokuaiuka mokõi járape, nda ija'éine peteĩ rehe, ha ohayhúne pe ambuépe, terã ombojeroviáne peteĩme ha omomarãne pe ambuépe. Ndaikatúi pembojerovia Ñandejárape ha mba'etápe avei.</verse>
				<verse number="25">‘Upéva rehe ha'e peẽme, ani pejepy'apy pende rekove rehe, pene rembi'urã rehe, terã pey'u vaerã rehe, terã pende rete rehe mba'épa pemondéta. ¿Na mba'eguasuvéipa ñande rekove pe tembi'úgui, ha ñande rete aógui?</verse>
				<verse number="26">Pema'ẽ umi guyra ovevéva rehe, noñemitỹi, nomono'õi, ha nombyatýi oñeñongatuhápe, opáichavo, pende Ru yvága pegua omongaru ichupe kuéra. Peẽ niko mba'eguasuve ichugui kuéra.</verse>
				<verse number="27">¿Mávapa peẽ kuérava ojepy'apyve ramo jepe, ikatúne ombojuapy medio metro ipukukuépe?</verse>
				<verse number="28">‘Ha ¿mba'érehepa pejepy'apy pende ao rehe? Pema'ẽ umi yvoty ñumegua rehe, mba'éichapa okakuaa, nomba'apói ha noipovãi,</verse>
				<verse number="29">opáichavo, ha'e peẽme, Rey Salomón jepe opa ijeguaka reheve noñemondéi hague peteĩva ha'e kuéraicha.</verse>
				<verse number="30">Ha Tupã Ñandejára upéicha omonde ramo pe ka'avo ko'ãga oĩva ñúme ha ko'ẽramo ojehapýva tatakuápe, ¡peẽmema katu pene monde vaerã kuimba'e jerovia'i!</verse>
				<verse number="31">Upéva rehe, ani pejepy'apy ha peje: “¿Mba'épa ja'úta? terã ¿mba'épa ñamboy'úta? terã ¿mba'épa ñamondéta?”</verse>
				<verse number="32">Ko'ã mba'e rehe niko oheka yvypóra kuéra, peẽ katu pereko pende Ru yvága pegua oikuaáva mba'épa peikotevẽ.</verse>
				<verse number="33">Peheka raẽ pe Tupã Ñandejára reino ha pe teko marangatu ha'e oipotáva, ha upéi oñeme'ẽ vaerã avei peẽme opa ko'ã mba'e.</verse>
				<verse number="34">Upéva rehe ani pejepy'apy ko'ẽramo guarã rehe, ko'ẽramo niko oĩ vaerã ambue jepy'apyrã kuéra. Ára peteĩ teĩ niko oguereko ijepy'apy tee tee.</verse>
			</chapter>
			<chapter number="7">
				<verse number="1">‘Ani peporojuzga, ani haguã pejejuzga.</verse>
				<verse number="2">Pe peẽ peporojuzga háicha pejejuzga jevy vaerã; ha pe medida peiporúva pende rapicha rehe, ojeporu jevy vaerã pende rehe.</verse>
				<verse number="3">¿Mba'éicha piko rema'ẽ pe yvyra ku'ikue oĩva nde ryvy resápe rehe, ha nerema'ẽi pe yvyra poguasu nde resápe oĩva rehe?</verse>
				<verse number="4">Terã ¿mba'éicha piko eréta nde ryvýpe: “Eheja taipe'a ndéve pe yvyra ku'i oĩva nde resápe” nde voi rereko ramo peteĩ yvyra poguasu nde resápe?</verse>
				<verse number="5">¡Tekove rova mokõi! Eipe'a raẽna pe yvyra poguasu nde reságui, ha upéi katu ikatúta rehecha porã reipe'a haguã pe yvyra ku'i nde ryvy reságui.</verse>
				<verse number="6">‘Ani peme'ẽ umi mba'e marangatu jaguápe, aníntemo ojere ha pene mondyryrypa, ha ani peity pende perla kuéra kure renondépe, aníntemo opyrũmba rei hese kuéra.</verse>
				<verse number="7">‘Pejerure ha oñeme'ẽ vaerã peẽme: peheka ha pejuhu vaerã, pembota okẽme ha ojepe'a vaerã peẽme.</verse>
				<verse number="8">Pe ojerurévape oñeme'ẽ vaerã, pe ohekáva ojuhu vaerã, ha pe ombotávape ojepe'a vaerã.</verse>
				<verse number="9">‘¿Mávapa peẽ kuérava, ta'ýra ojerure ramo pan, ome'ẽne ichupe ita?</verse>
				<verse number="10">terã ojerure ramo pira ¿ome'ẽne ichupe mbói?</verse>
				<verse number="11">Peẽ pene ñañáva peme'ẽkuaa ramo mba'e iporãva pende ra'y kuérape, pende Ru yvága peguáma katu ome'ẽ vaerã mba'e iporãva umi ojerurévape ichupe.</verse>
				<verse number="12">‘Upéva rehe, opa peipotáva ojejapo pende rehe, pejapo avei peẽ pende rapicha kuéra rehe; upéicha niko he'i pe Moisés ley ha ñemoñe'ẽhára kuéra kuatiañe'ẽme.</verse>
				<verse number="13">‘Peike pe okẽ pychi'i rupi, ipýgui pe okẽ ha pe tape ohóva Aña retãme, ha heta umi upérupi oikéva.</verse>
				<verse number="14">Pe okẽ ohóvape pe tekove ha'etévape katu ipychi'i, ha pe tape ipy'i, ha mbovy umi ojuhúva upe okẽ.</verse>
				<verse number="15">‘Peñeñangarekóke umi ñemoñe'ẽhára japúgui, oúva pene rendápe ovecháicha, ipy'apýpe katu aguara ñarõicha.</verse>
				<verse number="16">Hembiapokue rehe peikuaa vaerã ichupe kuéra. Ndojepo'ói parral ñuatĩ mátagui terã higo kapi'atĩgui.</verse>
				<verse number="17">Upéicha opa yvyra porã hi'a porã, ha pe yvyra vai katu hi'a vai.</verse>
				<verse number="18">Ndaikatúi pe yvyra porã hi'a vaívo terã pe yvyra vai hi'a porãvo.</verse>
				<verse number="19">Opa yvyra ndahi'a porãiva oñekytĩ ha oñemombo tatápe.</verse>
				<verse number="20">Upéicha avei peẽ peikuaa vaerã umi ñemoñe'ẽhára japúpe hembiapokue rehe.</verse>
				<verse number="21">‘Nda opái he'íva chéve: “Che jára, che jára”, oike vaerã pe yvága pegua réinope, umi ojapóva che Ru yvága pegua rembipota mante.</verse>
				<verse number="22">Oguahẽvo upe ára heta he'i vaerã chéve, “Che jára, che jára, nde rérape roñemoñe'ẽ va'ekue, ha nde rérape romosẽ va'ekue mba'epochy, ha nde rérape rojapo va'ekue heta milagro.”</verse>
				<verse number="23">Upéramo ha'e vaerã ichupe kuéra: “Araka'eve ndapoikuaái va'ekue, pejei ko'águi peẽ mba'e vai apoha.”</verse>
				<verse number="24">‘Upéva rehe oimeraẽva ohendúva ko'ã che ñe'ẽ, ha ojapóva hekópe, ojogua ku kuimba'e iñakãporãvape, ojogapóva ita ári.</verse>
				<verse number="25">Ha oky, ha okakuaa umi ý syry, ha oipeju yvytu, ha ojapipa pe óga; ha upéicharamo jepe ndo'áiri, oñemboguapýgui ita ári.</verse>
				<verse number="26">Ha opa umi ohendúva ko'ã che ñe'ẽ ha ndojapóĩva hekópe katu, ojogua ku tekove tavýpe omopu'ã va'ekue hóga yvyku'i ári;</verse>
				<verse number="27">ha oky ha okakuaa umi ý syry, ha oipeju yvytu ha ojapipa pe óga ha ho'a oñembyaipa.</verse>
				<verse number="28">Jesús he'ipa rire ko'ã mba'e, umi gente ohecharamo joaite pe hemimbo'e,</verse>
				<verse number="29">oporombo'égui peteĩ oguerekóva autoridáicha, ha ndaha'éi umi escriba kuéraicha.</verse>
			</chapter>
			<chapter number="8">
				<verse number="1">Jesús oguejy rire pe cérrogui, heta gente oho hapykuéri.</verse>
				<verse number="2">Ha oñemboja hendápe peteĩ kuimba'e iléprava, ha oñesũ henondépe ha he'i ichupe: --Karai, che monguerase ramo niko ikatu che monguera.</verse>
				<verse number="3">Upérõ Jesús opoko hese ha he'i: --Romonguerase. Ekuera. Ha upéva he'ipávo, pe ilépra va'ekue okuera pe imba'asýgui.</verse>
				<verse number="4">Ha Jesús he'i ichupe: --Ma'ẽ, aníke remombe'u avavépe; tereho uvei ejehechauka pa'ípe, ha eme'ẽ Ñandejárape pe Moisés he'i va'ekue oñeme'ẽ va'erãha, ojehecha haguã rekueramaha.</verse>
				<verse number="5">Oikévo Jesús pe ciudad Capernaum héravape, peteĩ capitán romaygua oñemboja hendápe, ojerure ichupe</verse>
				<verse number="6">ha he'i: --Karai, che rembiguái niko oime ógape ijapa ha oñeno hasy ete.</verse>
				<verse number="7">Jesús he'i ichupe: --Che aháta amonguera.</verse>
				<verse number="8">Pe capitán katu he'i: --Karai, che namerecéi nde reike che rógape; eréntena toiko ha pe che rembiguái okueráta.</verse>
				<verse number="9">Che voi niko aime mburuvicha poguýpe, ha areko avei che poguypegua. Ha ha'e ramo peteĩme toho, oho, ha ha'e ramo ambuépe, tou, ou; ha oime ramo ajapoukáva che rembijokuáipe, ojapo.</verse>
				<verse number="10">Jesús ohendúvo upéva, ohecharamoite ha he'i umi hendive ohóvape: --Añete ha'e peẽme, Israelgua kuéra apytépe jepe ndajuhúi hague péicha ojeroviáva.</verse>
				<verse number="11">Ha'e peẽme, heta ou va'erãha kuarahy resẽguio ha kuarahy reikéguio ha oguapy vaerã mesápe Abraham, Isaac ha Jacob ndive pe yvága pegua réinope;</verse>
				<verse number="12">umi oĩ vaerã mo'ã pe réinope katu oñemosẽ vaerã okápe pytũnguýpe, ha upépe ojahe'o vaerã ha opururũ vaerã hãi nguéra.</verse>
				<verse number="13">Upérõ Jesús he'i pe capitánpe: --Tereho nde rógape, ha upe rerovia haguéicha toiko ndéve. Ha upevovete okuera pe hembiguái.</verse>
				<verse number="14">Jesús oho Pedro rógape ha ohecha Pedro rembireko sýpe oñeno tupápe akãnundu reheve.</verse>
				<verse number="15">Ha opoko ipo rehe ha oheja ichupe pe akãnundu, ha upévo opu'ã oservi ichupe.</verse>
				<verse number="16">Ha pyharéma ramo ogueru hikuái Jesús rendápe heta oikóva mba'epochy poguýpe; ha iñe'ẽme Jesús omosẽ umi mba'epochýpe ha omonguerapa umi hasývape.</verse>
				<verse number="17">Kóicha ojehu, oiko haguã hekópe pe ñemoñe'ẽhára Isaías kuatiañe'ẽ he'íva: “Ha'ete voi ojapyhy ñane kangykue ha ogueraha ho'ári ñane mba'asy.”</verse>
				<verse number="18">Ohechávo Jesús umi genteta ijerekuévo, he'i ohasa haguã pe lago mboypýri.</verse>
				<verse number="19">Ha peteĩva umi Ñandejára ley rehe oporombo'éva oñemboja Jesús rendápe ha he'i ichupe: --Mbo'ehára, romoirũta mamo rehohápe.</verse>
				<verse number="20">Jesús katu he'i ichupe: --Aguara kuéra oguereko ikeha, ha guyra kuéra oguereko hupa, che kuimba'éicha aju va'ekue yvy ári katu ndarekói mamópa amombytu'u haguã che akã.</verse>
				<verse number="21">Ambue hemimbo'éva katu he'i ichupe: --Che Jára, che rejána taha raẽ tañotỹ che rúpe.</verse>
				<verse number="22">Jesús katu he'i ichupe: --Ejúnte che moirũ, ha eheja umi omanóva toñotỹ umi omanóvape.</verse>
				<verse number="23">Ha upéi Jesús ojupi bárcope, ha hemimbo'e kuéra oho hendive.</verse>
				<verse number="24">Ha sapy'ánte opu'ã pe lágope peteĩ yvytu neratãva ha pe ý pochy oikepa pe bárcope. Jesús katu oke upe jave.</verse>
				<verse number="25">Upérõ hemimbo'e kuéra omombáy ichupe ha he'i: --¡Ore Jára, ore salvamína! ¡Ja'yguy niko ñaína!</verse>
				<verse number="26">Jesús katu he'i ichupe kuéra: --¿Mba'érehe piko pekyhyje ete?, ¡pejerovia'i eterei niko! Upévove opu'ã Jesús ha okorói pe yvytu ha pe ýpe, ha opi pe yvytu ha oguapy pe ý.</verse>
				<verse number="27">Ha umi kuimba'e ohecharamoite ha he'i hikuái: --¿Mba'eichagua kuimba'e piko kóva, yvytu ha ý pochy jepe ojapóva iñe'ẽ?</verse>
				<verse number="28">Oguahẽ rire Jesús pe lago mboypýri, Gadaraygua retãme, mokõi kuimba'e osẽ cementériogui ha ou ohuvaitĩ ichupe. Umi kuimba'e kuéra oikóva mba'epochy poguýpe ha ipochy etereígui avave ndaikatúvai ohasa upe tape rupi.</verse>
				<verse number="29">Ha osapukái hatã hikuái he'ívo: --¿Mba'épa rereko orendive Jesús, Tupã Ñandejára Ra'y? ¿Rejúpa ko'ápe ore myangekóivo ore ára guahẽ mboyve?</verse>
				<verse number="30">Ha na mombyrýi upégui heta kure okaru hína,</verse>
				<verse number="31">ha umi mba'epochy ojerure Jesúspe, ha he'i: --Ore mosẽ ramo, na ore reja toroike umi kure kuéra rete pýpe.</verse>
				<verse number="32">Ha Jesús he'i ichupe kuéra: --Tapeho. Ha umi mba'epochy osẽ ha oike umi kure rete pýpe, ha hetakuére ojeitypa yvatégui ýpe ha ojahogapa hikuái.</verse>
				<verse number="33">Umi kure rerekua katu oñemondýi ha oho meme hikuái pe ciudádpe, ha omombe'u ko'ã mba'e, ha pe ojehu va'ekue umi kuimba'e mba'epochy poguýpe oiko va'ekuépe.</verse>
				<verse number="34">Upévo osẽmba upe ciudad pegua kuéra Jesús ruvaitĩvo ha ohechávo ojerure hikuái ichupe oho haguã hetã nguéragui.</verse>
			</chapter>
			<chapter number="9">
				<verse number="1">Upémaramo Jesús ojupi peteĩ bárcope ha ohasa pe lago mboypýri ha oguahẽ ipuéblope.</verse>
				<verse number="2">Upépe ojereru ichupe tupápe peteĩ ijapáva. Ha ohechávo Jesús ha'e kuéra ojeroviaha hese he'i pe hasývape: --Evy'áke che ra'y, nde pecado kuéra oñeperdonáma.</verse>
				<verse number="3">Upéramo oime umi oporombo'éva Ñandejára ley rehe oĩ va'ekue upépe, he'íva ipy'apýpe: “Ko kuimba'e niko he'i he'i'ỹ vaerã.”</verse>
				<verse number="4">Ha Jesús oikuaágui upe he'íva hikuái ipy'apýpe kuéra, he'i ichupe kuéra: --¿Mba'érehe piko peñepy'amongeta vaiete?</verse>
				<verse number="5">¿Mba'épa nda hasyive ja'e ko kuimba'épe: “Nde pecado kuéra oñeperdonáma”, terãpa ja'e: “Epu'ã ha eguata”?</verse>
				<verse number="6">Ahechaukáta peẽme, che kuimba'éicha aju va'ekue yvy ári arekoha autoridad ko yvy ári aperdona haguã pecado kuéra. Ha upévo he'i pe ijapávape: --Epu'ã, ehupi nde rupa ha tereho nde rógape.</verse>
				<verse number="7">Upérõ pe ijapa va'ekue opu'ã ha oho hógape.</verse>
				<verse number="8">Umi gente ohechávo upéva okyhyje, ha omomba'eguasu Tupã Ñandejárape ome'ẽ haguére pu'aka tuichaitéva yvypóra kuérape.</verse>
				<verse number="9">Jesús oho upégui ha ohasakuévo ohecha peteĩ kuimba'e hérava Mateo oguapýva hína impuesto ocobrahápe, ha he'i ichupe: --Eju che moirũ. Upévo Mateo opu'ã ha oho hendive.</verse>
				<verse number="10">Ha oguapy jave Jesús mesápe Mateo rógape, ou heta impuesto cobraha ha ambue pecador kuéra oguahẽ avei ha oguapy mesápe Jesús ha hemimbo'e kuéra ndive.</verse>
				<verse number="11">Fariseo kuéra katu ohechávo upéva, he'i Jesús remimbo'e kuérape: --¿Mba'éicha rupi piko pene mbo'ehára oguapy okaru impuesto cobraha ha pecador kuéra ndive?</verse>
				<verse number="12">Jesús ohendúvo upéva he'i ichupe kuéra: --Hesãiva noikotevẽi médico rehe, umi hasývante.</verse>
				<verse number="13">Tapeho ha peikuaa mba'épa he'ise ko ñe'ẽ: “Che aipota peporoporiahuvereko, ndaha'éi mymba ñekuave'ẽmbyre ojejuka vaerã.” Che ndajúi ahenóivo umi imarangatúvape, pecador kuéra renóivonte aju oñearrepenti haguã.</verse>
				<verse number="14">Upérõ Juan Bautista remimbo'e kuéra ou Jesús rendápe ha oporandu ichupe: --¿Mba'érehe piko ore ha fariseo kuéra roayuna heta jevy, ha ne remimbo'e kuéra katu noayunái?</verse>
				<verse number="15">Jesús he'i ichupe kuéra: --¿Ikatu piko oñemonde hu umi oñeconvidáva mendahápe, pe menarã oĩ aja hendive kuéra? Opáichavo, oguahẽ vaerã ára ipore'ỹvo pe menarã, ha upérõ katu oayuna vaerã.</verse>
				<verse number="16">‘Avave nombovyvýi ao pesengue pyahu ao tuja rehe; pe ipyahúva omuatãne pe ao tujápe ha omondoro tuichavéne.</verse>
				<verse number="17">Ha noñembohyrúi vino pyahu vakapi tujápe; upéicha ojejapo ramo umi vakapi osoróne ha oñehundíne pe vino ha umi vakapi kuéra. Upéva rehe oñembohyru vaerã vino pyahu vakapi pyahúpe, ha upéicha oiko aréne mokõivéva oñembyai'ỹ rehe.</verse>
				<verse number="18">Jesús he'i aja ichupe kuéra ko'ã mba'e, oguahẽ peteĩ sinagoga pegua mburuvicha ha oñesũ henondépe, ha he'i ichupe: --Omano ramoite niko che rajy; ejúna emoĩmi nde po hi'ári toikove jevy.</verse>
				<verse number="19">Ha Jesús opu'ã ha oho hendive, ha omoirũ ichupe hemimbo'e kuéra.</verse>
				<verse number="20">Ha umi gente apytépe oĩ peteĩ kuña hasýva tuguy guasúgui ojapóma doce años. Ha'e oñemboja Jesús rendápe hapykuéguio ha opoko ijao rehe,</verse>
				<verse number="21">he'ígui ipy'apýpe: “Apoko ramo ijao rehénte jepe, akueráta.”</verse>
				<verse number="22">Jesús katu oñembojere ha ohechávo pe kuñáme, he'i ichupe: --Evy'áke, che rajy. Rejerovia hague rehe rekueráma. Ha upevovete pe kuña okuera.</verse>
				<verse number="23">Oguahẽma ramo Jesús pe mburuvicha rógape ha ohecha umi mimby mbopuha ha genteta ojahe'óva,</verse>
				<verse number="24">he'i ichupe kuéra: --Pesẽmba ko'águi, ko mitã kuña ko nomanói, okénte hína. Ha oñembohory hikuái hese.</verse>
				<verse number="25">Ha omosẽmba rire umi géntepe, Jesús oike pe mitã kuña oihápe, ojapyhy ipógui ha upévo ha'e opu'ã.</verse>
				<verse number="26">Ha oñemoherakuã opa rupi ijerekuévo pe ojehu va'ekue.</verse>
				<verse number="27">Jesús ohasávo upégui, ou hapykuéri mokõi ciego osapukáiva: --¡Ore poriahuverekomína, nde David ra'y!</verse>
				<verse number="28">Ha oike rire Jesús ógape, oguahẽ hendápe umi ciego ha ha'e oporandu ichupe kuéra: --¿Peroviápa peẽ ikatuha ajapo upéva? Ha'ekuéra he'i: --Roguerovia, Karai.</verse>
				<verse number="29">Upévo Jesús opoko hesa kuéra rehe ha he'i ichupe kuéra: --Toiko upe peẽ perovia háicha.</verse>
				<verse number="30">Ha okuera hesa kuéra ha ohecha porã. Ha Jesús he'i jevy jevy ichupe kuéra: --Aníke avave oikuaa kóva.</verse>
				<verse number="31">Ha'e kuéra katu osẽ ha omoherakuã opa rupi ijerekuévo pe Jesús ojapo va'ekue hese kuéra.</verse>
				<verse number="32">Ha'e kuéra osẽvo ojereru Jesúspe peteĩ kuimba'e iñe'ẽngúva mba'epochy oguerekógui ichupe ipoguýpe.</verse>
				<verse number="33">Ha omosẽvo Jesús ichugui pe mba'epochy, pe iñe'ẽngúva oñepyrũ oñe'ẽ, ha umi gente ohecharamoite ha he'i: --Araka'eve ndojehechávai mba'e koichagua Israélpe.</verse>
				<verse number="34">Fariseo kuéra katu he'i: --Ko kuimba'e omosẽ mba'epochýpe mba'epochy kuéra ruvicha pu'aka rupi.</verse>
				<verse number="35">Upéi Jesús oiko opa umi pueblo ha ciudad kuéra rupi ha oporombo'e umi Israelita sinagoga kuéra rupi, omoherakuã pe evangelio Tupã Ñandejára reino rehegua ha oporomonguera opaichagua mba'asy ha tasýgui.</verse>
				<verse number="36">Ha ohechávo umi géntepe oiporiahuverekoite ichupe kuéra, ipy'a angekói ha ikane'õ rehe ha'e kuéra, ovecha kuéra herekua'ỹvaicha.</verse>
				<verse number="37">Upérõ he'i hemimbo'e kuérape: --Añetehápe heta pe ñemitỹngue, imono'õhára kuéra katu mbovy.</verse>
				<verse number="38">Upéva rehe, pejerure pe kóga járape, tombou imono'õharã kuérape omono'õ haguã.</verse>
			</chapter>
			<chapter number="10">
				<verse number="1">Ha Jesús ohenói umi doce hemimbo'e kuérape ha ome'ẽ ichupe kuéra pu'aka omosẽ haguã mba'epochy ha omonguera haguã opaichagua mba'asy ha tasy.</verse>
				<verse number="2">Ko'ãva umi doce apóstol réra: pe tenonderã Simón hérava avei Pedro, ha tyvýra Andrés; Jacobo ha tyvýra Juan, Zebedeo ra'y kuéra;</verse>
				<verse number="3">Felipe, Bartolomé, Tomás ha Mateo pe impuesto cobraha; Jacobo Alfeo ra'y; Lebeo hérava avei Tadeo;</verse>
				<verse number="4">Simón, partido cananistas rehegua; ha Judas Iscariote, pe ojapyhyuka va'ekue Jesúspe.</verse>
				<verse number="5">Jesús omondo ko'ã dócepe ohekombo'e rire ichupe kuéra kóicha: --Aníke pehótei umi Israelita'ỹva oiha rupi terã umi pueblo Samaria pegua rupi;</verse>
				<verse number="6">tapeho uvei umi ovecha kañymbyréicha Israel pegua rekávo.</verse>
				<verse number="7">Ha pemoherakuã pehóvo pe yvága pegua reino oñemo'aguĩmaha.</verse>
				<verse number="8">Pemonguera umi ilépravape ha umi hasývape, pemoingove jevy umi omanóvape, pemosẽ mba'epochy. Oñeme'ẽ va'ekue peẽme rei ko pu'aka, peme'ẽ reíke peẽ avei.</verse>
				<verse number="9">‘Aníke peraha óro, terã plata, terã cobre,</verse>
				<verse number="10">terã vosa tape rehe guarã, terã ao jo'aha, ha ani peraha py rehegua terã bastón; pe omba'apóva niko oñemongaru vaerã.</verse>
				<verse number="11">‘Pe ciudad terã pueblo peikehápe peheka ikatu vaerã rehe pejerovia ha pepyta hógape peho jevy peve.</verse>
				<verse number="12">Ha peguahẽvo pe ógape peje: “Ta pende py'aguapy,”</verse>
				<verse number="13">ha upe ogaygua kuéra ipy'aporã ramo topyta hendive kuéra pe py'aguapy, ha upeicha'ỹ ramo katu, tojevy peẽme.</verse>
				<verse number="14">Ha pene moguahẽ'ỹ ramo terã pene renduse'ỹ ramo katu, pesẽ upe óga terã puéblogui, ha peityvyro pe yvytĩmbo pende pýgui.</verse>
				<verse number="15">Añete ha'e peẽme, pe juicio árape pe castigo ipohyive va'erãha upe pueblo pegua kuérape, Sodoma ha Gomorra pegua kuérapegui.</verse>
				<verse number="16">‘¡Pema'ẽke! Che pomondo peẽme ovecháicha aguara guasu apytépe. Upéva rehe pende katupyry vaerã mbóicha ha pende reko kirirĩ vaerã pykasúicha.</verse>
				<verse number="17">Peñeñangarekóke yvypóra kuéragui, pene me'ẽ vaerã autoridad kuéra pópe ha pene nupã vaerã sinagoga kuéra rupi,</verse>
				<verse number="18">ha pende reraha vaerã avei gobernador ha mburuvicha guasu kuéra renondépe che réra rehe, che kuaauka haguã peẽ ichupe kuéra ha umi Israelita'ỹvape.</verse>
				<verse number="19">Ha pene me'ẽvo mburuvicha kuéra pópe, ani pejepy'apy peje vaerã rehe terã mba'éicha rehepa peñe'ẽta, oguahẽvo pe peñe'ẽ haguã, Tupã Ñandejára ome'ẽ vaerã peẽme pe peje vaerã.</verse>
				<verse number="20">Na peẽ mo'ãi pe peñe'ẽtava, pe pende Ru Espíritunte oñe'ẽta pende juru rupi.</verse>
				<verse number="21">‘Oime vaerã ome'ẽva tyvýra teépe ojejuka haguã, ha túva ome'ẽ vaerã ta'ýrape, ta'ýra kuéra opu'ã vaerã túva kuéra rehe ojukauka haguã.</verse>
				<verse number="22">Ha opavave nda ija'éi vaerã pende rehe che réra rehe; pe ogueropu'akáva ipahaite peve katu ojesalva vaerã.</verse>
				<verse number="23">Pejepersegui ramo peteĩ ciudádpe, tapeho pe ambuépe; añete ha'e peẽme ko kuimba'éicha ou va'ekue yvy ári outaha peikopa mboyve opa umi ciudad Israel pegua rupi.</verse>
				<verse number="24">‘Pe temimbo'e na mba'eguasuvéi pe imbo'eháragui, ha pe tembiguái na mba'eguasuvéi pe ijáragui.</verse>
				<verse number="25">Pe temimbo'e ovy'a vaerã oiko ramo imbo'eháraicha ha pe tembiguái ijáraicha. Pe óga jára oñembohéra ramo Beelzebú, ¿pa mba'e ndoje'éi chéne umi hogaygua kuéra rehe?</verse>
				<verse number="26">‘Upéva rehe ani pekyhyje ichugui kuéra. Ndaipóri mba'eve ñemihamegua ojechauka'ỹ vaerã, ha ndaipóri oñemíva ojekuaa'ỹ vaerã.</verse>
				<verse number="27">Ko che ha'éva peẽme pytũnguýpe, pemombe'u peẽ ára sakãháme, ha ha'éva pende apysápe, peguerosapukái óga ári guive.</verse>
				<verse number="28">Ani pekyhyje umi tete ojukávagui, ha ikatu'ỹva ojuka pene ánga; pekyhyje uvei upe ikatúvagui ohundi pene ánga ha pende rete Aña retãme.</verse>
				<verse number="29">‘¿Noñeme'ẽipa mokõi guyra'i peteĩ plata sa'imi rehe? Opáichavo, peteĩnte jepe ndo'ái yvýpe oikuaa'ỹ rehe pende Ru.</verse>
				<verse number="30">Pene akã rangue peteĩ teĩ jepe ojepapapa.</verse>
				<verse number="31">Aníke aipóramo pekyhyje, peẽ mba'eguasueteve heta guyra'ígui.</verse>
				<verse number="32">‘Oimeraẽva omombe'úva che reheguaha yvypóra kuéra rovake, che amombe'u vaerã avei che Ru yvágape oĩva rovake che heseguaha.</verse>
				<verse number="33">Ha oimeraẽva he'íva yvypóra kuéra rovake nda che kuaaiha katu che avei ha'e vaerã hese che Ru yvágape oĩva rovake ndaikuaaiha ichupe.</verse>
				<verse number="34">‘Ani peimo'ã che aju hague arúvo py'aguapy ko yvy ári, ndajúi aru haguã py'aguapy, juavy uvei katu.</verse>
				<verse number="35">Che aju ambojuavývo ta'ýra itúva ndive, memby kuña isy ndive ha tembireko iména sy ndive,</verse>
				<verse number="36">upéicha rupi oĩ vaerã hogaygua kuéra voi opu'ãva pe máva rehe.</verse>
				<verse number="37">‘Pe itúva terã isýpe ohayhuvéva che hegui, ndaikatúi oiko che remimbo'e ramo, ha upe ohayhuvéva ta'ýra terã tajýrape che hegui, ndaikatúi oiko che mba'éva ramo;</verse>
				<verse number="38">ha pe ohupi'ỹva ikurusu che moirũ haguã, ndaikatúi oiko che mba'éva ramo.</verse>
				<verse number="39">Pe hakate'ỹva hekove rehe, ohundi vaerã, ha pe hakate'ỹ'ỹva hekove rehe che rehehápe katu ojuhu vaerã.</verse>
				<verse number="40">‘Pe pende rerohorýva peẽme, chéve che rerohory ha pe chéve che rerohorýva, oguerohory avei pe che mbou harépe.</verse>
				<verse number="41">Pe oguerohorýva ñemoñe'ẽhárape oúgui Tupã Ñandejára rérape, ohupity vaerã pe premio oñeme'ẽ vaerã ñemoñe'ẽhárape, ha pe oguerohorýva kuimba'e imarangatúvape imarangatúgui, ohupity vaerã pe premio oñeme'ẽ vaerã pe imarangatúvape.</verse>
				<verse number="42">Ha oimeraẽva ome'ẽva peteĩ vaso ý ro'ysãmí jepe peteĩ ko'ã mitã mimi kuéra che rehe ojeroviávape, oguereko vaerã katuete ipremio.</verse>
			</chapter>
			<chapter number="11">
				<verse number="1">Jesús ohekombo'epa rire umi doce hemimbo'e kuérape, oho upégui oporombo'e ha oñemoñe'ẽ haguã umi pueblo kuéra upe rupiguápe.</verse>
				<verse number="2">Ha Juan Bautista, oĩ va'ekue upéramo cárcelpe, ohendúvo umi mba'e Cristo ojapóva, omondo mokõi hemimbo'e kuéra Jesús rendápe,</verse>
				<verse number="3">oporandu haguã ichupe: --¿Nde piko ha'e hína pe Cristo ou vaerã ra'e, terãpa oime ambue roha'arõ vaerã?</verse>
				<verse number="4">Jesús he'i ichupe kuéra: --Tapeho peje Juánpe ko'ã mba'e peẽ pehecha ha pehendúva peína.</verse>
				<verse number="5">Pemombe'u ichupe umi ohecha'ỹva ohechaha, ikarẽva oguata porãha, iléprava okueraha, ijapysa'ỹva ohenduha, omanóva oikove jevyha ha mboriahu kuérape katu ojekuaaukaha pe evangelio.</verse>
				<verse number="6">Ovy'a vaerã pe ipy'amokõi'ỹva chendive guarã.</verse>
				<verse number="7">Ha'e kuéra oho rire katu Jesús oñepyrũ oñe'ẽ umi géntepe Juan rehe ha he'i: --¿Mba'épa pesẽ pehecha haguã ra'e desiértope? ¿Peteĩ takuára yvytu ombovavávapa? Ahániri.</verse>
				<verse number="8">¿Mba'épa aipóramo pesẽ pehecha haguã ra'e? ¿Peteĩ kuimba'e oñemonde jeguávapa ra'e? Peẽ niko peikuaa umi oñemonde jeguáva oikoha mburuvicha guasu kuéra róga rupi mante.</verse>
				<verse number="9">¿Mba'épa aipóramo pesẽ pehecha ra'e? ¿Peteĩ ñemoñe'ẽhárapa ra'e? Upéicha añete, ha peteĩ mba'eguasuvéva ñemoñe'ẽháragui.</verse>
				<verse number="10">Juan rehe niko pe Tupã Ñandejára Kuatiañe'ẽ he'i: Che amondo che rembijokuái ne renonderã, ombosako'i haguã nde raperã.</verse>
				<verse number="11">Añetehápe ha'e peẽme, yvypóra kuéra apytépe, máramo ndaipóri hague mba'eguasuvéva Juan Bautístagui, opáichavo, pe michĩvéva pe reino yvága peguápe mba'eguasuve ichugui.</verse>
				<verse number="12">‘Juan Bautista ou ha'ára guive ko'ãga peve, pe reino yvága pegua rehe, oñeñeha'ã hatã ha umi imbaretevéva oñemomba'e hese.</verse>
				<verse number="13">Ñemoñe'ẽhára kuéra ha Moisés ley niko ou peve Juan oñe'ẽ va'ekue pe reino rehe;</verse>
				<verse number="14">ha peroviase ramo pe iñe'ẽ kuéra, ke peikuaa Juanha pe ñemoñe'ẽhára Elías ou vaerã va'ekue.</verse>
				<verse number="15">Pe ijapysáva, tohendu.</verse>
				<verse number="16">‘¿Mba'e rehepa ikatu ambojoja ko'ã gente ko'ãgagua? Ojogua umi mitã oñembosaráiva plázape ha osapukáiva iñirũ nguérape,</verse>
				<verse number="17">he'ívo: “Rombopu peẽme mimby ha upéicharamo jepe ndapejerokýi, ropurahéi peẽme purahéi ñembyasy ha ndapejahe'ói.”</verse>
				<verse number="18">Ou Juan okaru'ỹva ha ho'u'ỹva vino ha peje hese oguerekoha mba'epochy.</verse>
				<verse number="19">Upéi katu aju che, kuimba'éicha aju va'ekue yvy ári, akaru ha ha'úva vino ha peje che karu ha che ka'uha, impuesto cobrahára ha pecador kuéra rayhuharaha. Pe arandu katu ojehechauka hembiapokue rehe.</verse>
				<verse number="20">Upéi Jesús oñepyrũ ipochy umi ciudad kuéra ojapo hetave haguépe techapyrã, umi upepegua noñearrepentíri hague rehe ipecádo kuéragui. Ha he'i:</verse>
				<verse number="21">--¡Angái, nde Corazín ciudad! ¡Angái, nde Betsaida ciudad! Tiro ha Sidón ciudádpe ojejapo rire umi techapyrã ojejapo va'ekue pende apytépe, ymáma oñearrepenti vaerã mo'ã ha ohechauka vaerã mo'ã upeichaha omondévo ao hu ha oitývo ho'ári tanimbu.</verse>
				<verse number="22">Upéva rehe che ha'e peẽme, pe juicio árape ipohyive va'erãha peẽme pe castigo umi Tiro ha Sidón peguápegui.</verse>
				<verse number="23">Ha nde Capernaum, ¿reimo'ãpa rejehupíne haguã yvága peve? Reñemboguejy vaerã Aña retã meve uvei. Sodoma ciudádpe ojejapo rire umi techapyrã ojejapo va'ekue pende apytépe, upe ciudad opyta vaerã mo'ã ko'ãga peve.</verse>
				<verse number="24">Upéva rehe ha'e peẽme, pe juicio árape ipohyive va'erãha peẽme pe castigo umi Sodoma peguápegui.</verse>
				<verse number="25">Upéramo Jesús he'i: --Ame'ẽ ndéve las gracias, che Ru yvága ha yvy Jára, reñomi hague rehe ko'ã mba'e umi iñarandúva ha imba'ekuaávagui ha reikuaauka hague rehe umi mitãmimíme.</verse>
				<verse number="26">Upéicha, che Ru, upéicha nde reipotágui.</verse>
				<verse number="27">‘Che Ru omoĩmba che poguýpe opa mba'e. Avave ndoikuaái pe Ta'ýrape, pe Túva mante, ha avave ndoikuaái pe Túvape, pe Ta'ýra mante, ha upe oikuaaukasévape pe Ta'ýra.</verse>
				<verse number="28">Pejupa che rendápe peẽ pene kane'õ ha pemba'apo pohýiva, ha che pomombytu'úta.</verse>
				<verse number="29">Peñemoĩ pe yugo che ame'ẽva peẽme guýpe ha peikuaa che hegui, che che py'aporãha ha ndajejapoiha, ha pene ánga pytu'úta.</verse>
				<verse number="30">Pe yugo che ame'ẽva peẽme nda hasýi peraha ha ivevúi pe arahaukáva peẽme.</verse>
			</chapter>
			<chapter number="12">
				<verse number="1">Umiha árape Jesús ohasa ohóvo temitỹndy rupi peteĩ pytu'uha árape ha hemimbo'e kuéra iñembyahýi ha oñepyrũ oipo'o trigo ha ho'u.</verse>
				<verse number="2">Umi fariseo kuéra ohechávo upéva katu he'i Jesúspe: --Ema'ẽmí, ne remimbo'e kuéra ojapo hikuái pe ojejapo'ỹ vaerã pytu'uha árape.</verse>
				<verse number="3">Jesús katu he'i ichupe kuéra: --¿Ndapeleéi piko ra'e mba'épa ojapo raka'e David peteĩ jevy ha'e ha iñirũ nguéra iñembyahýi ramo?</verse>
				<verse number="4">Oike tupaópe ha ho'u pe pan Ñandejárape me'ẽmbyre ndaikatúiva ha'e terã iñirũ nguéra ho'u, pa'i kuéra añó mante ikatúva ho'u.</verse>
				<verse number="5">¿Terã ndapeleéi piko pe Moisés léype, pa'i kuéra ndopytu'uiha tupaópe pytu'uha árape, ha upéva ndojererekói pecado ramo ichupe kuéra?</verse>
				<verse number="6">Ha che ha'e peẽme, ko'ápe oiha peteĩ mba'eguasuvéva pe tupaógui.</verse>
				<verse number="7">Peẽ peikuaa rire mba'épa he'ise ko Tupã Ñandejára Kuatiañe'ẽme he'íva: “Che aipota peporoporiahuvereko uvei, peikuave'ẽ rangue chéve pene rymba jejuka pyre.” Upéva peikuaa rire napecondenái vaerã mo'ã umi ojapo'ỹ va'ekuépe mba'eve ivaíva.</verse>
				<verse number="8">Che kuimba'éicha aju va'ekue yvy ári areko autoridad pe pytu'uha ára rehe avei.</verse>
				<verse number="9">Ha Jesús oho upégui ha oike isinagóga kuérape.</verse>
				<verse number="10">Ha upépe oĩ peteĩ kuimba'e ipo ypíva; ha ojuhuségui mba'éichapa omoĩ vai haguã Jesúspe oporandu hikuái ichupe: --¿Ikatúpa ñamonguera hasývape pytu'uha árape, terãpa ahániri?</verse>
				<verse number="11">Jesús he'i ichupe kuéra: --¿Mávapa peẽ kuérava oguereko ramo peteĩ ovecha, ha ho'a ramo ichugui yvykuápe pytu'uha árape, ndohói chéne ha oguenohẽ?</verse>
				<verse number="12">¡Kuimba'e katu niko mba'eguasueteve ovechágui! Upéicharamo niko ikatu jajapo pe iporãva pytu'uha árape.</verse>
				<verse number="13">Upévo he'i pe kuimba'épe: --Eipyso nde po. Ha oipysóvo okuera ha opyta pe ipo ambuéicha.</verse>
				<verse number="14">Upéi osẽ hikuái umi fariseo kuéra ha oñemongeta Jesús rehe ojuka haguã ichupe.</verse>
				<verse number="15">Jesús oikuaávo upéva oho upégui ha genteta oho hapykuéri. Ha Jesús omonguera opa umi hasývape,</verse>
				<verse number="16">ha he'i ichupe kuéra ani haguã oikuaauka mávapa ha'e.</verse>
				<verse number="17">Upéva niko oiko haguã hekoitépe pe ñemoñe'ẽhára Isaías he'i va'ekue omoĩ ramo kuatia rehe:</verse>
				<verse number="18">Kóva ha'e hína che rembiguái, aiporavo va'ekue, upe che ahayhúva ha arovy'áva. Amoĩta che Espíritu hi'ári, ha oikuaaukáta che rembiapoukapy umi Israelita'ỹvape.</verse>
				<verse number="19">Noñe'ẽi joapi chéne terã ndosapukái chéne, ha nohendúi chéne avave iñe'ẽ calle rupi.</verse>
				<verse number="20">Nomopẽi chéne pe takuapi otiri nunga ramo jepe, ha nomboguéi chéne pe tataindy rovykã otimbo kangymíva hína, ipu'akapa peve pe mba'e hekoite pegua.</verse>
				<verse number="21">Ha opa tetãygua kuéra ojerovia vaerã hese.</verse>
				<verse number="22">Ha ogueraha hikuái Jesús rendápe peteĩ kuimba'e ohecha'ỹva ha iñe'ẽngúvape oĩva mba'epochy poguýpe. Jesús omonguera ichupe, ha pe kuimba'e ohecha ha oñe'ẽ.</verse>
				<verse number="23">Ha opavave ohecharamoite ha he'i joa: --¿Ndaha'éi David ra'y pipoko kóva?</verse>
				<verse number="24">Umi fariseo kuéra ohendúvo upéva katu he'i: --Ko kuimba'e kóva niko omosẽ mba'epochy pe mba'epochy ruvicha Beelzebú pu'aka rupínte.</verse>
				<verse number="25">Jesús oikuaa pe ha'e kuéra he'íva ipy'apýpe kuéra ha he'i ichupe kuéra: --Pe gobierno opu'ãva ojehe ha oñorairõva oñondive oñehundi vaerã, ha peteĩ pueblo terã peteĩ ogaygua kuéra opu'ã ramo pléitope ojuehe ndaikatúi hi'are haguã.</verse>
				<verse number="26">Upéicha avei Satanás omosẽ ramo Satanáspe, ha'e voi opu'ã ojehe, ¿mba'éicha piko aipóramo ipu'aka aréta?</verse>
				<verse number="27">Peẽ niko peje che amosẽha mba'epochy Beelzebú pu'aka rupi; upéicharamo ¿piko máva pu'aka rupi omosẽ ichupe kuéra pende ra'y kuéra? Upéva rehe ha'e kuéra voi ohechauka peẽme pejejavyha.</verse>
				<verse number="28">Che katu amosẽ mba'epochy kuéra Tupã Ñandejára Espíritu rupi, ha upéva he'ise Tupã Ñandejára reino oguahẽmaha peẽme.</verse>
				<verse number="29">‘Avave ndaikatúi oike peteĩ kuimba'e imbaretéva rógape omonda haguã ichugui umi imba'éva, oñapytĩ raẽ'ỹ ramo ichupe. Upéicharamo mante ikatu ogueraha ichugui umi mba'e oguerekóva.</verse>
				<verse number="30">‘Upe chendive oĩ'ỹva, oñemoĩ che rehe; ha upe chendive omono'õ'ỹva katu omosarambipa.</verse>
				<verse number="31">‘Upéva rehe ha'e peẽme, ikatuha oñeperdona yvypóra kuérape opaichagua pecado ha ñe'ẽ vai he'íva; upe oñe'ẽ vaíva Espíritu Santo rehe katu noñeperdonái chéne.</verse>
				<verse number="32">Oimeraẽva oñe'ẽ vaíva pe kuimba'éicha ou va'ekue yvy ári rehe, oñeperdonáne, pe oñe'ẽ vaíva Espíritu Santo rehe katu, máramo noñeperdonái chéne, ko yvy ári, terã uperire.</verse>
				<verse number="33">‘Pe yvyra máta iporã ramo hi'a porã vaerã, ha ivai ramo katu, hi'a vai vaerã. Pe yvyra máta ojekuaa mba'eichaguápa hi'a rehe.</verse>
				<verse number="34">¡Peẽ mbói ñemoñare! ¿Mba'éicha piko ikatúta peje iporãva ko peẽ voi pende vaíva? Pe ñane corazõ omyenyhẽvagui oñe'ẽ ñande juru.</verse>
				<verse number="35">Pe kuimba'e imba'e porãva hembiapo porã ipy'apýpe voi imba'e porãgui, ha pe tekove vai katu hembiapo vai ipy'apýpe voi ivaígui.</verse>
				<verse number="36">Ha che ha'e peẽme, opa ñe'ẽ rei yvypóra kuéra he'i va'ekue rehe ome'ẽ va'erãha cuenta pe juicio árape.</verse>
				<verse number="37">Tupã Ñandejára voi nde juzga vaerã ne ñe'ẽngue rehe, ohechauka haguã rerekópa culpa terãpa ahániri.</verse>
				<verse number="38">Upérõ umi Ñandejára ley rehe oporombo'éva ha fariseo kuéra he'i Jesúspe: --Mbo'ehára, roipota rehechauka oréve techapyrã.</verse>
				<verse number="39">Jesús katu he'i ichupe kuéra: --Ko ñemoñare ñaña reko ky'a ojerure techapyrã, ha noñeme'ẽ mo'ãi ichupe kuéra mba'eveichagua techapyrã, pe ñemoñe'ẽhára Jonás señal mante.</verse>
				<verse number="40">Pe Jonás oĩ haguéicha mbohapy ára ha mbohapy pyhare pe pira guasu ryépe, upéicha avei opyta vaerã mbohapy ára ha mbohapy pyhare yvyguýpe pe kuimba'éicha ou va'ekue yvy ári.</verse>
				<verse number="41">Umi Niniveygua opu'ã vaerã pe juicio árape, ko'ã gente ko'ãgagua ndive ha oacusa vaerã ichupe kuéra, umi Niniveygua oñearrepenti va'ekue Jonás oñemoñe'ẽ ramo ichupe kuéra, ha péina ko'ápe peteĩ mba'eguasuvéva Jonásgui.</verse>
				<verse number="42">Pe reina yvykotyogua opu'ã vaerã avei juicio árape ha oacusa vaerã ko'ã gente ko'ãgaguápe, ha'e ou va'ekue yvy pahágui ohendu haguã Salomón arandukue, ha péina ko'ápe peteĩ mba'eguasuvéva Salomóngui.</verse>
				<verse number="43">‘Pe mba'epochy osẽ ramo pe kuimba'égui, oiko umi ikãha rupi pytu'u rekávo; ha ndojuhúima ramo he'i ojupe:</verse>
				<verse number="44">“Aha jevýta che rógape asẽ haguégui.” Ha ou jevývo ojuhu pe kuimba'épe peteĩ óga nandi, ojetypeipa ha oñemyatyrõvaicha.</verse>
				<verse number="45">Upémaramo oho ha ogueru ondive siete mba'epochy ivaivéva ichugui ha oikepa pe kuimba'épe, ha uperire pe kuimba'e reko ivaieteve ymaguarégui. Upeichaite avei ojehúta ko'ã gente ñañáme.</verse>
				<verse number="46">Jesús oñe'ẽ gueteri hína umi géntepe, oguahẽ ramo isy ha tyvýra kuéra. Ha opyta hikuái okápe ha oñe'ẽse hendive.</verse>
				<verse number="47">Ha peteĩ he'i Jesúspe: --Nde sy ha nde ryvy kuéra oime okápe ha oñe'ẽse nendive.</verse>
				<verse number="48">Jesús katu he'i pe omomarandúva ichupe: --¿Máva piko che sy ha máva piko che ryvy kuéra?</verse>
				<verse number="49">Upévo he'i hemimbo'e kuéra rehe: --Ko'ãva ko hína che sy ha che ryvy kuéra.</verse>
				<verse number="50">Ha oimeraẽva ojapóva che Ru yvága pegua ñe'ẽ, upéva ha'e che ryvy, che reindy ha che sy.</verse>
			</chapter>
			<chapter number="13">
				<verse number="1">Upeha árape Jesús osẽ ógagui ha oho oguapy lago rembe'ýpe.</verse>
				<verse number="2">Ha oñembyatýgui heta gente pe Jesús oĩháme, ha'e ojupi oguapy peteĩ bárcope, ha umi gente opytapa pe ý rembe'ýpe.</verse>
				<verse number="3">Upérõ ha'e ombo'e ichupe kuéra heta mba'e ñembojoja rupi, he he'i: --Peteĩ ñemitỹhára osẽ oñemitỹvo;</verse>
				<verse number="4">ha oñemitỹvo oime pe mba'e ra'ỹi ho'a va'ekue tapére ha ou guyra kuéra ha ho'upa.</verse>
				<verse number="5">Pe mba'e ra'ỹi ambue katu ho'a itatýpe, yvy pokãháme, ha umíva voi heñói, ipererĩgui pe yvy upépe.</verse>
				<verse number="6">Kuarahy osẽ rire katu ohapy, ha ndahapóĩgui ipirupa.</verse>
				<verse number="7">Ambueve katu ho'a ñuatĩndýpe, ha umi ñuatĩ okakuaa ha ombopytupa.</verse>
				<verse number="8">Ambueve katu ho'a yvy porãháme ha hi'a porã; oime hi'áva cien peteĩ ha'ỹigui, ha ambue sesenta, ha ambueve treinta.</verse>
				<verse number="9">Pende apysa ramo ke pehendu.</verse>
				<verse number="10">Upérõ umi hemimbo'e kuéra oñemboja Jesús rendápe ha oporandu ichupe: --¿Mba'érehe piko reñe'ẽ ko'ã géntepe ñembojoja rupi?</verse>
				<verse number="11">Jesús he'i ichupe kuéra: --Tupã Ñandejára niko oikuaauka peẽme umi mba'e ñemimby iréino rehegua ha ichupe kuéra katu ahániri.</verse>
				<verse number="12">Upe oguerekóvape oñeme'ẽve vaerã ha oguereko heta vaerã, upe oguereko'ỹvagui katu, ojepe'a vaerã pe michĩmí oguerekóva jepe.</verse>
				<verse number="13">Upéva rehe añe'ẽ ichupe kuéra ñembojoja rupi, ha'e kuéra omaña ramo jepe ndohechái, ha ohendu ramo jepe ndojapysakái.</verse>
				<verse number="14">Ha upéicha oiko hese kuéra pe ñemoñe'ẽhára Isaías he'i haguéicha: Peẽ pehendúta, ha ndapeikuaa mo'ãi, pemañáta ha ndapehechakuaa mo'ãi.</verse>
				<verse number="15">Ko'ã gente corazõ oñemohatãgui ha ohendu vai etereígui, ha ombotýgui hesa kuéra, ani haguã ohecha hesa kuéra rupi terã ohendu ijapysa kuéra rupi, terã oikuaa ipy'apy guive, ha oñembojere ou che rendápe amonguera haguã ichupe kuéra.</verse>
				<verse number="16">‘Peẽ kuéra katu pevy'a vaerã pehechágui pende resa rupi, ha pehendúgui pende apysa rupi.</verse>
				<verse number="17">Añetéko ha'e peẽme, heta ñemoñe'ẽhára ha gente imarangatúva ohechase va'ekue ko peẽ pehecháva ha ndohecháiri; ha ohenduse va'ekue ko peẽ pehendúva, ha nohendúiri.</verse>
				<verse number="18">‘Pehendúke aipóramo mba'épa he'ise pe ñemitỹhára caso.</verse>
				<verse number="19">Umi ohendúva pe ñe'ẽ Tupã Ñandejára reino rehegua ha ndoikuaáiva mba'épa he'ise, ojogua pe mba'e ra'ỹi ho'a va'ekue tapérepe; ha ou Aña ha oipe'a pe ñe'ẽ oñeñotỹ va'ekue ipy'apýpe kuéra.</verse>
				<verse number="20">Pe mba'e ra'ỹi ho'a va'ekue itatýpe katu, upéva hína umi ohendúvape Ñandejára ñe'ẽ ha ogueroviáva vy'apópe,</verse>
				<verse number="21">upéicharamo jepe nda hapo pypukúi ha nda hi'aréi; ha ohasa asy ramo terã ojepersegui ramo pe ñe'ẽ rehe, ndogueropu'akái.</verse>
				<verse number="22">Pe mba'e ra'ỹi oñeñotỹ va'ekue ñuatĩndýpe, upéva hína umi ohendúva pe ñe'ẽ, ha opáichavo ojepy'apy etereíva mba'e yvy arigua rehe ha mba'eta rerekose ombotavy ichupe kuéra. Ko'ã mba'e ombopytupa pe ñe'ẽ ikatu'ỹ haguã hi'a porã ipype kuéra.</verse>
				<verse number="23">Pe oñeñotỹ va'ekue yvy porãháme katu, umíva hína umi ohendúva pe ñe'ẽ ha oikuaáva mba'épa he'ise, ha hi'a porãva; oime hi'áva cien peteĩgui ha ambue sesenta ha ambueve treinta.</verse>
				<verse number="24">Jesús omombe'uve ichupe kuéra ko caso. --Pe reino yvága pegua ojogua peteĩ kuimba'e oñotỹ va'ekuépe mba'e ra'ỹi iporãva ijyvýpe,</verse>
				<verse number="25">ha peteĩ pyharépe katu ojekepa jave hína, oike peteĩ hese ija'e'ỹva ha oñotỹ ñana vai pe trigo apytépe ha oho.</verse>
				<verse number="26">Pe trigo okakuaa ha hi'ávo katu osẽ avei pe ñana ijapytépe.</verse>
				<verse number="27">Upérõ pe óga jára rembiguái kuéra oho omombe'u ichupe ha he'i: “Karai, pe mba'e ra'ỹi reñotỹ va'ekue nde kokuépe niko iporã kuri; ¿mamógui katu piko osẽ ko'ã ñana vai ijapytépe?”</verse>
				<verse number="28">Pe óga jára he'i ichupe kuéra: “Oiméne máva che rayhu'ỹva ojapo ra'e.” Upérõ umi tembiguái oporandu ichupe: “¿Reipotápa roho romondoro?”</verse>
				<verse number="29">Ha'e katu he'i ichupe kuéra: “Ahániri, ani ãga pemondoróvo pe ñana, pemondoro avei hendive pe trigo.</verse>
				<verse number="30">Iporãve peheja ramo okakuaa oñondive pe ñemono'õha ára peve, ha pe ñemono'õha árape, ha'éta umi mba'apohára kuérape ombyaty haguã pe ñana raẽ, ha ojokua haguã aty aty ohapy haguã, ha uperire katu ombyaty haguã pe trigo iñongatuhápe.”</verse>
				<verse number="31">Jesús omombe'u avei ichupe kuéra ko caso: --Pe reino yvága pegua ojogua peteĩ mostaza ra'ỹime peteĩ kuimba'e oñotỹva ijyvýpe.</verse>
				<verse number="32">Michĩeteve niko añete opa mba'e ra'ỹi ambuégui, okakuaa rire katu tuichave umi ambue kuéragui oiko peve ichugui yvyra máta guasúicha, ha umi guyra ou oñembohaity hakã rehe.</verse>
				<verse number="33">Jesús omombe'uve ichupe kuéra ko caso he'ívo: --Pe reino yvága pegua niko ojogua ku levadúrape peteĩ kuña ombojehe'a va'ekue mbohapy aty harína rehe ombovupa peve.</verse>
				<verse number="34">Jesús he'ipa ko'ã mba'e umi géntepe ñembojoja rupi, ha nde'íri ichupe kuéra mba'eve ñembojoja'ỹ rehe.</verse>
				<verse number="35">Upéva oiko haguã pe ñemoñe'ẽhára he'i va'ekue omoĩ ramo kuatia rehe: Añe'ẽta ñembojoja rupi; ha'éta mba'e oĩ va'ekue ñemimby Tupã Ñandejára ojapo guive ko mundo.</verse>
				<verse number="36">Upérõ Jesús omondo umi géntepe ha oike ógape ha hemimbo'e kuéra oñemboja hendápe ha he'i ichupe: --Eréna oréve mba'épa he'ise pe ñana trigo apytépe rehegua caso.</verse>
				<verse number="37">Upérõ Jesús he'i ichupe kuéra: --Pe oñotỹva mba'e ra'ỹi porã niko ko hína pe kuimba'éicha ou va'ekue yvy ári,</verse>
				<verse number="38">ha pe yvy niko ko mundo. Pe mba'e ra'ỹi porã niko umi reino yvága pegua rehegua, ha pe ñana vai katu umi Aña rehegua,</verse>
				<verse number="39">ha pe ñana vai oñotỹ va'ekue katu pe Aña ete voi. Pe ñemono'õha ára katu pe mundo paha ára, ha umi omono'õva katu ángel kuéra.</verse>
				<verse number="40">Pe ñana oñembyaty ha ojeity háicha tatápe ojehapy haguã, upéicha avei oiko vaerã ko mundo paha árape.</verse>
				<verse number="41">Pe kuimba'éicha ou va'ekue ko yvy ári omondóta hi'ángel kuéra ombyaty ha oipe'a haguã iréinogui opa umi oporombopeca ha ojapóvape ivaíva.</verse>
				<verse number="42">Oity vaerã ichupe kuéra tatakua hendývape, ha upépe ojahe'o ha opururũ vaerã hãi kuéra.</verse>
				<verse number="43">Upeha árape umi imarangatúva omimbi vaerã kuarahýicha pe Túva réinope. Pende apysa ramo, ke pehendu.</verse>
				<verse number="44">‘Pe reino yvága pegua ojogua peteĩ tesórope oñeñomi va'ekue ñúme. Peteĩ kuimba'e ojuhu pe tesoro ha oñomi jevy upepete ha ovy'a etereígui oho ha ovendepa opa oguerekóva ha ojogua pe ñu.</verse>
				<verse number="45">‘Pe reino yvága pegua ojogua avei peteĩ ñemuhára oikóvape oheka perla iporãvéva,</verse>
				<verse number="46">ha ojuhúvo peteĩ hepyetevéva, oho ha ovendepa opa oguerekóva ha ojogua upe perla.</verse>
				<verse number="47">‘Pe reino yvága pegua ojogua avei peteĩ red márpe ojeitývape, ha ombyatýva opaichagua pira.</verse>
				<verse number="48">Ha henyhẽma ramo umi pira renohẽhára oguenohẽ ý rembe'ýpe ha oguapy upépe oiporavo umi pira; oñongatu ajakápe umi iporãva ha ivaíva katu omombo.</verse>
				<verse number="49">Upéicha oiko vaerã ko mundo paha árape; osẽ vaerã ángel kuéra oipe'a haguã ivaíva iporãva apytégui,</verse>
				<verse number="50">ha oity vaerã umi ivaívape tatakua hendývape, upépe ojahe'o ha hãi opururũ vaerã.</verse>
				<verse number="51">Upérõ Jesús oporandu ichupe kuéra: --¿Peikuaápa mba'épa he'ise ko'ã mba'e? Ha'e kuéra he'i ichupe: --Roikuaa ore Jára.</verse>
				<verse number="52">Upérõ Jesús he'i ichupe kuéra: --Upéva rehe peteĩ Ñandejára ley rehe oporombo'éva oikuaáva pe reino yvága pegua rehegua, ojogua ku óga jára oguenohẽkuaávape imba'yrúgui mba'e ipyahúva ha itujáva.</verse>
				<verse number="53">Jesús omombe'upáma ramo ko'ã caso oho upégui,</verse>
				<verse number="54">ha oguahẽ ivállepe. Upépe oñepyrũ oporombo'e isinagóga kuérape ha umi gente ohecharamoite ha he'i: --¿Mamógui piko oikuaa ko kuimba'e ko'ã mba'e? ¿Mba'éicha piko ikatu ojapo ko'ã techapyrã?</verse>
				<verse number="55">¿Ndaha'éi piko kóva ku carpintero ra'y? ¿Ndaha'éi piko isy María ha tyvýra kuéra Jacobo, José, Simón ha Judas?</verse>
				<verse number="56">Ha heindy kuéra ¿piko ndoikói nga'u ñande apytépe? ¿Mamógui katu piko oguenohẽ ko kuimba'e ko'ã mba'e?</verse>
				<verse number="57">Upéva rehe ndojeroviái hese. Jesús katu he'i ichupe kuéra: --Opavave omomba'eguasu pe ñemoñe'ẽhárape, hetãmegua ha hogapegua kuéra katu ahániri.</verse>
				<verse number="58">Ha Jesús ndojapói upépe heta techapyrã ha'e kuéra ndojeroviáigui hese.</verse>
			</chapter>
			<chapter number="14">
				<verse number="1">Umiha árape Herodes, pe Galilea pegua mburuvicha guasu, ohendu Jesús rerakuã,</verse>
				<verse number="2">ha he'i umi hendive oĩvape: --Pe kuimba'e Juan Bautista hína, oikove jevy ra'e omanóva apytégui. Upéva rehe oguereko pu'aka ojapo haguã techapyrã.</verse>
				<verse number="3">Herodes niko oapresa va'ekue Juánpe ha ojokuauka va'ekue cadénape cárcelpe, Herodías, tyvýra Felipe rembireko rehehápe;</verse>
				<verse number="4">Juan he'i ra'e Heródespe: --Naiporãi rereko ichupe ne kuña ramo.</verse>
				<verse number="5">Ha Herodes ojukaukase Juánpe, okyhyjénte umi géntegui, ha'e kuéra oguerekógui Juánpe Tupã Ñandejára remimbou ramo.</verse>
				<verse number="6">Pe Herodes arete árape katu Herodías memby kuña osẽ ojeroky Herodes ha umi ha'e oconvida va'ekue renondépe, ha Herodes oguerohory eterei pe ijeroky</verse>
				<verse number="7">ha ojura ome'ẽne haguã ichupe oimeraẽva mba'e ha'e ojeruréva.</verse>
				<verse number="8">Upévo pe mitã kuña sy ohekombo'e ichupe ojerure haguã Juan Bautista akãngue peteĩ ña'ẽmbépe.</verse>
				<verse number="9">Upéva rehe ombyasy eterei pe rey, opáichavo, ojura hague rehe umi oñeconvida va'ekue rovake, ome'ẽuka ichupe.</verse>
				<verse number="10">Oñakã'ouka Juánpe cárcelpe,</verse>
				<verse number="11">ha ogueru hikuái pe iñakãngue peteĩ ña'ẽmbépe ha ome'ẽ pe mitã kuñáme, ha ha'e ogueraha ome'ẽ isýpe.</verse>
				<verse number="12">Upérõ oguahẽ Juan remimbo'e kuéra ha ogueraha hetekue ha oñotỹ; ha upéi oho omombe'u Jesúspe pe oiko va'ekue.</verse>
				<verse number="13">Oikuaávo Jesús upéva oho upégui bárcope peteĩ desiertohápe ha'eño. Umi gente katu oikuaa ha osẽ umi pueblo kuéragui ha oho hapykuéri yvy rupi.</verse>
				<verse number="14">Oguejývo Jesús pe bárcogui, ohecha pe genteta oĩva ha oiporiahuvereko ichupe kuéra ha omonguera umi hasývape ogueru va'ekue hikuái.</verse>
				<verse number="15">Ka'aru pytũma ramo Jesús remimbo'e kuéra ou hendápe ha he'i ichupe: --Ka'aruetéma niko, ha ndaipóri avave oikóva ko'ápe. Emondóna ko'ã géntepe toho umi puebloha rupi tojogua hembi'urã.</verse>
				<verse number="16">Jesús he'i ichupe kuéra: --Na tekotevẽi oho, pemongaru peẽ.</verse>
				<verse number="17">Hemimbo'e kuéra he'i ichupe: --Ndoroguerekói niko ápe mba'eve, cinco pan ha mokõi pira mante.</verse>
				<verse number="18">Jesús he'i ichupe kuéra: --Peru chéve ko'ápe.</verse>
				<verse number="19">Ha omboguapyka umi géntepe kapi'ipépe, ha upéi katu ojapyhy ipópe umi cinco pan ha mokõi pira ha oma'ẽvo yvága rehe ohovasa ha oipese'ã umi pan. Upéi ome'ẽ hemimbo'e kuérape ha ha'e kuéra ome'ẽ umi géntepe.</verse>
				<verse number="20">Ha opavave ho'u ha hyvatãmba. Uperire omohenyhẽ hikuái hembyrégui doce ajaka.</verse>
				<verse number="21">Ha umi okaru va'ekue niko cinco mil kuimba'e rupi, ojepapa'ỹ rehe kuña ha mitã kuéra.</verse>
				<verse number="22">Upéi Jesús he'i hemimbo'e kuérape ojupi haguã bárcope ohasa haguã henonderã lago mboypýri ha'e omondo aja umi géntepe.</verse>
				<verse number="23">Omondopa rire umi géntepe katu Jesús ojupi cérrope oñembo'e haguã ha'eñoháme. Ha oguahẽma ramo pyhare Jesús oĩ upépe ha'eño,</verse>
				<verse number="24">ha pe barco oĩma pe ý mbytépe. Ha pe ý pochy oñenupã pe barco rehe ohuvaitĩgui ohóvo yvytúpe.</verse>
				<verse number="25">Ha ko'ẽjúvo Jesús oñemboja hendápe kuéra oguatahápe pe ý ape ári.</verse>
				<verse number="26">Hemimbo'e kuéra katu ohechávo ichupe oguataha ohóvo ý ape ári, oñemondýi ha osapukái okyhyjégui ha he'i: --¡Péa póra!</verse>
				<verse number="27">Jesús katu oñe'ẽ ichupe kuéra ha he'i: --¡Ani pekyhyje, chénteko!</verse>
				<verse number="28">Upérõ Pedro oñe'ẽ ichupe ha he'i: --Ore Jára, nde ramo añete, ere taha ne rendápe ko ý ape ári.</verse>
				<verse number="29">Jesús he'i ichupe: --Eju. Upévo Pedro oguejy pe bárcogui ha oñepyrũ oguata pe ý ape ári oho haguã Jesús rendápe.</verse>
				<verse number="30">Ohechávo pe yvytu hatã katu okyhyje ha oñepyrũ ho'yguy, ha osapukái hatã: --¡Che Jára, che salvami!</verse>
				<verse number="31">Upévo Jesús ojapyhy ichupe ipógui ha he'i ichupe: --¡Rejerovia'i eterei! ¿Mba'érehe piko rekyhyje?</verse>
				<verse number="32">Ha ojupívo ha'e kuéra pe bárcope, opi pe yvytu.</verse>
				<verse number="33">Ha umi oĩ va'ekue pe bárcope upévo oñesũ Jesús renondépe ha he'i ichupe: --Añetete nde ha'e Tupã Ñandejára Ra'y.</verse>
				<verse number="34">Ohasa hikuái pe lago mboypýri ha oguahẽ Genesarétpe.</verse>
				<verse number="35">Ha umi upepegua oikuaávo Jesusha omomarandukapa ijerekuévo, ha ogueru hikuái hendápe opa umi hasývape.</verse>
				<verse number="36">Ha ojerure hikuái ichupe opokomínte haguã ijao rembe'y rehénte jepe; ha opa umi opoko va'ekue guive okuerapa.</verse>
			</chapter>
			<chapter number="15">
				<verse number="1">Upéi oñemboja Jesús rendápe fariseo kuérava ha umi Ñandejára ley rehe oporombo'éva, ou va'ekue Jerusaléngui, ha oporandu ichupe:</verse>
				<verse number="2">--¿Mba'érehe piko ne remimbo'e kuéra ndojapói hekópe umi ymaguare rembiapoukapy? Ndojepohéiri niko okaru mboyve, ku ojejapo háicha.</verse>
				<verse number="3">Jesús he'i ichupe kuéra: --¿Ha mba'e rehe piko peẽ avei ndapejapói hekópe pe Tupã Ñandejára rembiapoukapy pejapo haguã rehehápe pe peẽ pejepokuaa háicha?</verse>
				<verse number="4">Tupã Ñandejára niko he'i: “Emomba'e nde ru ha nde sýpe”, ha “Upe iñe'ẽ vaíva túva terã isýpe, tomano.”</verse>
				<verse number="5">Peẽ katu peje pe máva ikatuha he'i túva terã isýpe: “Ndaikatúi roipytyvõ, ame'ẽmbámagui areko va'ekue Tupã Ñandejárape”;</verse>
				<verse number="6">ha oimeraẽva he'íva upéicha, na tekotevẽveimaha omomba'e túva ha isýpe. Ha upéichape peẽ peheja rei pe Tupã Ñandejára rembiapoukapy pejapo haguã rehehápe pe peẽ pejepokuaa háicha.</verse>
				<verse number="7">¡Peẽ tekove rova mokõi! He'i porã va'ekue voi pende rehe pe ñemoñe'ẽhára Isaías omoĩ ramo guare kuatia rehe:</verse>
				<verse number="8">Ko'ã gente che momba'eguasu ijurúpe, ha icorazõ kuéra katu mombyry oĩ che hegui.</verse>
				<verse number="9">Ha reíko che momba'eguasu gua'u, oporombo'e pype yvypóra rembiapoukapy rehénte.</verse>
				<verse number="10">Upérõ Jesús ohenói umi géntepe ha he'i ichupe kuéra: --Pe che rendúke tapeikuaa:</verse>
				<verse number="11">Ndaha'éiko pe oikéva pe máva jurúpe pe omongy'áva ichupe, pe osẽva ijurúgui, upéva katu omongy'a ichupe.</verse>
				<verse number="12">Upérõ hemimbo'e kuéra oñemboja Jesús rendápe ha he'i ichupe: --¿Reikuaa piko umi fariseo ipochy hague upe ere va'ekue rehe?</verse>
				<verse number="13">Jesús katu he'i ichupe kuéra: --Oimeraẽva ka'avo che ru yvága pegua oñotỹ'ỹ va'ekue hapo guive oñemondoro vaerã.</verse>
				<verse number="14">Pejeheja ichugui kuéra, ha'e kuéra ko hína ohecha'ỹva oisambyhýva ohecha'ỹvape avei. Ha pe ohecha'ỹva oisambyhy ramo ambue ohecha'ỹvape avei, mokõivéva ho'a vaerã katuete yvykuápe.</verse>
				<verse number="15">Upérõ Pedro he'i Jesúspe: --Emombe'u porãmína oréve mba'épa he'ise ko ñembojoja kóva.</verse>
				<verse number="16">Jesús he'i: --¿Ha peẽ avei piko ndapeikuaái gueteri?</verse>
				<verse number="17">¿Ndapeikuaái piko opa oikéva ñande jurúpe ohoha ñande py'ápe, ha upéi osẽha ñande retégui?</verse>
				<verse number="18">Pe osẽva pe máva jurúgui katu osẽ ipy'apýgui ha upéva omongy'a ichupe.</verse>
				<verse number="19">Pe py'apýgui osẽ pensamiento vai, porojuka, mendare mongy'a, teko vai, monda, japu, ha ñe'ẽ rei tapicha rehe.</verse>
				<verse number="20">Ko'ã mba'éko pe oporomongy'áva, jekaru jepohéi'ỹ rehe katu, ku ojejapo háicha, nomongy'ái avavépe.</verse>
				<verse number="21">Jesús osẽ upégui ha oho Tiro ha Sidón kotývo.</verse>
				<verse number="22">Ha peteĩ kuña Canaangua, upépe oikóva, oñemboja Jesús rendápe ha sapukaihápe he'i: --¡Karai, David ra'y, che poriahuverekomína! Che memby kuña ko oguereko mba'epochy ha oñeñandu vai eterei ko hína.</verse>
				<verse number="23">Jesús katu nde'íri ichupe mba'eve. Upémaramo hemimbo'e kuéra ou ha ojerure ichupe: --Emondóna, osapukái niko oúvo ñande rapykuéri.</verse>
				<verse number="24">Upérõ Jesús he'i: --Tupã Ñandejára che mbou va'ekue umi Israel pegua ovecha okañýva rekávonte.</verse>
				<verse number="25">Pe kuña katu oguahẽ ha oñesũ henondépe, ha he'i: --¡Karai, che pytyvõmína!</verse>
				<verse number="26">Jesús katu he'i ichupe: --Naiporãi jaipe'a pe pan ta'ýra kuéragui ñame'ẽ haguã jagua'i kuérape.</verse>
				<verse number="27">Ha'e katu he'i ichupe: --Añete niko karai, upéicharamo jepe niko umi jagua'i kuéra ho'u umi pan ku'ikue ho'áva ijára kuéra meságui.</verse>
				<verse number="28">Upémaramo Jesús he'i ichupe: --¡Nde kuña karai, rejeroviaite piko che rehe! Toiko ndéve pe reipota háicha. Ha upete guive okuera pe imemby.</verse>
				<verse number="29">Jesús osẽ upégui ha ohasa pe Galilea pegua lago rembe'y rupi, ha ojupi peteĩ cérrope ha oguapy upépe.</verse>
				<verse number="30">Ha heta gente oguahẽ hendápe, ha ogueru ondive kuéra umi ikarẽva, ohecha'ỹva, iñe'ẽngúva, oĩmba'ỹva ha heta ambue kuéra hasývape, ha omoĩ joa hikuái Jesús renondépe, ha ha'e omonguerapa.</verse>
				<verse number="31">Ha umi genteta ohecharamoite ohechávo umi iñe'ẽngúva oñe'ẽ, oĩmba'ỹva okuera, ikarẽva oguata, ha ohecha'ỹva ohecha, ha oñepyrũ omomba'eguasu hikuái pe Israel Tupãme.</verse>
				<verse number="32">Upérõ Jesús ohenói hemimbo'e kuérape ha he'i ichupe kuéra: --Aiporiahuvereko ko'ã géntepe, ojapóma niko tres días oiha ko'ápe chendive, ha ndoguerekói mba'eve ho'u vaerã. Namondoséi hógape kuéra okaru'ỹ rehe, ani haguã ipy'amano tape rehe.</verse>
				<verse number="33">Upérõ hemimbo'e kuéra he'i ichupe: --¿Mba'éicha piko ikatúne jajuhu tembi'u ko'ã genteta peguarã ko avave oiko'ỹháme?</verse>
				<verse number="34">Jesús oporandu ichupe kuéra: --¿Mboy pan piko pereko? Ha ha'e kuéra he'i: --Siete, ha pira mbovymi.</verse>
				<verse number="35">Upérõ Jesús omboguapyka umi géntepe yvýpe,</verse>
				<verse number="36">ha ojapyhy ipópe umi siete pan ha pira, ha ome'ẽ las gracias Ñandejárape. Upéi oipehe'ã umi pan ha ome'ẽ hemimbo'e kuérape, ha ha'e kuéra ome'ẽ umi géntepe.</verse>
				<verse number="37">Ha okarupa hikuái ha hyvatãmba. Upéi omyenyhẽ hikuái siete ajaka umi ipesengue hemby va'ekuégui.</verse>
				<verse number="38">Umi okaru va'ekue niko cuatro mil kuimba'e, ojepapa'ỹ rehe kuña ha mitã kuéra.</verse>
				<verse number="39">Ha Jesús omondopa umi géntepe, ojupi pe bárcope, ha oho Magdala kotývo.</verse>
			</chapter>
			<chapter number="16">
				<verse number="1">Fariseo ha saduceo kuéra oguahẽ Jesús rendápe, ha oipy'ara'ã haguã ichupe, ojerure hikuái ohechauka haguã ichupe kuéra techapyrã yvágaguio.</verse>
				<verse number="2">Ha'e katu he'i ichupe kuéra: --Ka'aru ramo, peẽ peje: “Ára porãta” pehechágui ára pytãngyha;</verse>
				<verse number="3">ha pyhareve katu peje: “Ára vaíta, pe ára ijarai pytãngýgui.” ¡Peẽ tekove rova mokõi! Pe ára rehe peikuaa mba'épa ojehúta ha ndapehechakuaái mba'épa ojehúta ko tiempo ko'ãgaguápe ko'ã mba'e guasu pehecháva rehe.</verse>
				<verse number="4">Tekove ñaña py'amokõi ojerure techapyrã ha noñeme'ẽ mo'ãi ichupe kuéra ambue techapyrã pe Jonás señalgui. Ha oheja ichupe kuéra ha oho.</verse>
				<verse number="5">Hemimbo'e kuéra ohasávo pe lago mboypýri, hesarái ndoguerahái ho'u vaerã.</verse>
				<verse number="6">Upérõ Jesús he'i ichupe kuéra: --Pema'ẽke ha peñeñangareko umi fariseo ha saduceo kuéra levadúragui.</verse>
				<verse number="7">Hemimbo'e kuéra katu oñepyrũ oñe'ẽ oñondive ha he'i: --Upéva niko he'i ndajarúigui pan.</verse>
				<verse number="8">Ha Jesús oikuaa pe he'íva hikuái ha he'i ichupe kuéra: --¿Mba'érehe piko peje ndaperekoiha pan? ¡Pende jerovia'i etépa!</verse>
				<verse number="9">¿Ne'ĩrapa peikuaa, ha na pene mandu'áipa umi cinco pan amboja'o va'ekue umi cinco mil kuimba'e kuérape, ha mboy ajakápa pembyaty raka'e hembyrégui?</verse>
				<verse number="10">¿Terã na pene mandu'áipa umi siete pan amboja'o va'ekue umi cuatro mil kuimba'e kuérape ha mboy ajakápa pembyaty raka'e?</verse>
				<verse number="11">¿Mba'éicha piko peẽ ndapehechakuaái che nañe'ẽi hague aína peẽme pan rehe? Che niko ha'e kuri, peñeñangareko haguã fariseo ha saduceo kuéra levadúraguinte.</verse>
				<verse number="12">Upévo oikuaa hikuái Jesús nde'íri hague ichupe kuéra oñeñangareko haguã pe levadura pan reheguágui, umi fariseo ha saduceo kuéra oporombo'éva rehéguinte.</verse>
				<verse number="13">Jesús oguahẽvo Cesarea Filipoguápe, oporandu hemimbo'e kuérape: --¿Mávapa he'i umi gente, che kuimba'éicha aju va'ekue yvy ári ha'eha?</verse>
				<verse number="14">Ha'e kuéra he'i: --Oime he'íva nde Juan Bautistaha; ambue katu he'i ndeha Elías, ha ambueve katu he'i ndeha Jeremías terã peteĩ ñemoñe'ẽhára kuérava.</verse>
				<verse number="15">Upérõ ha'e he'i ichupe kuéra: --Ha peẽpa, ¿mavaha che peje?</verse>
				<verse number="16">Ha Simón Pedro he'i ichupe: --Nde ha'e pe Cristo, pe Tupã Ñandejára oikovéva Ra'y.</verse>
				<verse number="17">Jesús he'i ichupe: --Revy'a vaerã Simón, Jonás ra'y, mavave kuimba'e ndoikuaaukáirigui kóva ndéve, che Ru yvága peguánte.</verse>
				<verse number="18">Ha che ha'e ndéve nde ha'eha Pedro, he'iséva “ita”, ha ko ita ári amopu'ãta che iglésia; ha pe mano jepe nda ipu'aka mo'ãi hese.</verse>
				<verse number="19">Ame'ẽta ndéve pe reino yvága pegua rokẽ pe'aha; ha upe nde reñapytĩva ko yvy ári oñeñapytĩ vaerã opytávo yvágape avei, ha opa upe nde rejoráva ko yvy ári ojejora vaerã avei yvágape.</verse>
				<verse number="20">Upérõ Jesús he'i hemimbo'e kuérape ani haguã omombe'u avavépe ha'eha pe Cristo.</verse>
				<verse number="21">Upe ára guive Jesucristo oñepyrũ oikuaauka hemimbo'e kuérape ha'e oho va'erãha Jerusalénpe ha ohasa asy heta va'erãha umi karai kuéra, pa'i ruvicha kuéra ha Moisés ley rehe oporombo'éva pópe kuéra. He'i ichupe kuéra ha'e ojejuka va'erãha ha oikove jevy va'erãha mbohapy arahápe.</verse>
				<verse number="22">Upérõ Pedro ogueraha ichupe ha'eñoháme, omongavaju, ha he'i ichupe: --¡Mba'evéicharamo, che Jára! Ndaikatúi ojehu haguã ndéve upéicha.</verse>
				<verse number="23">Jesús katu oñembojere ha he'i Pédrope: --¡Ejei che hegui, Satanás! Che reityse niko reína. Pe nde py'apýpe oĩva ndoúi Tupã Ñandejára gui, yvypóra kuéraguinte.</verse>
				<verse number="24">Upérõ Jesús he'i hemimbo'e kuérape: --Oime ramo che moirũséva toñembuesarái ojehegui, tohupi ikurusu, ha ta che moirũ.</verse>
				<verse number="25">Upe hakate'ỹva hekove rehe, oñehundi vaerã pe oñehundíva che rehehápe katu, oikove vaerã.</verse>
				<verse number="26">¿Mba'épa oguenohẽne pe kuimba'e oguerekopa ramo ko mundo ipópe, ha oñehundi ramo ha'e? ¿Terã mba'épa ikatúne ome'ẽ pe kuimba'e hekove rehe?</verse>
				<verse number="27">Pe kuimba'éicha ou va'ekue yvy ári ou vaerã Túva gloria reheve ha hi'ángel kuéra ndive, ha upérõ ombyekovia vaerã peteĩ teĩme hembiapokue rehe.</verse>
				<verse number="28">Añete ha'e peẽme, oimeha ko'ápe oĩva hína omano'ỹ vaerã ohecha peve pe kuimba'éicha ou va'ekue yvy ári oguahẽ ramo oúvo iréino reheve.</verse>
			</chapter>
			<chapter number="17">
				<verse number="1">Uperire seis días haguépe Jesús ogueraha Pédrope, Jacóbope ha Jacobo ryvy Juánpe, ha oho hendive kuéra añó ojupi peteĩ cerro yvatépe</verse>
				<verse number="2">ha upépe ha'e oñemoambue hovake kuéra, omimbipa kuarahýicha, ha ijao katu morotĩmba tesapéicha.</verse>
				<verse number="3">Ha upeichahágui ojehechauka sapy'a ichupe kuéra Moisés ha Elías oñemongetáva hikuái Jesús ndive.</verse>
				<verse number="4">Upérõ Pedro he'i Jesúspe: --Ore Jára, ¡Iporãite ñaime ko'ápe! Reipota ramo na torojapo mbohapy pene rendaguã, peteĩ ndéve guarã, peteĩ Moisés peguarã ha ambue katu Elías peguarã.</verse>
				<verse number="5">Pedro oñe'ẽ jave gueteri hína, peteĩ arai omimbipáva ojaho'i ichupe kuéra; ha pe araígui oñehendu peteĩ ñe'ẽ he'íva: --Kóva ha'e che Ra'y ahayhuetéva, che mbovy'aitéva, pehendúke ichupe.</verse>
				<verse number="6">Ohendúvo upéva, umi hemimbo'e kuéra oñesũ hova yvy rehe ha okyhyje eterei hikuái.</verse>
				<verse number="7">Upérõ Jesús oñemboja hendápe kuéra, opoko hese kuéra, ha he'i: --Pepu'ã, ani pekyhyje.</verse>
				<verse number="8">Ha oma'ẽvo, ndohechavéima hikuái avavépe Jesúspe añó mante.</verse>
				<verse number="9">Oguejývo hikuái pe cérrogui Jesús he'i ichupe kuéra: --Ani pemombe'u avavépe ko pehecha va'ekue oikove jevy peve umi omano va'ekue apytégui che kuimba'éicha aju va'ekue yvy ári.</verse>
				<verse number="10">Upérõ umi hemimbo'e kuéra oporandu Jesúspe: --¿Mba'érehe piko umi Moisés ley rehe oporombo'éva he'i Elías ou raẽ va'erãha?</verse>
				<verse number="11">Jesús he'i ichupe kuéra: --Añete niko Elías ou vaerã ha omoĩmba vaerã hekópe opa mba'e.</verse>
				<verse number="12">Che katu ha'e peẽme Elías oúma hague ha ndoikuaái hikuái ichupe ha ojapo hikuái hese opa ojapose haguéicha. Upéicha avei che kuimba'éicha aju va'ekue yvy ári ahasa asy vaerã ipópe kuéra.</verse>
				<verse number="13">Upévo umi hemimbo'e kuéra ohechakuaa Jesús oñe'ẽ hague hína ichupe kuéra Juan Bautista rehe.</verse>
				<verse number="14">Oguahẽma ramo umi gente oĩháme oñemboja Jesús rendápe peteĩ kuimba'e, oñesũ henondépe ha he'i ichupe:</verse>
				<verse number="15">--Karai, eipytyvõmína ko che ra'ýpe, hasy niko ha oiko asy eterei, heta jevy niko ho'a tatápe terã ýpe.</verse>
				<verse number="16">Ha aru niko kuri ne remimbo'e kuérape ha ha'e kuéra ndaikatúi omonguera.</verse>
				<verse number="17">Jesús he'i: --¡Hah gente jerovia'ỹ, py'ahatã! ¿Araka'e pevépa aime vaerã penendive? ¿Araka'e pevépa pogueropu'aka vaerã? Peru ko'ápe pe mitã.</verse>
				<verse number="18">Ha Jesús oñe'ẽ pohýi pe mba'epochýpe ha omosẽ pe mitãgui, ha opyta pe mitã okuera upete guive.</verse>
				<verse number="19">Upéi umi hemimbo'e kuéra oñe'ẽ Jesús ndive ha'eñoháme ha oporandu hikuái ichupe: --¿Mba'e rehepa ndaikatúi ra'e ore romosẽ pe mba'epochýpe?</verse>
				<verse number="20">Jesús he'i ichupe kuéra: --Ndapejeroviapáigui. Añete ha'e peẽme, pejerovia'imi ramo peteĩ mostaza ra'ỹimíchante jepe, peje vaerã ko cérrope: “Ejei ko'águi ha eva ambue hendápe”; ha pe cerro ojei vaerã. Ndaipóri mba'eve ikatu'ỹ vaerã peẽme pejerovia añete ramo.</verse>
				<verse number="21">Upéicharamo jepe koichagua mba'epochy osẽ oración ha ayuno rupi mante.</verse>
				<verse number="22">Oiko aja hikuái oñondive Galilea rupi Jesús he'i ichupe kuéra ko kuimba'éicha ou va'ekue yvy ári oñeme'ẽ va'erãha yvypóra kuéra pópe,</verse>
				<verse number="23">ha ojejuka va'erãha, ha pe mbohapy arahápe katu oikove jevy va'erãha. Ko ñe'ẽ kóva omomba'e mbyasy eterei ichupe kuéra.</verse>
				<verse number="24">Jesús ha hemimbo'e kuéra oguahẽ rire pe ciudad Capernaúme héravape, umi impuesto tupao peguarã cobraha kuéra oho Pedro rendápe ha oporandu ichupe: --¿Nome'ẽi piko impuesto tupao peguarã pe pene mbo'ehára?</verse>
				<verse number="25">Ha Pedro he'i: --Ome'ẽ. Upérõ oikévo ógape Jesús oñe'ẽ Pédrope raẽ ha he'i: --¿Mba'épa hi'ã ndéve, Simón? ¿Mávapa ome'ẽ impuesto ha contribución umi mburuvicha guasu ko mundo peguápe, ta'ýra kuéra terãpa ambue kuéra?</verse>
				<verse number="26">Pedro he'i ichupe: --Umi ambue kuéra. Jesús he'i ichupe: --Upéicharamo ta'ýra kuéra nome'ẽi vaerã.</verse>
				<verse number="27">Opáichavo ani haguã ñambopochy ichupe kuéra, tereho pe lágope ha oity ne pinda, ha ejapyhy pe pira renohẽ raẽva, ha ijurúpe rejuhúta peteĩ plata. Eraha upéva ha eme'ẽ ichupe kuéra impuesto rehe, nde rehe ha che rehe.</verse>
			</chapter>
			<chapter number="18">
				<verse number="1">Upéramo umi hemimbo'e kuéra oñe'ẽ Jesús ndive ha oporandu ichupe: --¿Mávapa pe mba'eguasuvéva pe reino yvága peguápe?</verse>
				<verse number="2">Upémaramo Jesús ohenói peteĩ mitãmíme ha omoĩ mbytépe kuéra,</verse>
				<verse number="3">ha he'i: --Añetehápe ha'e peẽme, peñemoambue'ỹ ramo ha peiko'ỹ ramo mitãicha, ndapeike mo'ãi pe reino yvága peguápe.</verse>
				<verse number="4">Upéicharamo, pe oñemomirĩva ko mitãicha, upéva tuichave pe reino yvága peguápe.</verse>
				<verse number="5">Ha upe oguerohorýva che rérape peteĩ mitã kóvaichape, chéve che rerohory.</verse>
				<verse number="6">‘Oimeraẽva ombopecáva peteĩva ko'ã mitãmíme che rehe ojeroviávape, iporãve vaerã mo'ã ichupe oñeñapytĩ rire peteĩ ita guasu ijajúra rehe ha oñembojahoga márpe.</verse>
				<verse number="7">¡Ivaiete niko ko mundo peguarã umi mba'e oporombopecáva! Ha oĩ tapia vaerã voínte umi mba'e, opáichavo, ¡angái pe máva oporombopecáva!</verse>
				<verse number="8">‘Nde po terã nde py ne mbopeca ramo, eikytĩ ha emombo mombyry; iporãve ndéve reike ramo pe tekove ha'etévape nde rete rehegua'ỹ reheve, ha anítei rejeity tata tapia guarãvape nde po ha nde py mokõive reheve.</verse>
				<verse number="9">Ha ha'e ramo nde resa pe ne mbopecáva, eipe'a ha emombo mombyry; iporãvégui ndéve reike ramo pe tekove ha'etévape peteĩ tesa añó reheve ha anítei rejeity pe Aña retã megua tatápe mokõive nde resa reheve.</verse>
				<verse number="10">‘Ani ndapejapói mba'eve ramo mavavéva ko'ã michĩmívape. Ha'e ko peẽme, hi'ángel kuéra yvágape oĩ tapiaiteha che Ru yvága pegua renondépe.</verse>
				<verse number="11">Che kuimba'éicha aju va'ekue yvy ári, ajúgui asalvávo pe oñehundi va'ekuépe.</verse>
				<verse number="12">‘¿Mba'épa hi'ã peẽme? Peteĩ kuimba'e oguereko ramo cien ovecha, ha okañy ramo ichugui peteĩva, ¿ndohejái chénepa nga'u umi noventa ý nueve ambue pe cérrope ha oho ohekávo pe ovecha okañy va'ekuépe?</verse>
				<verse number="13">Ha sapy'a ojuhu ramo, ovy'aiteve vaerã upe ovecha rehe umi noventa y nueve okañy'ỹ va'ekue rehegui.</verse>
				<verse number="14">Upéicha avei pende Ru oĩva yvágape ndoipotái oñehundi mavavéva ko'ã michĩmíva.</verse>
				<verse number="15">‘Ne hermano ojapo ramo nde rehe ivaíva, eñe'ẽ hendive pene añoháme ha ehechauka ichupe pe hembiapo vaikue. Ne rendu ramo, repyta porã jevy ne hermano ndive.</verse>
				<verse number="16">Ha ne renduse'ỹ ramo katu ehenói nendive peteĩ terã mokõime, ohendu haguã, ikatu haguã “opa oje'éva oje'e haguã mokõi terã mbohapy rovake”, he'i háicha Tupã Ñandejára Kuatiañe'ẽme.</verse>
				<verse number="17">Ha ohendu'ỹ ramo ichupe kuéra katu, emombe'u pe iglésiape, ha ohenduse'ỹ ramo pe iglésiape jepe katu, pereko ichupe pende rehegua'ỹva ramo terã impuesto cobraha ramo.</verse>
				<verse number="18">‘Añetehápe ha'e peẽme, pe peẽ peñapytĩva ko yvy ári, oñenapytĩ vaerã avei yvágape, ha upe peẽ pejoráva ko yvy ári ojejora vaerã avei yvágape.</verse>
				<verse number="19">‘Che ha'e avei peẽme, mokõi peẽva peñemoĩ ramo peteĩ ñe'ẽme ko yvy ári, pe pejerurétava rehe pene ñembo'épe, che Ru oĩva yvágape ome'ẽ vaerã peẽme.</verse>
				<verse number="20">Pe oñembyatyhápe mokõi terã mbohapy che rérape, upépe aime che hendive kuéra.</verse>
				<verse number="21">Upérõ Pedro oñemboja Jesús rendápe ha he'i ichupe: --Che Jára, ¿Mboy jevýpa aperdona vaerã che hermánope, ojapo vai ramo che rehe? ¿Siete jevyha pevépa?</verse>
				<verse number="22">Jesús he'i ichupe: --Nda'éi ndéve siete jevyha pevénte, setenta umi siete jevyha peve katu.</verse>
				<verse number="23">‘Upéva rehe pe reino yvága pegua ojogua peteĩ mburuvicha guasu oporandu va'ekuépe umi ichupe omba'apóvape hembiapokue rehe.</verse>
				<verse number="24">Ha oñepyrũvo ojapo upéva ojereru henondépe peteĩ heta eterei odebéva ichupe.</verse>
				<verse number="25">Ha ndoguerekóigui mba'eve ome'ẽ vaerã, pe karai he'i oñevende haguã esclavo ramo hembireko ha ta'ýra kuéra ha opa oguerekóva reheve, opagapa haguã pe odebéva.</verse>
				<verse number="26">Upémaramo pe tembiguái oñesũ henondépe ha ojerure asy ichupe he'ívo: “Karai, che ra'arõmína, ha ame'ẽmbáta ndéve.”</verse>
				<verse number="27">Ha pe karai oiporiahuvereko ichupe ha oheja rei pe odebéva ichupe ha oheja oho.</verse>
				<verse number="28">Ha osẽ vove pe tembiguái katu ohuvaitĩ ambue tembiguái iñirũ odebéva ichupe michĩmí, ha ojapyhy ijajúragui ha ombopytupa mo'ã, ha he'i: “¡Eme'ẽ chéve pe redebéva chéve!”</verse>
				<verse number="29">Upérõ pe hapicha oñesũ henondépe ha ojerure asy ichupe he'ívo: “Che ra'arõmína ha ame'ẽmbáta ndéve.”</verse>
				<verse number="30">Ha'e katu noha'arõsei ichupe ha omondo cárcelpe opagapa peve pe odebéva ichupe.</verse>
				<verse number="31">Ohechávo upéa umi tembiguái ambue kuéra ombyasy eterei ha oho pe karai rendápe ha omombe'upa ichupe pe ojehúva.</verse>
				<verse number="32">Upémaramo pe karai ohenoiuka ha he'i ichupe: “¡Nde tembiguái py'ahatã! Che aheja reipa kuri ndéve pe redebéva, rejerurégui chéve.</verse>
				<verse number="33">Ha nde reiporiahuvereko vaerã mo'ã avei pe nde rapichápe, pe che roiporiahuvereko haguéicha ndéve.”</verse>
				<verse number="34">Ha ipochy eterei pe karai ha oguerahauka cárcelpe opagapa peve pe ichupe odebéva.</verse>
				<verse number="35">Ha Jesús he'i: --Upéicha avei che Ru yvága pegua ojapo vaerã pende rehe peteĩ teĩ peẽva peperdona'ỹ ramo pende py'aite guive pene hermánope.</verse>
			</chapter>
			<chapter number="19">
				<verse number="1">He'i rire Jesús ko'ã mba'e, oho Galiléagui ha oguahẽ Judéape río Jordán mboypýri.</verse>
				<verse number="2">Genteta oho hapykuéri ha upépe omonguera umi hasývape.</verse>
				<verse number="3">Upérõ fariseo kuérava oñemboja Jesús rendápe oipy'ara'ã haguã ichupe ha oporandu hikuái: --¿Ikatúpa pe ména opoi hembirekógui oimeraẽva mba'e rehe?</verse>
				<verse number="4">Jesús he'i ichupe kuéra: --¿Ndapeleéipa peẽ Tupã Ñandejára Kuatiañe'ẽme he'íva, Tupã Ñandejára ojapo ramo guare opa mba'e iñepyrũmbýpe, “ojapo hague ichupe kuéra kuimba'e ha kuña”?</verse>
				<verse number="5">He'i avei: “Upéva rehe pe kuimba'e oheja vaerã túvape ha isýpe oho haguã hembireko ndive, ha oiko haguã mokõivévagui peteĩ.”</verse>
				<verse number="6">Upéicharamo na mokõivéima, peteĩntema. Upéva rehe yvypóra kuéra ndoipe'ái vaerã ojuehegui pe Tupã Ñandejára ombojuaju va'ekue.</verse>
				<verse number="7">Upérõ oporandu hikuái ichupe: --¿Mba'e rehepa aipóramo Moisés ome'ẽuka pe tembirekópe kuatia mendare jopoi rehegua, ha upéicha opoi ichugui?</verse>
				<verse number="8">Jesús he'i ichupe kuéra: --Pende py'ahatãguinte Moisés oheja va'ekue pepoi pene rembirekógui, iñepyrũmbýpe katu nda upéichai va'ekue.</verse>
				<verse number="9">Che katu ha'e peẽme, pe opoíva hembirekógui ndaha'éima guive heko vaikue rehe, ha omendáva ambue kuña rehe, ombyaiha imendare; ha pe omendáva pe kuña iména opoi va'ekue ichugui rehe, oñemongy'a pe mendare ñembyai pyrépe.</verse>
				<verse number="10">Upérõ hemimbo'e kuéra he'i ichupe: --Upéichata ramo, pe kuimba'e hembireko ndive iporãve vaerã omenda'ỹ ramo.</verse>
				<verse number="11">Jesús he'i ichupe kuéra: --Nda opavavéi ikatu ojapo kóva, umi Tupã Ñandejára ome'ẽvape mante.</verse>
				<verse number="12">Heta mba'égui niko nomendái kuimba'e kuéra; oime onacéva omenda'ỹ haguã, ambue kuéra katu nomendái kuimba'e kuéra ohejágui ichupe kuéra ikatu'ỹ haguãicha omenda, ha ambueve katu nomendái pe reino yvága pegua rehehápe. Upe ikatúva upéicha ojapo, tojapo.</verse>
				<verse number="13">Upérõ ogueru hikuái mitã kuéra mimi Jesús rendápe, omoĩ haguã ipo hi'ári kuéra ha oñembo'e haguã hese kuéra; umi hemimbo'e kuéra katu ipochy umi heruhára kuérape.</verse>
				<verse number="14">Jesús katu he'i: --Peheja tou umi mitã che rendápe, ha ani pejoko, ha'e kueraichagua mba'égui pe reino yvága pegua.</verse>
				<verse number="15">Ha omoĩ ipo hi'ári kuéra ha upéi oho upégui.</verse>
				<verse number="16">Peteĩ karia'y oguahẽ Jesús rendápe ha oporandu ichupe: --Mbo'ehára marangatu, ¿mba'épa iporãva ajapo vaerã ahupity haguã pe tekove opave'ỹva?</verse>
				<verse number="17">Jesús he'i ichupe: --¿Mba'e rehepa ere che marangatuha? Peteĩ añónte pe imarangatúva ha upéva Tupã Ñandejára. Reikese ramo pe tekove ha'etévape katu ejapo Ñandejára rembiapoukapy.</verse>
				<verse number="18">Pe kuimba'e he'i ichupe: --¿Mávapa? Ha Jesús he'i ichupe: --Ani reporojuka; ani rembyai mendare; ani remonda; ani ere japu avave rehe;</verse>
				<verse number="19">emomba'e nde ru ha nde sýpe; ha ehayhu nde rapichápe rejehayhu háicha nde jupe.</verse>
				<verse number="20">Pe karia'y he'i ichupe: --Opa ko'ã mba'e ajapo va'ekue che mitã guive, ¿mba'épa oime ajapove vaerã?</verse>
				<verse number="21">Jesús he'i ichupe: --Rejapopase ramo hekopete, tereho eñemumba pe rerekóva rehe ha eme'ẽ mboriahu kuérape, ha rerekóta mba'eta yvágape; ha eju che moirũ.</verse>
				<verse number="22">Pe karia'y ohendúvo upéva katu imba'e mbyasyete ohóvo, heta eterei mba'e oguerekógui.</verse>
				<verse number="23">Upérõ Jesús he'i hemimbo'e kuérape: --Añete ha'e peẽme, hasyha pe mba'eta rerekoha oike haguã pe reino yvága peguápe.</verse>
				<verse number="24">Ha'e jevy peẽme, nda hasyiveha peteĩ camello ohasa haguã ju resa rupi, pe mba'eta rerekoha oike haguãgui pe reino yvága peguápe.</verse>
				<verse number="25">Hemimbo'e kuéra ohendúvo upéva ohecharamoite ha oporandu ojupe kuéra: --¿Mávapa upéicharamo ikatúne ojesalva?</verse>
				<verse number="26">Jesús oma'ẽ hese kuéra ha he'i ichupe kuéra: --Yvypóra kuéra ndaikatúi ojapo upéva, Tupã Ñandejára katu ipu'aka ojapo haguã opa mba'e.</verse>
				<verse number="27">Upémaramo Pedro he'i ichupe: --Ore Jára, ore niko rohejapa va'ekue opa umi mba'e roguereko va'ekue, romoirũ haguã ndéve. ¿Mba'épepa hekoviáta oréve?</verse>
				<verse number="28">Jesús he'i ichupe kuéra: --Añetehápe ha'e peẽme, upeha árape opa mba'e oñembopyahu jevypávo, pe kuimba'éicha ou va'ekue yvy ári oguapy vaerã itrono omimbipávape, ha peẽ che moirũ va'ekue peguapy vaerã avei doce trónope pejuzga haguã umi doce tribus Israel reheguápe.</verse>
				<verse number="29">Ha opa umi oheja va'ekue hóga kuéra terã tyvýra kuéra, terã teindýra kuéra, terã túva, terã sy, terã tembireko, terã ta'ýra kuéra, terã yvy kuéra, che rehehápe, ohupity hetave vaerã cien jevyhágui ha ohupity vaerã avei pe tekove opave'ỹva.</verse>
				<verse number="30">Ha heta umi ko'ãga itenondéva itapykue vaerã; ha heta umi ko'ãga itapykuéva itenonde vaerã.</verse>
			</chapter>
			<chapter number="20">
				<verse number="1">‘Pe reino yvága pegua ojogua peteĩ óga jára osẽ va'ekuépe pyharevete ohekávo omono'õ vaerã ichupe iparral-a.</verse>
				<verse number="2">Ha oñoñe'ẽme'ẽ rire umi imono'õharã ndive ome'ẽ haguã ichupe kuéra jepiguáicha peteĩ denario pe hembiapokue rehegua ára rehe omondo ichupe kuéra omba'apóvo iparraltýpe.</verse>
				<verse number="3">Upéi osẽ jevy upe pyharevépe las nueve rupi ha ohecha ambue kuérape oĩ reíva hína plázape.</verse>
				<verse number="4">Ha he'i ichupe kuéra: “Tapeho peẽ avei pemba'apo che parraltýpe, ha ame'ẽta peẽme pe hekopete.” Ha oho hikuái.</verse>
				<verse number="5">Pe óga jára osẽ jevy asaje pyte rupi, ha upéi katu ka'aru asaje pe las tres rupi, ha ojapo jevy upéicha.</verse>
				<verse number="6">Ha ka'aru pe las cinco rupi, osẽ oho jevy upe plázape ha ojuhu jevy upépe oĩvape ojapo'ỹ rehe mba'eve, ha he'i ichupe kuéra: “¿Mba'érehe piko peẽ peime rei peína ko'ápe ára pukukue pemba'apo'ỹ rehe?”</verse>
				<verse number="7">He'i hikuái ichupe: “Avave na ore momba'apóĩgui.” Upérõ he'i ichupe kuéra: “Tapeho pemba'apo peẽ avei che yvýpe, ha ame'ẽta peẽme pe hekoitepegua.”</verse>
				<verse number="8">Ka'aru pytũvo pe mba'e jára he'i pe iparralty ñangarekohárape: “Ehenói umi mba'apohárape ha eme'ẽ ichupe kuéra pe hembiapokue repy, eñepyrũ umi itapykue va'ekuégui ha eme'ẽ ipahápe umi oike tenonde va'ekuépe.”</verse>
				<verse number="9">Upérõ oguahẽ umi oike va'ekue ka'aru las cinco rupi, ha peteĩ teĩme oñeme'ẽ peteĩ denario.</verse>
				<verse number="10">Upéi oguahẽma ramo umi omba'apo tenonde va'ekue, oimo'ã hikuái ohupityvetaha, ha oñeme'ẽ ichupe kuéra peteĩ denárionte avei.</verse>
				<verse number="11">Ha oñeme'ẽvo ichupe kuéra pe hembiapokue repy, oñepyrũ hikuái ipochy pe óga jára ndive,</verse>
				<verse number="12">ha he'i hikuái: “Ko'ã ou tapykue va'ekue niko, una hórante omba'apo kuri, ha reme'ẽ ichupe kuéra avei ore rogueropu'aka va'ekue pe tembiapo ha ára haku pukukuépe reme'ẽ háicha.”</verse>
				<verse number="13">Pe óga jára katu he'i umíva peteĩvape: “Che amigo, che ndajapói nde rehe mba'eve hekope'ỹva. ¿Ñañomongeta niko kuri ame'ẽ haguã ndéve peteĩ denario ku jepiguáicha, ajépa?</verse>
				<verse number="14">Eraha pe ne mba'éva ha tereho. Che ame'ẽse avei pe ambuépe pe ndéve ame'ẽ háicha oike tapykue ramo jepe omba'apo.</verse>
				<verse number="15">¿Ndaikatúi piko che ajapo ajaposéva upe che mba'évagui? ¿Terãpa nde pochy che che mba'e porã hague rehe?”</verse>
				<verse number="16">Upéicha umi itenondéva itapykue vaerã ha umi itapykuéva itenonde vaerã. Hetágui umi oñeconvidáva, ha umi ojeporavóva katu mbovy.</verse>
				<verse number="17">Jesús ohóvo Jerusalén kotyo omoha'eño umi doce hemimbo'e kuérape ha he'i ichupe kuéra:</verse>
				<verse number="18">--Jaha niko ñaína Jerusalénpe, ha upépe ko kuimba'éicha ou va'ekue yvy ári oñeme'ẽta umi pa'i ruvicha ha ley rehe oporombo'éva pópe kuéra ha ha'e kuéra ojeruréta hese ojejuka haguã;</verse>
				<verse number="19">ha ome'ẽta ichupe tetã ambuegua kuéra pópe oñembohory haguã hese, ha oinupã ha omosaingo haguã kurusu rehe; ha pe mbohapy arahápe katu oikove jevýta omanóva apytégui.</verse>
				<verse number="20">Upérõ oñemboja Jesús rendápe Zebedeo ra'y kuéra Jacobo ha Juan sy, imemby kuéra ndive. Ha oñesũ ha'e Jesús renondépe ojerure haguã ichupe peteĩ mba'e.</verse>
				<verse number="21">Jesús oporandu ichupe: --¿Mba'épa reipota? Ha'e he'i ichupe: --Eréna ko'ã che memby mokõi toguapy ne réinope peteĩ nde akatúape ha ambue katu nde asu kotývo.</verse>
				<verse number="22">Jesús katu he'i ichupe kuéra: --Peẽ ndapeikuaái pe pejeruréva. ¿Ikatúpa peropu'aka pe che ahasátava, pey'úvo pe vaso che hay'útavagui, ha pejebautizávo pe bautismo che ajebautizátavagui? Ha'e kuéra he'i: --Ikatu.</verse>
				<verse number="23">Ha ha'e he'i ichupe kuéra: --Añete pey'u vaerã pe che vásogui ha pejebautiza vaerã pe che bautísmope; pe peguapy haguã che akatúa terã che asu kotývo katu nda chéi ame'ẽ vaerã; oñeme'ẽ vaerã umi che Ru ombosako'i va'ekuépe.</verse>
				<verse number="24">Umi diez hemimbo'e kuéra ambue ohendúvo upéva ipochy umi mokõi ojoryvy rehe.</verse>
				<verse number="25">Jesús katu ohenói ha he'i ichupe kuéra: --Peẽ niko peikuaa, umi tetã megua mburuvicha oñembopu'akaha hese kuéra ijáraicha, ha umi mba'eguasúva ijapytépe kuéra oguerekoha ichupe kuéra ipoguýpe.</verse>
				<verse number="26">Pende apytépe katu nda upéicha va'erãi. Upéva rangue pe oñemomba'eguasuséva pende apytépe, oiko vaerã pene rembijokuái ramo;</verse>
				<verse number="27">ha oimeraẽva itenondeséva pende apytépe, oiko vaerã pende rembiguái ramo.</verse>
				<verse number="28">Upéicha avei che kuimba'éicha aju va'ekue yvy ári ndajúi aporojokuái haguã, ajejokuaiuka haguãnte uvei ha ame'ẽ haguã che rekove heta repyrã ramo.</verse>
				<verse number="29">Ha'e kuéra osẽvo ohóvo Jerico ciudádgui, genteta oho Jesús rapykuéri.</verse>
				<verse number="30">Ha oĩ upépe mokõi ohecha'ỹva oguapýva hína tape yképe, ha ohendúvo Jesús ohasaha ohóvo, osapukái hikuái: --¡Karai, David ra'y, ore poriahuverekomína!</verse>
				<verse number="31">Ha umi gente ipochy ichupe kuéra omokirirĩ haguã, ha upépe katu ha'e kuéra osapukái hatãve: --¡Karai, David ra'y, ore poriahuverekomína!</verse>
				<verse number="32">Upévo Jesús opyta, ohenói umi ohecha'ỹvape ha he'i ichupe kuéra: --¿Mba'épa peipota ajapo pende rehe?</verse>
				<verse number="33">Ha'e kuéra he'i ichupe: --Karai, torohecha.</verse>
				<verse number="34">Ha Jesús oiporiahuverekoite ichupe kuéra ha opoko hesa kuéra rehe. Ha upevovete umi ohecha'ỹ va'ekue ohecha ha oho Jesús rapykuéri.</verse>
			</chapter>
			<chapter number="21">
				<verse number="1">Oñemo'aguĩvo Jerusaléngui oguahẽ hikuái Betfagépe, pe cerro hérava Olivoty ypýpe, ha upégui Jesús omondo mokõi hemimbo'e kuérava,</verse>
				<verse number="2">ha he'i ichupe kuéra: --Tapeho amo pueblo ñande ypýpe oĩvape ha upépe pejuhúta peteĩ burra oñeñapytĩva hína ha peteĩ burro ra'y hendive. Pejora ha peru chéve.</verse>
				<verse number="3">Ha oime ramo mba'e oje'éva peẽme, peje ichupe, Ñandejára oikotevẽha hese kuéra ha ohejáta peru.</verse>
				<verse number="4">Upéva ojehu oiko haguã hekópe pe ñemoñe'ẽhára he'i va'ekue pe ikuatiápe:</verse>
				<verse number="5">Peje umi Sionguápe: “Péina ou pende Rey, ojejapo'ỹva oguapy oúvo peteĩ burro ra'y ári, tymba mba'e pohýi ogueraháva memby.”</verse>
				<verse number="6">Upérõ hemimbo'e kuéra oho ha ojapo Jesús he'i haguéicha ichupe kuéra.</verse>
				<verse number="7">Ogueraha hikuái pe burra imemby reheve Jesúspe ha ha'e kuéra omoĩ hi'ári ijao kuéra ha Jesús ojupi.</verse>
				<verse number="8">Ha pe genteta oipyso ijao kuéra haperãme, ha ambue kuéra katu oikytĩ yvyra rakã ha omyasãi pe tape rehe.</verse>
				<verse number="9">Ha umi tenonde ohóva ha umi tapykue pegua, oñepyrũ osapukái: --¡Gloria pe rey David ra'ýpe! ¡Toñemomba'eguasu pe Tupã Ñandejára rérape oúva! ¡Gloria Tupã Ñandejárape!</verse>
				<verse number="10">Oikévo Jesús Jerusalénpe, umi upepegua oñemondyipa ha heta oime oporandúva: --¿Máva piko kóva?</verse>
				<verse number="11">Ha umi gente he'i: --Jesús ku ñemoñe'ẽhára oúva hína Nazaret Galilea peguágui.</verse>
				<verse number="12">Upéi Jesús oike tupaópe ha omosẽmba okápe umi upépe oñemúvape. Ombojaparopa umi plata ocambiáva mesa kuéra, ha umi pykasu rehe oñemúva guapyha kuéra;</verse>
				<verse number="13">ha he'i ichupe kuéra: --Tupã Ñandejára Kuatiañe'ẽme he'i: “Che róga oñembohéra vaerã óga oñeñembo'eha”; peẽ katu pejapo peína ichugui mondaha kuára.</verse>
				<verse number="14">Pe tupaópe oñemboja Jesús rendápe umi ohecha'ỹva ha ikarẽva, ha ha'e omonguera ichupe kuéra.</verse>
				<verse number="15">Ha umi pa'i ruvicha ha ley rehe oporombo'éva katu ohechávo umi techapyrã Jesús ojapóva, ha ohendúvo umi mitã kuéra osapukáiva tupaópe: “¡Gloria pe rey David Ra'ýpe!”, ipochy hikuái</verse>
				<verse number="16">ha he'i Jesúspe: --¿Rehendúpa mba'épa he'i hikuái? Ha Jesús he'i ichupe kuéra: --Ahendu aína. ¿Máramopa ndapeleéi pe Tupã Ñandejára Kuatiañe'ẽme he'íva ko'ã mba'e rehe? He'i kóicha: Rembopurahéi umi mitã mimi ha umi okambúvape che momba'eguasu haguã hekoitépe.</verse>
				<verse number="17">Ha oheja ichupe kuéra ha osẽ pe ciudádgui pe pueblo Betania peve ha opyta upépe upe pyharépe.</verse>
				<verse number="18">Pyhareve, Jesús ou jevývo pe ciudádpe iñembyahýi.</verse>
				<verse number="19">Ha ohecha peteĩ higo máta tape yképe, oñemboja hese ha ndojuhúi mba'eve pe higo máta rehe hogue mante. Upérõ Jesús he'i pe higo mátape: --¡Máramoke anive nde'a! Ha upevovete pe higo máta ipirupa.</verse>
				<verse number="20">Ohechávo upéva umi hemimbo'e kuéra ohecharamoite ha oporandu Jesúspe: --¿Mba'éicha rupi piko pe higo máta ipirupa pya'eite?</verse>
				<verse number="21">Jesús he'i ichupe kuéra: --Añetehápe ha'e peẽme, pejerovia ramo py'amokõi'ỹ rehe, nda kóva añói, ko higo máta rehe ajapóva, ikatúta pejapo, ikatu vaerã peje avei ko cérrope: “Ejei ko'águi ha ejeity márpe”, ha oiko vaerã upéicha.</verse>
				<verse number="22">Ha opa mba'e peẽ pejeruréva pene ñembo'e rupi pejerovia ramo, pehupity vaerã.</verse>
				<verse number="23">Upéi Jesús oike pe tupaópe, ha oporombo'e jave upépe hína, oguahẽ hendápe umi pa'i ruvicha ha karai kuéra Israel pegua ha oporandu hikuái ichupe: --¿Máva autoridad rupípa rejapo ko'ã mba'e? ¿Mávapa ome'ẽ ra'e ndéve ko autoridad?</verse>
				<verse number="24">Jesús he'i ichupe kuéra: --Che aporandúta avei peẽme peteĩ mba'e, ha peje ramo chéve, ha'éta peẽme máva autoridad rupípa ajapo ko'ã mba'e.</verse>
				<verse number="25">¿Mávapa ome'ẽ raka'e Juánpe autoridad oporobautiza haguã? ¿Tupã Ñandejára, terãpa yvypóra kuéra? Ha ha'e kuéra katu oñepyrũ oñomongeta oñondive kuéra ha he'i: --Ja'e ramo Tupã Ñandejára ome'ẽ hague ichupe pe autoridad, he'íta ñandéve: “¿Mba'e rehepa aipóramo ndaperoviái ra'e ichupe?”</verse>
				<verse number="26">Ha ja'e ramo yvypóra kuéra hague, jakyhyje umi géntegui, opavave ogueroviágui Juan Tupã Ñandejára remimbou hague.</verse>
				<verse number="27">Upéva rehe he'i hikuái Jesúspe: --Ndoroikuaái. Ha Jesús he'i ichupe kuéra: --Upéicharamo che avei nda'e mo'ãi peẽme máva autoridad rupípa ajapo ko'ã mba'e.</verse>
				<verse number="28">Ha Jesús he'i ichupe kuéra: --¿Mba'épa hi'ã peẽme? Peteĩ kuimba'e oguereko mokõi ta'ýra, ha he'i pe ijypykuépe: “Che ra'y, tereho emba'apo che parraltýpe.”</verse>
				<verse number="29">Ha pe ta'ýra he'i ichupe: “¡Ndaha mo'ãi!”, ha upéi katu ombyasy ha oho.</verse>
				<verse number="30">Upéi pe túva oho pe ta'ýra ambue rendápe ha he'i avei ichupe upéicha, ha ha'e he'i: “Néi, che ru, aháta”, ha ndohói.</verse>
				<verse number="31">¿Mávapa umi ta'ýra mokõivévagui ojapo pe túva rembipota? Ha ha'e kuéra he'i: --Pe ita'ýra pe tenonde guare. Upérõ Jesús he'i ichupe kuéra: --Añetehápe ha'e peẽme, umi impuesto cobrahára ha umi kuña reko vai oike tenondeha pende hegui Tupã Ñandejára réinope.</verse>
				<verse number="32">Juan Bautista niko ou va'ekue pene mbo'évo pe tape porã rehe, ha ndaperoviái va'ekue ichupe; umi impuesto cobrahára ha kuña reko vai kuéra katu oguerovia va'ekue ichupe. Peẽ pehecha va'ekue upéva ha upéicha ramo jepe napeñearrepentíri perovia haguã ichupe.</verse>
				<verse number="33">‘Pehendu ko caso ambue kóva: Oiko va'ekue peteĩ karai oñotỹ va'ekue parral ijyvýpe; ha omongorapy, ha ojapo peteĩ parral'a rykuere ryrurã, ha omopu'ã avei peteĩ torre omaña haguã upe guive ijyvy rehe. ‘Upéi katu oalquila pe ijyvy mba'apohára kuérape ha oho mombyry.</verse>
				<verse number="34">Ha oguahẽma ramo pe hi'a oipo'o haguã ára omondo hembiguái kuérape umi mba'apohára rendápe pe parral jepo'opyre imba'erãva piári.</verse>
				<verse number="35">Umi mba'apohára kuéra katu ojapyhy umi tembiguáipe ha peteĩme oinupã heta, pe ambuépe ojuka, ha pe ambuevépe katu ombo'ita hikuái.</verse>
				<verse number="36">Pe karai omondo jevy hetave hembiguái kuérape tenonderã omondo va'ekuégui; ha umi mba'apohára katu ojapo jevy hese kuéra umi tenonderã guare rehe ojapo haguéicha.</verse>
				<verse number="37">‘Ipahápe omondo ta'ýra teépe, he'ígui: “Che ra'ýpe omomba'e vaerã hikuái.”</verse>
				<verse number="38">Ohechávo pe ta'ýrape katu umi mba'apohára he'i ojupe kuéra: “Kóva hína ko'ã mba'e jararã, jajuka opyta haguã ñandéve ko'ã mba'e.”</verse>
				<verse number="39">Ha ojapyhy hikuái ichupe, ogueraha upégui, ha ojuka.</verse>
				<verse number="40">Upéi Jesús oporandu: --Pe yvy jára ouha ára, ¿mba'épa ojapóne umi mba'apohára rehe?</verse>
				<verse number="41">Ha he'i hikuái ichupe: --Ohundipa vaerã umi tekove vaípe, oiporiahuvereko'ỹ rehe, ha ome'ẽ vaerã pe ijyvy ambue mba'apohára ome'ẽ va'erãme ichupe pe mba'e jepo'opyre imba'erãva.</verse>
				<verse number="42">Upérõ Jesús he'i ichupe kuéra: --¿Máramopa ndapeleéi pe Tupã Ñandejára Kuatiañe'ẽ? He'íva kóicha: Pe ita umi óga apohára omboyke va'ekuégui oiko pe ita tekotevẽvéva. Upéva ojapo Tupã Ñandejára ha ñande jahecha mba'e techapyrãicha.</verse>
				<verse number="43">Upéva rehe che ha'e peẽme, Tupã Ñandejára oipe'ataha pe iréino pende hegui ha ome'ẽtaha umi ome'ẽ va'erãme ichupe pe mba'e mono'õmbyre imba'erãva.</verse>
				<verse number="44">Ha pe ita katu, oimeraẽva ho'áva hi'ári, opẽmba vaerã; ha upe ho'áva ári pe ita katu omongu'i tumi vaerã.</verse>
				<verse number="45">Umi pa'i ruvicha ha fariseo kuéra ohendúvo umi caso Jesús omombe'úva ohechakuaa hikuái upe he'íva he'iha hese kuéra.</verse>
				<verse number="46">Ha ojapyhyse mo'ã hikuái ichupe, okyhyjénte umi géntegui, ha'ekuéra oguerekógui ichupe Tupã Ñandejára remimbou ramo.</verse>
			</chapter>
			<chapter number="22">
				<verse number="1">Jesús oñepyrũ oñe'ẽ jevy ichupe kuéra ñembojoja rupi ha he'i:</verse>
				<verse number="2">--Pe reino yvága pegua ojogua peteĩ mburuvicha guasu ojapo va'ekuépe karuguasu ta'ýra mendahápe guarã.</verse>
				<verse number="3">Omondo hembiguái kuérape ohenói haguã umi oñeconvida va'ekuépe, ha ha'e kuéra ndouséi.</verse>
				<verse number="4">Omondo jevy ambue hembiguái kuérape ha he'i ichupe kuéra: “Peje umi oñeconvida va'ekuépe, oĩmbamaha che rembi'u. Ajukaukáma che toro ha che rymba kuéra ikyráva ha oĩmbáma; peju ko mendahápe.”</verse>
				<verse number="5">Ha umi oñeconvida va'ekue katu nopenáiri. Peteĩ ha'e kuérava oho ikokuépe, ambue oho iñemuháme,</verse>
				<verse number="6">ha ambue kuéra katu ojapyhy pe rey rembiguái kuérape ha oinupã ojuka peve.</verse>
				<verse number="7">Upérõ pe rey ipochy eterei ha omondo isoldado kuéra ojuka haguã umi porojukaharépe ha ohapy haguã pe iciudad kuéra.</verse>
				<verse number="8">Upéi katu he'i hembiguái kuérape: “Oĩmbaitéma pe mendahápe guarã, ha umi oñeconvida va'ekue katu nomerecéi ojejapo ichupe kuéra mba'e ramo.</verse>
				<verse number="9">Tapeho aipóramo umi tape kurusu rupi ha peconvida pe mendahápe guarã opa umi pejuhúvape.”</verse>
				<verse number="10">Umi tembiguái osẽ umi tape rupi ha ombyatypa opa ojuhúvape, ivaíva ha imarangatúvape; ha upéicha pe ogapy henyhẽmba géntegui pe mendarã.</verse>
				<verse number="11">‘Upéi katu pe rey oike ohecha haguã umi oñeconvida va'ekuépe, ha ohecha upépe peteĩ kuimba'e oñemonde'ỹvape mendahápe guarãicha.</verse>
				<verse number="12">Ha he'i ichupe: “Che amigo, ¿mba'éicha rupi piko reike ko'ápe reñemonde'ỹ rehe mendahápe guarãicha?” Ha pe kuimba'e katu okirirĩ ete.</verse>
				<verse number="13">Upérõ pe rey he'i umi mesápe ojejokuáivape: “Peipykua ha peipokua ha pemosẽ okápe pytũnguýpe, upe nasẽ ha hãi pururũ haguãme.”</verse>
				<verse number="14">Ha Jesús oñe'ẽmbávo he'i: --Heta umi oñeconvidáva, ha mbovy umi ojeporavóva.</verse>
				<verse number="15">Upérõ umi fariseo oje'ói ha oñemoĩ peteĩ ñe'ẽme mba'éichapa ikatúne oity Jesúspe iñe'ẽ rehe omoĩ vai haguã ichupe.</verse>
				<verse number="16">Ha omondo hikuái hendápe umi fariseo remimbo'éva ha Herodes partido reheguávape, he'i haguã Jesúspe: --Mbo'ehára, roikuaa niko nde ereha pe añetéva ha reporombo'eha hekopete Ñandejára rape rehe, repena'ỹ rehe yvypóra kuéra he'íva rehe, nderejuzgáigui yvypóra kuérape ojehechauka háicha rehe.</verse>
				<verse number="17">Eréna oréve aipóramo mba'épa hi'ã ndéve, ¿rome'ẽ va'erãpa impuesto pe mburuvicha guasúpe, terãpa ahániri?</verse>
				<verse number="18">Jesús katu ohechakuaa ipy'apy vai kuéra ha he'i ichupe kuéra: --Peẽ tekove rova mokõi, ¿mba'e rehe piko pe che moñuhãse peína?</verse>
				<verse number="19">Pehechauka chéve pe plata pe impuesto ojepagaha. Ha ogueru hikuái ichupe upe plata.</verse>
				<verse number="20">Ha ohechávo Jesús oporandu ichupe kuéra: --¿Máva ra'anga ha máva réra piko ko oĩva hese?</verse>
				<verse number="21">Ha he'i hikuái ichupe: --Mburuvicha César ra'anga. Upérõ Jesús he'i ichupe kuéra: --Peme'ẽ pe mburuvichápe pe mburuvicha mba'éva, ha Tupã Ñandejára mba'éva katu peme'ẽ Tupã Ñandejárape.</verse>
				<verse number="22">Ohendúvo upéva ohecharamoite hikuái ha oheja ichupe ha oje'ói.</verse>
				<verse number="23">Upe árape voi saduceo kuérava oho Jesús rendápe. Ha'e kuéra ndogueroviái omanóva oikove jevyha, upéva rehe omoĩ hikuái ichupe ko caso:</verse>
				<verse number="24">--Mbo'ehára, Moisés niko he'i va'ekue peteĩ kuimba'e omendáva omano ramo oheja'ỹ rehe ta'yre, tyvýra omenda va'erãha hembirekore rehe omoñemoñare haguã pe tyke'ýra omano va'ekuépe.</verse>
				<verse number="25">Ore apytépe niko oĩ siete ojoyke'y kuéra. Pe ijypykue omenda va'ekue ha omano, ha nda ita'ýraigui oheja hembirekore tyvýrape.</verse>
				<verse number="26">Upéicha ojehu avei pe mokõiha ha mbohapyhápe, ha upéicha pe sieteha peve.</verse>
				<verse number="27">Ha ipahápe omano avei pe kuña.</verse>
				<verse number="28">Pe jeikove jevyha árape, ¿máva rembirekótapa pe kuña ko umi sieteve rembirekovéva?</verse>
				<verse number="29">Jesús he'i ichupe kuéra: --Peẽ pejejavy ndapeikuaáigui Tupã Ñandejára Kuatiañe'ẽ ha pe Tupã Ñandejára pu'aka.</verse>
				<verse number="30">Umi omano va'ekue oikove jevy ha'ára nomendavéima vaerã ha nome'ẽvéima vaerã itajýra kuéra mendarã, ha'e kuéra umi Tupã Ñandejára ángel oĩva yvágapeichantema vaerã.</verse>
				<verse number="31">Ha omano va'ekue oikove jevy va'erãha rehe katu ¿piko ndapeleéi pe Tupã Ñandejára voi he'i va'ekue peẽme?, he'i ramo:</verse>
				<verse number="32">“Che ha'e pe Abraham ha Isaac ha Jacob Tupã.” Tupã Ñandejára ndaha'éi omanóva Tupã, oikovéva Tupãnte.</verse>
				<verse number="33">Ohendúvo upéva umi gente ohecharamoite pe Jesús oporombo'e háicha.</verse>
				<verse number="34">Umi fariseo ohendúvo Jesús omokirirĩ hague umi saducéope, oñembyaty hikuái,</verse>
				<verse number="35">ha peteĩ ha'e kuérava ley rehe oporombo'éva, oipy'ara'ãvo ichupe, oporandu:</verse>
				<verse number="36">--Mbo'ehára, ¿mávapa pe Tupã Ñandejára rembiapoukapy tuichave mba'éva?</verse>
				<verse number="37">Jesús he'i ichupe: --“Ehayhu Ñandejára ne Tupãme nde py'aite guive, na ánga apytete guive ha ne arandukue reheve.”</verse>
				<verse number="38">Kóva ha'e pe tembiapoukapy tuichavéva ha pe tenondeguáva.</verse>
				<verse number="39">Ha pe mokõiha ojogua ichupe, he'i kóicha: “Ehayhu nde rapichápe rejehayhu háicha nde jupe voi.”</verse>
				<verse number="40">Ko'ã tembiapoukapy mokõi ári oĩmba pe Moisés ley ha umi ñemoñe'ẽhára ombo'e va'ekue.</verse>
				<verse number="41">Jesús oñe'ẽ umi fariseo kuéra oñembyaty va'ekuépe,</verse>
				<verse number="42">ha oporandu ichupe kuéra: --¿Mba'épa hi'ã peẽme pe Cristo?, ¿máva ra'ýpa? Ha he'i hikuái: --David ra'y.</verse>
				<verse number="43">Upérõ Jesús he'i ichupe kuéra: --¿Mba'éichapa aipóramo David, Espíritu Santo rupi ombohéra ichupe Ñandejára? he'i ramo:</verse>
				<verse number="44">Ñandejára he'i che Járape: “Eguapy che akatúape, che amoĩmba peve umi nde rehe ija'e'ỹvape nde py guýpe.”</verse>
				<verse number="45">¿Mba'éicha piko aipóramo pe Cristo David Ra'ýta, ko David voi ombohérava ichupe ñande Jára?</verse>
				<verse number="46">Ha avave ndaikatúi ombohovái ichupe peteĩ ñe'ẽmente jepe, ha upete guive avave noñeha'ãvéi oporandúvo ichupe mba'eve.</verse>
			</chapter>
			<chapter number="23">
				<verse number="1">Uperire Jesús oñe'ẽ umi gente ha hemimbo'e kuérape ha he'i:</verse>
				<verse number="2">--Umi ley rehe oporombo'éva ha fariseo kuéra oguereko autoridad oikuaauka haguã pe Moisés ley.</verse>
				<verse number="3">Upéva rehekena pene ñe'ẽrendu ichupe kuéra ha pejapo opa ha'e kuéra he'íva peẽme; ha anínte pejapo pe ha'e kuéra ojapo háicha, ha'e kuéra he'i peteĩ mba'e ha ndojapói pe he'i háicha.</verse>
				<verse number="4">Oñapytĩ mba'e pohýi ikatu'ỹva jaropu'aka ha omoĩ umi gente ape rehe umi mba'e ha'e kuéra voi ikuã peteĩmente jepe oñatõise'ỹva oporopytyvõ haguã.</verse>
				<verse number="5">Ha opa umi mba'e ojapóva tembiecharãnte ojapo. Omoĩ isyva ha ijyva kuéra rehe vakapi ipyporãvévape Tupã Ñandejára ñe'ẽ mbykymi, ha ombopukuve ijao jeguaha.</verse>
				<verse number="6">Oguapyse umi guapyha iporãvévape karu guasuhápe ha sinagoga kuérape,</verse>
				<verse number="7">ha oipota oñemomaitei ichupe kuéra karai guasúicha cállepe, ha umi gente te'i ichupe kuéra mbo'ehára.</verse>
				<verse number="8">‘Peẽ katu ani peñembohéra mbo'ehára, peteĩ añóntegui pe pene mbo'ehára, ha upéva pe Cristo, ha peẽ ojoryvy kuerapágui.</verse>
				<verse number="9">Ha ani pembohéra pende ru avavépe ko yvy ári, peteĩ añóntegui pende Ru upe yvágape oĩva.</verse>
				<verse number="10">Terã ani peñembohéra mburuvicha, Cristo añóntegui pende ruvicha.</verse>
				<verse number="11">Pe tuichavéva pende apytépe pe tembiguáicha ojejokuaiuka vaerã.</verse>
				<verse number="12">Ha upe oñembotuvicháva ojupe ojerereko vaerã mba'eve ramo, ha pe oñemomba'eguasu'ỹva katu ojerereko vaerã mba'eguasu ramo.</verse>
				<verse number="13">‘¡Angái peẽ mbo'ehára ha fariseo kuéra rova mokõi! Pembotýva pe reino yvága pegua rokẽ ani haguã ambue kuéra oike, ha peẽ voi ndapeikéiri ha ndapehejái oike umi oikesévape.</verse>
				<verse number="14">‘¡Angái peẽ mbo'ehára ha fariseo kuéra rova mokõi! Peipe'áva hóga kuéra umi viúdagui ha upéi katu pembohasa haguã peñembo'e puku gua'u. Upéva rehe peẽ pehupity vaerã castigo ipohyivéva.</verse>
				<verse number="15">‘¡Angái peẽ mbo'ehára ha fariseo kuéra rova mokõi! Pehóva opa rupi ko yvy ári ha mar jerekuévo pemoinge haguã pe máva akãme pene religión, ha upéva pejapóma ramo katu pejapo ichugui Aña retã ra'y mokõi jevyve pende hegui.</verse>
				<verse number="16">‘¡Angái peẽ sambyhyhára resatu! Pejéva: “Oime ramo ome'ẽva iñe'ẽ ojuráva tupao rehe, upéva mba'eve, ojura ramo pe óro tupao pegua rehe katu, ojapo vaerã pe iñe'ẽ”.</verse>
				<verse number="17">¡Peẽ tekove tavy resatu! ¿Mávapa mba'eguasuve, pe óro terãpa pe tupao omomarangatúva pe órope?</verse>
				<verse number="18">Ha peẽ peje avei: “Oime ramo ome'ẽva iñe'ẽ ojurávo pe altar rehe, upéva mba'eve, ojura ramo pe mba'e me'ẽmby altar ári oĩva rehe katu, ojapo vaerã pe iñe'ẽ.”</verse>
				<verse number="19">¡Peẽ tekove tavy resatu! ¿Mávapa mba'eguasuve, pe mba'e me'ẽmby terãpa pe altar omomarangatúva pe mba'e me'ẽmbýpe?</verse>
				<verse number="20">Pe ojuráva altar rehe ndojurái pe altar rehe añó, ojura avei opa pe hi'ári oĩva rehe;</verse>
				<verse number="21">ha pe ojuráva pe tupao rehe, ndojurái pe tupao rehe añó, ojura avei Tupã Ñandejára upépe oĩva rehe.</verse>
				<verse number="22">Pe ojuráva yvága rehe, ojura avei Tupã Ñandejára trono rehe ha ojura avei Tupã Ñandejára rehe voi upépe oguapýva hína.</verse>
				<verse number="23">‘¡Angái peẽ mbo'ehára ha fariseo kuéra rova mokõi! Peme'ẽva Tupã Ñandejárape diezmo menta ha anís ha comínogui ha pemboykéva umi ley mbo'epyre rehegua tuichavéva, hekopeteguáva ha poriahuvereko ha jerovia. Pejapo tapia vaerã umíva umi mba'e, peheja'ỹ rehe ko'ã mba'e avei.</verse>
				<verse number="24">¡Peẽ niko sambyhyhára resatu, pemboguáva ñati'ũ ha pemokõva camello!</verse>
				<verse number="25">‘¡Angái peẽ mbo'ehára ha fariseo kuéra rova mokõi! Pemopotĩva umi vaso ha ña'ẽmbe ijapéguio ha hyepýpe katu henyhẽ umi mba'e pemonda va'ekue mba'epota tarovágui.</verse>
				<verse number="26">Ehendúke, nde fariseo resatu: emopotĩ raẽ pe vaso ha ña'ẽmbe hyepýguio ha ipotĩmba vaerã opytávo ijape avei.</verse>
				<verse number="27">‘¡Angái peẽ mbo'ehára ha fariseo kuéra rova mokõi! Pejoguáva umi sepultura momorotĩmbyrepe iporãva okáguio, ha hyepy katu henyhẽ te'õngue kanguekue ha opaichagua mba'e ky'águi.</verse>
				<verse number="28">Upeichaite avei peẽ, pene porãvaicha pende apéguio yvypóra kuéra renondépe ha pende py'apýpe katu pene renyhẽ tova mokõiha ñañágui.</verse>
				<verse number="29">‘¡Angái peẽ mbo'ehára ha fariseo kuéra rova mokõi! Pemopu'ãva umi ñemoñe'ẽhára oñeñotỹ hague renda ha pembojeguáva umi imarangatúva momandu'aha,</verse>
				<verse number="30">ha upéi katu peje: “Jaikove rire ñande ypykuéra árape na ñaiméi vaerã mo'ã hendive kuéra umi ñemoñe'ẽhára jejukápe.”</verse>
				<verse number="31">Ha upéicha pehechauka peẽha voi umi ñemoñe'ẽhára jukahare ñemoñare;</verse>
				<verse number="32">ha upéicha oikopáta pende po rupi pe pende ru kuéra omoñepyrũ va'ekue.</verse>
				<verse number="33">‘¡Peẽ mbói ha mbói ñemoñare! ¿Mba'éichapa pejehuíta pe castigo Aña retãme?</verse>
				<verse number="34">Upéva rehe che amondóta peẽme ñemoñe'ẽhára ha iñarandúva ha mbo'ehára, ha peẽ katu pejukáta ha pehupíta kurusu rehe ha'e kuéravape, ha ambue kuérape katu peinupãta pene sinagoga kuéra rupi ha pemoñáta peteĩ puéblogui ambuépe;</verse>
				<verse number="35">ha upéichape ho'apa haguã pende ári pe culpa opa umi imarangatúva ojejuka va'ekue rehe ko yvy ári, Abel upe imarangatuete va'ekue mano guive, Zacarías Berequías ra'y mano peve, upe peẽ pejuka va'ekue tupaópe altar pa'ũme.</verse>
				<verse number="36">Añete ha'e peẽme, ko'ã mba'e rehegua culpa ho'apa va'erãha ko'ã gente ko'ãgagua ári.</verse>
				<verse number="37">‘¡Jerusalén, Jerusalén, rejukáva ñemoñe'ẽhára kuérape ha rembo'itáva umi ndéve Tupã Ñandejára omboúvape! ¡Mbovy jevy piko ambyatyse raka'e nde ra'y kuéra, pe ryguasu ombyaty háicha imemby kuéra ipepo guýpe, ha ndereipotái!</verse>
				<verse number="38">Pema'ẽke, opytáko pende róga taperéicha;</verse>
				<verse number="39">ha'éko peẽme nda pe che recha mo'ãveimaha oguahẽ peve pe ára peje haguã: “Toñemomba'eguasu pe oúva Ñandejára rérape.”</verse>
			</chapter>
			<chapter number="24">
				<verse number="1">Jesús osẽ pe tupaógui ha ohóma jave hína hemimbo'e kuéra oñemboja hendápe ha ohechauka ichupe pe tupao.</verse>
				<verse number="2">Ha Jesús katu he'i ichupe kuéra: --¿Pehechapámapa peẽ ko'ã mba'e? Añetehápe ha'e peẽme, ndopyta mo'ãiha ko'ápe ita ojo'ári.</verse>
				<verse number="3">Upérõ oho hikuái pe cerro Olivoty héravape, ha oguapy jave hína Jesús upépe, hemimbo'e kuéra oho he'i ichupe ñemiháme: --Roipota niko ere oréve araka'épa ojehúta ko'ã mba'e. ¿Mba'erupípa roikuaáta reju aguĩmaha ha opatamaha ko mundo?</verse>
				<verse number="4">Ha Jesús he'i ichupe kuéra: --Pema'ẽke. Anítei avave pene mbotavy.</verse>
				<verse number="5">Heta ou vaerã che rérape ha he'i vaerã: “Che ha'e pe Cristo”, ha ombotavy vaerã hetápe.</verse>
				<verse number="6">Peẽ pehendu vaerã oñeñe'ẽ ha oñemoherakuã ramo guerra, ha ani peñemondýi, upéichante vaerã voi; opáichavo ne'ĩra mo'ãi gueteri ko mundo paha.</verse>
				<verse number="7">Opu'ã vaerã tetã nguéra ojuehe, ha peteĩ tetã oñorairõ vaerã ambue tetã ndive; ha oĩ vaerã mba'asy ha ñembyahýi ha yvy ryrýi heta henda rupi.</verse>
				<verse number="8">Opáichavo ko'ã mba'e jehasa asy ñepyrũhánte vaerã.</verse>
				<verse number="9">‘Upérõ pene me'ẽ vaerã hikuái pehasa asy haguã ha pejejuka vaerã ha opavave ndaija'éi vaerã pende rehe che réra rehe.</verse>
				<verse number="10">Umiha árape heta ijerovia poi vaerã ha ndojuayhúi ha oñotraiciona vaerã.</verse>
				<verse number="11">Heta opu'ã vaerã he'íva ojehe kuéra Tupã Ñandejára remimbouha ha ombotavy vaerã hetápe.</verse>
				<verse number="12">Ha tuicha eterei va'erãgui pe ñaña, heta ndojohayhuvéi vaerã.</verse>
				<verse number="13">Pe opyta hatãva ipaha peve katu ojesalva vaerã.</verse>
				<verse number="14">Ha pe Tupã Ñandejára reino rehegua ñe'ẽ oñemoherakuã vaerã opa rupi yvy jerekuévo, opa tetã megua oikuaa haguã, ha uperire katu oguahẽ vaerã pe ipaha.</verse>
				<verse number="15">‘Pe ñemoñe'ẽhára Daniel kuatia ñe'ẽme ha'e oñe'ẽ va'ekue upe oporomongy'áva ha oporombyaíva rehe; ha peẽ pehecha ha'ára oñemoĩ ramo upéva tupaópe pe tenda marangatúpe, --pe oleéva, toikuaa--,</verse>
				<verse number="16">upeha árape umi oĩva Judéape tojehui cerro kotývo.</verse>
				<verse number="17">Ha upeha árape oime ramo oĩva hóga azotea ári, ani oguejy oguenohẽ haguã mba'eve hógagui,</verse>
				<verse number="18">ha oĩ ramo ñúme, ani ojevy ijao piári.</verse>
				<verse number="19">¡Angái umi kuña umiha árape hye guasúva terã imemby kambúva!</verse>
				<verse number="20">Peñembo'e Tupã Ñandejárape ani haguã pejehui ro'y jave terã pytu'uha árape;</verse>
				<verse number="21">oiko va'erãgui umiha árape jehasa asy tuicháva oiko'ỹ haguéicha ko mundo ñepyrũha guive, ha oikove'ỹma vaerã uperire.</verse>
				<verse number="22">Ha Tupã Ñandejára omombyky'ỹ ramo umíva umi ára, ndojesalvái vaerã avave; upéva rehe omombyky vaerã umi ha'e oiporavo va'ekue rayhupápe.</verse>
				<verse number="23">‘Ha oime ramo umiha árape he'íva peẽme: “Péinako ko'ápe pe Cristo” terã “Péina pépe”, ani perovia.</verse>
				<verse number="24">Heta ou va'erãgui he'íva ojehe ha'eha pe Cristo ha Tupã Ñandejára remimbouha; ha ojapo vaerã mba'eguasu ha techapyrã ombotavy haguã ikatu ramo umi Tupã Ñandejára rembiporavo pyrépe jepe.</verse>
				<verse number="25">Pomomarandúma umi mba'e oiko mboyve.</verse>
				<verse number="26">Upéva rehe he'i ramo peẽme: “Péina oime hína pe ñúme”, ani peho; terã he'i ramo: “Péina ko'ápe oime ogapýpe”, ani perovia.</verse>
				<verse number="27">Pe ára vera ojehecha háicha kuarahy resẽ guive kuarahy reike peve, upéicha vaerã aju ha'ára che kuimba'éicha aju va'ekue yvy ári.</verse>
				<verse number="28">Pe te'õngue oĩháme, upépe oñembyaty vaerã umi yryvu ho'u haguã.</verse>
				<verse number="29">‘Ha umi jehasa asy ára rire mínte, kuarahy iñypytũmba vaerã, jasy ndohesape mo'ãvéi, ha estrella kuéra ho'a vaerã yvágagui, ha umi yvága pu'aka jepe omymyimba vaerã.</verse>
				<verse number="30">Upérõ ko kuimba'éicha ou va'ekue yvy ári señal ojehecha vaerã yvága rehe, ha opa tetã rupigua kuéra ojahe'opa vaerã ha ohecha vaerã pe kuimba'éicha ou va'ekue yvy áripe ou ramo arai apytépe pu'aka ha mimbipa reheve.</verse>
				<verse number="31">Ha oñehendu vaerã turu hatã ipúva, ha pe kuimba'éicha ou va'ekue yvy ári omondo vaerã hi'ángel kuéra ombyatypa haguã hembiporavopyre kuéra umi irundyve yvytu oipejuháguio yvy jerekuévo.</verse>
				<verse number="32">‘Pe higo mátagui peikuaa: Pe hakã ikyrỹi ha hogue roky ñepyrũ vove, peikuaa oguahẽmaha ára haku.</verse>
				<verse number="33">Upéicha avei, pehecha ramo oiko ko'ã mba'e peikuaa hi'aguĩmaha pe kuimba'éicha oguejy va'ekue yvy ári ou jevy haguã.</verse>
				<verse number="34">Añetehápe ha'e peẽme: ko'ã mba'e oikopa va'erãha omano mboyve ko'ã gente ko'ãgagua.</verse>
				<verse number="35">Yvága ha yvy opa vaerã, che ñe'ẽ katu tapia guarã.</verse>
				<verse number="36">‘Upe ára terã hi'hóra katu avave ndoikuaái, umi ángel yvága pegua ndoikuaái ha pe Tupã Ñandejára Ra'y jepe ndoikuaáinte avei. Che Ru añoite mante oikuaa.</verse>
				<verse number="37">‘Umi ára Noé oikove ramo guaréicha ko yvy ári, upéicha vaerã avei ou jevy ha'ára pe kuimba'éicha ou va'ekue yvy ári.</verse>
				<verse number="38">Umi árape pe diluvio mboyve, umi gente oiko va'ekue okaru ha ho'uha rehe, omenda ha omomenda tajýra kuéra, pe ára Noé oike hague peve pe árcape;</verse>
				<verse number="39">ha ndohechakuaái va'ekue hikuái pe diluvio oguahẽha ára peve ha ohundipa ichupe kuéra. Upéicha vaerã avei ou jevy ha'ára pe kuimba'éicha ou va'ekue yvy ári.</verse>
				<verse number="40">Upeha árape mokõi kuimba'e oĩ vaerã hína oñondive ñúme, pe peteĩ ojereraha vaerã ha pe ambue katu opyta vaerã.</verse>
				<verse number="41">Mokõi kuña oñembiso vaerã hína, pe peteĩ ojereraha vaerã ha pe ambue katu opyta vaerã.</verse>
				<verse number="42">‘Peñembosako'íke aipóramo, ndapeikuaáigui mba'e hórapepa pende jára oúta.</verse>
				<verse number="43">Ha peikuaa kóva, pe óga jára oikuaa ramo mba'e hórapepa oguahẽta pe mondaha, ndokéi vaerã ha ndohejái vaerã ojeike hógape ha oñemondapa.</verse>
				<verse number="44">Upéva reheke peẽ avei peñembosako'i pe peimo'ã'ỹve jave rehe ou jevy va'erãgui pe kuimba'éicha ou va'ekue yvy ári.</verse>
				<verse number="45">‘¿Mávapa, aipóramo, pe tembiguái jeroviaháva ha imba'erechakuaáva ijára omoĩ va'ekue ipoguýpe hogaygua kuéra omongaru haguã hi'hórape?</verse>
				<verse number="46">Ovy'aite vaerã pe tembiguái ijára oguahẽvo, ojuhúva ojapopa hekópe hembiaporã.</verse>
				<verse number="47">Añetehápe ha'e peẽme, pe óga jára omoĩ va'erãha ipoguýpe opa oguerekóva.</verse>
				<verse number="48">Pe tembiguái imba'e vai ramo katu ha oimo'ã ramo pe óga jára hi'aretaha,</verse>
				<verse number="49">ha oñepyrũ ramo oguereko asy umi hapicha tembiguáipe, ha okaru ha ho'u umi tekove ka'u kuéra ndive,</verse>
				<verse number="50">pe óga jára ou jevy vaerã pe tembiguái oha'arõ'ỹve jave ha oikuaa'ỹha hórape;</verse>
				<verse number="51">ha ocastiga pohýi vaerã, ha oguereko vaerã ichupe umi hova mokõiva ramo. Upépe hasẽ ha hãi pururũ vaerã.</verse>
			</chapter>
			<chapter number="25">
				<verse number="1">Upérõ pe reino yvága pegua ha'ete vaerã diez kuñatai ojapyhýva hesapehára kuéra acéitepe hendýva ha oje'óĩva mendahápe omoirũ haguã pe menarãme.</verse>
				<verse number="2">Cinco ha'e kuérava oñembosako'ipa ha cinco katu noñembosako'ipái,</verse>
				<verse number="3">ndogueraháigui aceite oikotevẽ jevy ramo guarã;</verse>
				<verse number="4">umi oñembosako'ipa va'ekue katu ogueraha hesapehára ijaceite ryru reheve.</verse>
				<verse number="5">Pe menarã hi'arégui oguahẽ haguã umi kuñatai hopehyipa ha ipahápe katu okepa hikuái.</verse>
				<verse number="6">Pyhare pyte rupi katu oñehendu sapy'a peteĩ osapukái ha he'íva: “¡Oúma pe menarã; pejúke pemoirũ!”</verse>
				<verse number="7">Upérõ opáy umi diez kuñatai ha oñepyrũ ombosako'i hesapehára kuéra.</verse>
				<verse number="8">Ha umi cinco oñembosako'ipa'ỹ va'ekue katu he'i umi cinco oñembosako'ipa va'ekuépe: “Peme'ẽmona oréve pende aceitemi, ore lámpara kuéra niko ogue hína.”</verse>
				<verse number="9">Ha umi oñembosako'i va'ekue katu he'i: “Tove, aníntemo ropyta hese'ỹ peẽicha. Iporãve peho ramo pe oñevendehápe ha pejogua pene mba'erã.”</verse>
				<verse number="10">Ha umi cinco oñembosako'ipa'ỹ va'ekue oho aja pe aceite joguávo katu, oguahẽ pe menarã. Ha umi kuñatai oĩmba va'ekue oike hendive pe mendahápe, ha oñemboty pe okẽ.</verse>
				<verse number="11">Upéi katu oguahẽ avei umi kuñatai ambue ha he'i hikuái: “¡Karai, karai, eipe'amína oréve okẽ!”</verse>
				<verse number="12">Ha'e katu he'i ichupe kuéra: “Añetehápe ha'e peẽme, che ndapoikuaái.”</verse>
				<verse number="13">Peẽke peñembosako'i ndapeikuaáigui mba'e ára terã mba'e hórapepa ou jevýne pe kuimba'éicha ou va'ekue yvy ári.</verse>
				<verse number="14">‘Pe reino yvága pegua niko ojogua peteĩ karai ohóta va'ekuépe hína tetã ambuépe ha ohenói hembiguái kuéra ha ome'ẽ ichupe kuéra iplata.</verse>
				<verse number="15">‘Peteĩme ome'ẽ cincuenta mil guarani rupi, ha pe ambuépe veinte mil, ha pe ambuevépe katu ome'ẽ diez mil, peteĩ teĩme ipu'aka haguãicha. Upéi katu oho mombyry.</verse>
				<verse number="16">Pe tembiguái oguereko va'ekue cincuenta mil omomba'apo ha oñemono'õ upévagui cincuenta mil jevy.</verse>
				<verse number="17">Ha upéicha avei pe oguereko va'ekue veinte mil, oñemono'õ upévagui veinte mil jevy.</verse>
				<verse number="18">Pe oguereko va'ekue diez mil katu, oho oñomi pe ijára plata peteĩ yvykua ojo'o va'ekuépe.</verse>
				<verse number="19">‘Ha are uperire ou jevy umi tembiguái jára ha ojerure ichupe kuéra hembiapokue rehe.</verse>
				<verse number="20">Oguahẽ tenonderã pe oguereko va'ekue cincuenta mil ha ome'ẽ ijárape umi cincuenta mil ohupityve va'ekue, ha he'i: “Karai, reme'ẽ va'ekue niko chéve cincuenta mil guarani, ha kóina ápe hendive cincuenta mil che ahupityve va'ekue.”</verse>
				<verse number="21">Pe karai he'i ichupe: “Iporãite, nde ha'e tembiguái imba'e porã ha jeroviaháva; ha jeroviaha rehe nde pe michĩmíme, amoĩta nde poguýpe hetaiteve. Eike ha javy'a chendive.”</verse>
				<verse number="22">Upéi ou pe tembiguái oguereko va'ekue veinte mil guarani ha he'i: “Karai, reme'ẽ va'ekue niko chéve veinte mil guarani, ha kóina ápe hendive veinte mil ahupityve va'ekue.”</verse>
				<verse number="23">Pe karai he'i ichupe: “Iporãite, nde ha'e tembiguái imba'e porã ha jeroviaháva; ha jeroviaha rehe nde pe michĩmíme, amoĩta nde poguýpe hetaiteve. Eike ha javy'a chendive.”</verse>
				<verse number="24">Ha oguahẽvo pe tembiguái oguereko va'ekue diez mil guarani katu, he'i ijárape: “Karai, che niko aikuaa voi kuri nde kuimba'e pohyiha, remono'õva reñemitỹ'ỹ haguépe ha rembyatýva remyasãi'ỹ haguégui.</verse>
				<verse number="25">Upéva rehe akyhyje ha aha añomi yvy guýpe pe nde plata. Kóina ápe upe ne mba'éva.”</verse>
				<verse number="26">Upérõ pe karai he'i ichupe: “Tembiguái ñaña, ate'ỹ, reikuaa ra'e amono'õha añemitỹ'ỹ haguégui, ha ambyatyha amuasãi'ỹ haguégui.</verse>
				<verse number="27">Upéva rehe remoĩ vaerã mo'ã che plata báncope, oñeme'ẽ jevy haguã chéve rédito reheve aju jevývo che rógape.”</verse>
				<verse number="28">Ha he'i umi oĩvape hína upépe: “Peipe'a ichugui pe diez mil guarani ha peme'ẽ pe cincuenta mil oguerekóvape.</verse>
				<verse number="29">Upe oguerekóvape, oñeme'ẽve vaerã, ha hembypa vaerã ichupe; pe oguereko'ỹvagui katu, ojepe'a vaerã pe michĩmí oguerekóva jepe.</verse>
				<verse number="30">Ha pe tembiguái pituvápe katu pemosẽ okápe pytũnguýpe pe hasẽ ha hãi pururũ haguãme.”</verse>
				<verse number="31">‘Pe kuimba'éicha ou va'ekue yvy ári, ou jevy ha'ára Rey ramo, ha opa umi ángel kuéra hendive, oguapy vaerã itrono jeguapápe.</verse>
				<verse number="32">Ha opa tetãmegua kuéra, oñembyatypa vaerã henondépe, ha ha'e oipe'a vaerã ojuehegui, ku ovecha rerekua oipe'a háicha ijovecha kuéra ikavara kuéragui.</verse>
				<verse number="33">Omoĩ vaerã umi ovecha ijakatúa kotývo ha umi kavara katu ijasu kotývo.</verse>
				<verse number="34">Upérõ pe Rey he'i vaerã umi ijakatúa peguápe: “Peju peẽ che Ru ohovasa va'ekue, peike pe reino oñembosako'i va'ekuépe peẽme guarã Tupã Ñandejára ojapo ypy guive ko mundo.</verse>
				<verse number="35">Che ñembyahýi ramo peẽ che mongaru va'ekue, che yuhéi ramo peẽ che mboy'u va'ekue; aiko ramo mombyrygua ramo peẽ che moguahẽ va'ekue pende rógape.</verse>
				<verse number="36">Che opívo ramo peẽ che monde va'ekue; che rasy ramo peẽ che andu va'ekue; aime ramo cárcelpe peẽ peju va'ekue che rendápe.”</verse>
				<verse number="37">Upérõ umi imba'e porãva he'i vaerã ichupe: “Karai, ¿araka'e piko ore rohecha ne ñembyahýi ramo ha romongaru terã nde yuhéi ramo ha romboy'u?</verse>
				<verse number="38">Terã ¿araka'e piko ore rohecha mombyryguáva ramo ha romoguahẽ ore rógape terã nde opívo ramo, ha romonde?</verse>
				<verse number="39">¿Terã piko araka'e ore rohecha nde rasy ramo, terã cárcelpe, ha roho ne andúvo?”</verse>
				<verse number="40">Ha pe Rey he'i vaerã ichupe kuéra: “Añetehápe ha'e peẽme, upe pejapo va'ekue peteĩva ko'ã che ryvy kuéra michĩvéva rehe, che rehe voi pejapo.”</verse>
				<verse number="41">‘Upéi katu pe Rey he'i vaerã umi ijasu peguápe: “Pejei che ypýgui, peẽ peiméva Ñandejára maldición guýpe; tapeho pe tata opave'ỹvape oñembosako'i va'ekue Aña ha hi'ángel kuéra peguarã.</verse>
				<verse number="42">Che ñembyahýi ramo peẽ na che mongarúi va'ekue; che yuhéi ramo peẽ na che mboy'úi va'ekue;</verse>
				<verse number="43">aiko ramo mombyryguáva ramo peẽ na che moguahẽi va'ekue pende rógape. Che opívo ramo peẽ na che mondéi va'ekue; che rasy ramo ha aime ramo cárcelpe, peẽ na che andúi va'ekue.”</verse>
				<verse number="44">Upérõ ha'e kuéra he'i vaerã ichupe: “Karai, ¿araka'épa ore rohecha ne ñembyahýi, terã nde yuhéi ramo, terã mombyryguáva ramo, terã nde opívo, terã nde rasy ramo, terã cárcelpe, ha noroipytyvõi?”</verse>
				<verse number="45">Ha pe Rey katu he'i vaerã ichupe kuéra: “Añetehápe ha'e peẽme, upe pejapo'ỹ va'ekue peteĩva umi michĩvéva rehe, ndapejapói avei che rehe.”</verse>
				<verse number="46">Ha ko'ãva oho vaerã pe castigo opa'ỹ va'erãme, ha umi imba'e porãva katu oho vaerã pe tekove tapia guarãme.</verse>
			</chapter>
			<chapter number="26">
				<verse number="1">Jesús oñemoñe'ẽmba rire ko'ã mba'e rehe, he'i hemimbo'e kuérape:</verse>
				<verse number="2">--Peẽ niko peikuaa ko'águi mokõi arahápe Pascua aretetaha, ha che, kuimba'éicha aju va'ekue yvy ári, añeme'ẽta añemosaingo haguã kurusu rehe.</verse>
				<verse number="3">Upérõ umi pa'i ruvicha kuéra, ha ley rehe oporombo'éva, ha karai kuéra Israel retã megua oñembyatypa hikuái Caifás pe pa'i guasu róga korapýpe.</verse>
				<verse number="4">Ha upépe oñomongeta hikuái oapresa haguã Jesúspe japu rupi ha ojekauka haguã.</verse>
				<verse number="5">Ha he'i hikuái: --Anínte pe arete aja, ani haguã oiko ayvu umi gente apytépe.</verse>
				<verse number="6">Jesús oĩ jave Betániape, Simón upe ilépra va'ekue rógape;</verse>
				<verse number="7">oguahẽ hendápe peteĩ kuña oguerúva peteĩ mba'yru ita sati joguahápe mba'e ryakuã porã hepyetéva, ha Jesús oguapy jave mesápe, pe kuña oñohẽ pe mba'e ryakuã porã Jesús akã rehe.</verse>
				<verse number="8">Hemimbo'e kuéra ohechávo upéva ipochy ha oñepyrũ he'i: --¿Maerã piko oñeñohẽ rei pe mba'e porãite?</verse>
				<verse number="9">Ikatu vaerã mo'ã hepy oñeme'ẽ oñepytyvõ haguã mboriahu kuérape.</verse>
				<verse number="10">Jesús ohendu upéva ha he'i ichupe kuéra: --¿Mba'érehe piko pemyangekói peína ko kuñáme? Ko ojapóva che rehe niko iporã.</verse>
				<verse number="11">Mboriahu kuérape niko pereko tapia pende apytépe, chéve katu nda che rereko tapia mo'ãi penendive.</verse>
				<verse number="12">Ko kuña ojapo va'ekue oñohẽvo che akã rehe pe mba'e ryakuã porã, che mbosako'i añeñotỹ ramo guarã.</verse>
				<verse number="13">Añetehápe ha'e peẽme, mamo oñemoherakuãhápe ko ñe'ẽ salvación rehegua, yvy jerekuévo, oñemombe'u vaerã avei ko kuña ojapo va'ekue mandu'arã hese.</verse>
				<verse number="14">Upérõ peteĩ umi doce hemimbo'e kuérava, hérava Judas Iscariote, oho umi pa'i ruvicha kuéra rendápe</verse>
				<verse number="15">ha he'i ichupe kuéra: --¿Mboýpa peme'ẽta chéve ame'ẽ ramo Jesúspe pende pópe? Ha ha'e kuéra ome'ẽ ichupe treinta pieza plata.</verse>
				<verse number="16">Ha upe guive Judas oheka mba'éichapa ha mba'e hórapepa ome'ẽta Jesúspe ipópe kuéra.</verse>
				<verse number="17">Pe ára oñepyrũvo pe arete pan ilevadura'ỹva rehegua, Jesús remimbo'e kuéra oñemboja hendápe ha oporandu ichupe: --¿Mamópa reipota rombosako'i ndéve re'u haguã pe Pascua?</verse>
				<verse number="18">Ha ha'e he'i ichupe kuéra: --Tapeho pe ciudádpe ku kuimba'e rógape ha peje ichupe: “Pe mbo'ehára he'iuka ndéve: Che ára oguahẽtama, ha ajapose nde rógape pe Pascua che remimbo'e kuéra ndive.”</verse>
				<verse number="19">Hemimbo'e kuéra ojapopa Jesús he'i haguéicha ha ombosako'i hikuái pe Pascua cenarã.</verse>
				<verse number="20">Ha upe pyharépe, Jesús oguapy mesápe umi doce hemimbo'e kuéra ndive;</verse>
				<verse number="21">ha ocena aja hikuái, Jesús he'i ichupe kuéra: --Añetehápe ha'e peẽme, peteĩ peẽ kuérava che traicionataha.</verse>
				<verse number="22">Upérõ ha'e kuéra oñembyasyete, ha oñepyrũ peteĩ teĩ oporandu ichupe: --Che Jára, ¿nda chéi mba'épa?</verse>
				<verse number="23">Ha Jesús he'i ichupe kuéra: --Upe omoingéva ipo chendive ña'ẽmbépe, upéva pe che me'ẽtava.</verse>
				<verse number="24">Pe kuimba'éicha ou va'ekue yvy áripe ojehúta voínte he'i haguéicha Tupã Ñandejára Kuatiañe'ẽ, upéicharamo jepe ¡angái pe kuimba'e otraicionáva ichupe! Iporãve vaerã mo'ã ichupe onace'ỹ rire.</verse>
				<verse number="25">Upérõ oñe'ẽ Judas, pe otraiciona va'ekue hína ichupe ha he'i: --Mbo'ehára, ¿nda chéi mba'épa? Jesús he'i ichupe: --Nde ha'e.</verse>
				<verse number="26">Ha ocena aja hikuái, Jesús ojapyhy ipópe pe pan, ohovasa, ha omboja'o rire ome'ẽ hemimbo'e kuérape ha he'i: --Pe'u, kóva ha'e che rete.</verse>
				<verse number="27">Upéi katu omyenyhẽ peteĩ vaso, ome'ẽ las gracias Ñandejárape, ha ombohasa ichupe kuéra he'ívo: --Pe'u kóvagui opavave</verse>
				<verse number="28">kóva niko che ruguy, omoañetéva pe che kuave'ẽmby pyahu, oñeñohẽva héra rehehápe pecado kuéra ñeperdonarã.</verse>
				<verse number="29">Ha ha'e peẽme nda'u mo'ãveiha ko parral'a rykuere upe ha'u jevyha ára peve penendive ipyahúva pe che Ru réinope.</verse>
				<verse number="30">Opuraheipa rire peteĩ himno, oho hikuái pe Olivo cerro héravape.</verse>
				<verse number="31">Upéi Jesús he'i ichupe kuéra: --Opavave peẽ che rerotĩta ko pyharépe; he'i háicha Tupã Ñandejára Kuatiañe'ẽme: “Ajukáta pe ovecha rerekuápe, ha umi ovecha isarambipáta.”</verse>
				<verse number="32">Ha aikove jevy rire katu aháta pene renonderã Galiléape.</verse>
				<verse number="33">Upérõ Pedro he'i ichupe: --Opavave ne rerotĩ ramo jepe, che noroguerotĩ chéne araka'eve.</verse>
				<verse number="34">Jesús upérõ he'i ichupe: --Añetehápe ha'e ndéve, ko pyharépe voi pe gallo osapukái mboyve, nde renegáta mbohapy jevy che kuaaha.</verse>
				<verse number="35">Pedro katu he'i ichupe: --Amano vaerã ramo jepe nendive, noronegái chéne. Ha opavave umi hemimbo'e kuéra he'i avei upéicha.</verse>
				<verse number="36">Uperire Jesús oguahẽ hendive kuéra peteĩ tenda Getsemaní héravape, ha he'i hemimbo'e kuérape: --Pepyta ko'ápe, che aha aja amo añembo'e.</verse>
				<verse number="37">Ha ogueraha ondive Pédrope ha umi mokõi Zebedeo ra'y kuérape, ha oñepyrũ ojepy'apy eterei.</verse>
				<verse number="38">Ha he'i ichupe kuéra: --Ajepy'apy eterei amano haguãicha. Pepyta peẽ ko'ápe ha ani peke.</verse>
				<verse number="39">Ha Jesús oho tenondevemi ha oñesũ hova yvy rehe ha ojerure Tupã Ñandejárape, kóicha: --Che Ru, ikatu ramo tohasa che hegui ko jepy'apy tuichaitéva, opáichavo ani oiko pe che aipota háicha, pe nde reipota háichante toiko.</verse>
				<verse number="40">Upéi ou jevy umi hemimbo'e kuéra oihápe, ha ojuhu oke hikuái ha he'i Pédrope: --¿Ndaikatúi piko ra'e peẽ pepyta chendive peke'ỹ rehe una hórante jepe?</verse>
				<verse number="41">Ani peke, ha peñembo'e ani haguã pejepy'ara'ã. Añetehápe pe ñande espíritu ikyre'ỹ opaicharã ha pe ñande rete katu ikangy.</verse>
				<verse number="42">Ha mokõiha jevy oho ha oñembo'e péicha: --Che Ru, ikatu'ỹta ramo ojei che hegui ko jepy'apy, toiko pe nde reipota háicha.</verse>
				<verse number="43">Upéi ou ha ojuhu jevy hemimbo'e kuérape okepa hikuái hopehýi etereígui.</verse>
				<verse number="44">Upémaramo oheja ichupe kuéra ha oho jevy oñembo'e pe mbohapyha jevy, ha he'i umi ñe'ẽ he'íma va'ekue.</verse>
				<verse number="45">Upéi ou jevy umi hemimbo'e kuéra rendápe ha he'i ichupe kuéra: --Ko'ãga katu ikatúntema peke ha pepytu'u. Oguahẽma pe hora pe kuimba'éicha ou va'ekue yvy ári oñeme'ẽ haguã pecador kuéra pópe.</verse>
				<verse number="46">Pepu'ã, jaha, péina oúma pe che traicionaharã.</verse>
				<verse number="47">Jesús oñe'ẽ gueteri hína, oguahẽ ramo Judas, umi doce hemimbo'e kuéra peteĩva, ha ou hendive heta gente kyse puku, ha garrote reheve. Ombou ichupe kuéra umi pa'i ruvicha ha karai kuéra Israel pegua.</verse>
				<verse number="48">Judas, upe otraiciona va'ekue hína Jesúspe ome'ẽ ichupe kuéra peteĩ seña he'ívo: --Upe che abesáva, upéva ha'e, pejapyhy.</verse>
				<verse number="49">Ha oñemboja Jesús rendápe ha he'i ichupe: --¡Mbo'ehára, mba'éichapa nde pyhare! Ha ohetũ ichupe.</verse>
				<verse number="50">Jesús he'i ichupe: --Che amigo, ¿mba'épa nde reru? Upévo ha'e kuéra oñemboja ha ojapyhy hikuái Jesúspe ha ogueraha preso.</verse>
				<verse number="51">Umi Jesús irũ peteĩva katu ohekýi sapy'a ikyse puku ha onambi'o pa'i guasu rembiguáipe.</verse>
				<verse number="52">Jesús katu he'i ichupe: --Emoinge nde kyse puku hyrúpe. Opa umi kyse puku oiporúva, kyse pukúpe omano vaerã.</verse>
				<verse number="53">¿Nde reikuaái piko ikatuha che ajerure che Rúpe, ha ha'e ikatuha ombou chéve ko'ãgaite voi hetavéva doce ejército ángel kuéragui?</verse>
				<verse number="54">Ha upéicharamo, ¿piko mba'éicha oikóta pe Tupã Ñandejára Kuatiañe'ẽme he'íva tekotevẽha oiko kóicha?</verse>
				<verse number="55">Ha Jesús he'i umi géntepe: --¿Pesẽ piko kyse puku ha garrote reheve che apresa haguã mondahápe ramo guáicha? Opa árapemi che aguapy pende apytépe tupaópe aporombo'évo, ha araka'eve nda che apresái va'ekue.</verse>
				<verse number="56">Ha opa ko'ã mba'e oiko, oikopa haguã umi ñemoñe'ẽhára he'i va'ekue Tupã Ñandejára ñe'ẽme. Upévo hemimbo'e kuéra ohejapa Jesúspe ha'eño ha opoi pýgui hikuái.</verse>
				<verse number="57">Ha umi oapresa va'ekue Jesúspe ogueraha hikuái ichupe pe pa'i guasu Caifás renondépe, umi ley rehe oporombo'éva ha karai kuéra oñembyatyhápe.</verse>
				<verse number="58">Pedro katu oho hapykuéri puku pe pa'i guasu róga korapy peve, ha upépe oike ha oguapy umi tembiguái ndive ohecha haguã mba'épepa opáta upéva.</verse>
				<verse number="59">Ha umi pa'i ruvicha, karai kuéra ha opa umi Corte Suprema pegua oheka mba'épepa omoĩ vai haguã Jesúspe japúpe ramo jepe, ojukauka haguã.</verse>
				<verse number="60">Opáichavo, ndojuhúi mba'eve heta ramo jepe oúva ha he'i japu hese. Ha ipahápe katu ou mokõi tekove japu,</verse>
				<verse number="61">he'íva: --Ko kuimba'e he'i va'ekue: “Che ikatu ambyai pe tupao ha amopu'ã jevy pyahu mbohapy arahápe.”</verse>
				<verse number="62">Upérõ pe pa'i guasu opu'ã oñembo'y ha he'i Jesúspe: --¿Nde eréi piko mba'eve? ¿Mba'e piko ko he'íva hikuái nde rehe?</verse>
				<verse number="63">Jesús katu okirirĩnte. Upérõ pe pa'i guasu he'i ichupe: --Pe Tupã Ñandejára oikovéva rérape, ere oréve, ¿ndépa ha'e pe Cristo, pe Tupã Ñandejára Ra'y?</verse>
				<verse number="64">Ha Jesús he'i ichupe: --Upéicha, upe nde ere háicha. Ha ha'e avei peẽme, pehecha va'erãha ko kuimba'éicha ou va'ekue yvy ári oguapy ramo Tupã Ñandejára ipu'akáva akatúape ha ou ramo arai ári yvágagui.</verse>
				<verse number="65">Upévo pe pa'i guasu omondoro ijao ha he'i: --Ko kuimba'e oñe'ẽ vai Tupã Ñandejára rehe, ¿maerãpa ñaikotevẽve testigo rehe? Peẽ niko pehendúma pe he'i va'ekue Tupã Ñandejára rehe;</verse>
				<verse number="66">¿mba'épa peje? Ha ha'e kuéra he'i: --Oguereko culpa, omano vaerã.</verse>
				<verse number="67">Ha ondyvu hikuái hova rehe ha oinupã, ambue kuéra katu ohovapete ichupe,</verse>
				<verse number="68">ha he'i: --Nde ha'éva pe Cristo, ¡ere mávapa ne nupã ra'e!</verse>
				<verse number="69">Upe aja Pedro oguapy va'ekue hína okápe, pe korapýpe; ha peteĩ tembiguái kuñáva oñemboja hendápe ha he'i ichupe: --Nde avei reiko va'ekue Jesús, pe Galileaygua ndive.</verse>
				<verse number="70">Ha Pedro katu onega opavave rovake, he'ívo: --Ndaikuaái upe eréva.</verse>
				<verse number="71">Upéi Pedro ohóma hína pe okẽ kotyo, ha tembiguái kuñáva ambue ohechávo ichupe he'i umi upépe oĩvape: --Ko kuimba'e kóva avei oiko va'ekue Jesús Nazareno ndive.</verse>
				<verse number="72">Ha Pedro onega jevy ha ojura he'ívo: --Ndaikuaái upe kuimba'e upévape.</verse>
				<verse number="73">Uperiremínte umi upépe oĩ va'ekue oñemboja Pedro rendápe ha he'i ichupe: --Añetetehápe, nde ha'e avei ha'e kuérava, ojehechakuaa voi ne ñe'ẽ rehe jepe.</verse>
				<verse number="74">Upémaramo Pedro oñepyrũ omaldeci ha ojura, he'ívo: --Ndaikuaái upe kuimba'épe. Ha upevovete peteĩ gallo osapukái.</verse>
				<verse number="75">Ha upévo Pedro imandu'a pe Jesús he'i va'ekue ichupe rehe: “Pe gallo osapukái mboyve, nde che negáta mbohapy jevy.” Ha Pedro osẽ okápe ha hasẽ soro.</verse>
			</chapter>
			<chapter number="27">
				<verse number="1">Ko'ẽ rire umi pa'i ruvicha ha umi karai Israelita kuérava oñemoĩ peteĩ ñe'ẽme ojukauka haguã Jesúspe.</verse>
				<verse number="2">Ha ogueraha hikuái ichupe ñapytĩháme ha ome'ẽ Poncio Pilato, pe mburuvicha guasu pópe.</verse>
				<verse number="3">Ha Judas pe otraiciona va'ekue ichupe, ohecháma ramo ocondena hague hikuái Jesúspe, oñearrepenti ha ome'ẽ jevy umi treinta pieza plata umi pa'i ruvicha ha karai kuérape,</verse>
				<verse number="4">ha he'i ichupe kuéra: --Apeca niko che, ame'ẽvo ojejuka haguã peteĩ iculpa'ỹvape. Ha ha'e kuéra katu he'i ichupe: --¿Ha mba'e piko oréve upéva? ¡Ejehecha nde!</verse>
				<verse number="5">Upérõ Judas omombo pe plata pe tupaópe ha oho ojejuvy.</verse>
				<verse number="6">Umi pa'i ruvicha kuéra ombyaty pe plata ha he'i: --Ndaikatúi ñamoĩ ko plata pe ofrenda ryrúpe, traicion repykue hague rehe.</verse>
				<verse number="7">Ha oñemoĩ hikuái peteĩ ñe'ẽme ojogua haguã upe plata rehe pe yvy hérava Ñai'ũ rehe omba'apóva Ñu, upépe oñeñotỹ haguã umi Israelita'ỹvape.</verse>
				<verse number="8">Upéva rehe upe yvy oñembohéra ko'ãga peve “Tuguy Ñu”.</verse>
				<verse number="9">Ha upéicha oiko pe ñemoñe'ẽhára Jeremías he'i va'ekue: “Ojapyhy hikuái umi treinta pieza plata (upéva pe hepy omoĩ va'ekue hese umi Israelita kuéra),</verse>
				<verse number="10">ha ojogua hikuái hese pe Ñai'ũ rehe omba'apóva Ñu, Ñandejára he'i hagueichaite chéve.”</verse>
				<verse number="11">Ogueraha hikuái Jesúspe pe mburuvicha guasu renondépe ha ha'e oporandu ichupe: --¿Ndépa ha'e pe Israelita kuéra Rey? Jesús he'i ichupe: --Upéicha, upe nde ere háicha.</verse>
				<verse number="12">Ha umi pa'i ruvicha ha karai kuéra omoĩ vai ramo ichupe, Jesús nde'íri mba'eve.</verse>
				<verse number="13">Upérõ Pilato he'i ichupe: --¿Nerehendúi piko umi mba'e vaieta he'íva hikuái nde rehe?</verse>
				<verse number="14">Jesús katu nde'íri mba'evete, ha Pilato ohecharamoite ha ndoikuaái mba'épa he'i vaerã.</verse>
				<verse number="15">Ha pe arete jave pe mburuvicha guasu opoímiva ichupe kuéra peteĩ présogui, upe ha'e kuéra oipotávagui.</verse>
				<verse number="16">Oĩ va'ekue upéramo peteĩ preso herakuã guasúva hérava Barrabás;</verse>
				<verse number="17">ha ha'e kuéra oñembyaty jave hikuái Pilato oporandu ichupe kuéra: --¿Mávaguipa peipota apoi peẽme: Barrabásgui terãpa Jesúsgui pe Cristo oñembohérava?</verse>
				<verse number="18">Ohechakuaágui Pilato ha'e kuéra ome'ẽ hague ichupe py'avaígui rei.</verse>
				<verse number="19">Ha Pilato oguapy aja pe tribunálpe, hembireko he'iuka ichupe: “Aníke rereko mba'evetei pe kuimba'e marangatu ndive, ange pyhare añandu che kéra jopýva hesehápe.”</verse>
				<verse number="20">Ha umi pa'i ruvicha ha karai kuéra katu ohekombo'e umi géntepe ojerure haguã tojepoi ichupe kuéra Barrabásgui ha Jesús katu tojejuka.</verse>
				<verse number="21">Pe mburuvicha oñe'ẽ jevy ichupe kuéra ha oporandu jevy: --¿Mávapa ko'ã mokõivégui peipota apoi peẽme? Ha ha'e kuéra he'i: --Barrabásgui.</verse>
				<verse number="22">Pilato oporandu ichupe kuéra: --Ha ¿mba'épa ajapóta Jesús, pe Cristo oñembohéravagui? Opavave he'i joa: --¡Emosaingouka kurusu rehe!</verse>
				<verse number="23">Upérõ Pilato he'i ichupe kuéra: --¿Mba'e piko ojapo ra'e ivaíva? Ha ha'e kuéra katu osapukái hatãve: --¡Toñemosaingo kurusu rehe!</verse>
				<verse number="24">Ha Pilato ohecháma ramo ndojapo mo'ãiha mba'eve, ha oikoha ayvu guasu uvei, ogueruruka ý ha ojepohéi umi gente rovake, he'ívo: --Che po ipotĩ opytávo ko kuimba'e marangatu manógui. Ta pejehecha peẽ.</verse>
				<verse number="25">Ha umi gente he'i joa: --¡Topyta ore ha ore ra'y kuéra ári pe imanongue!</verse>
				<verse number="26">Upémaramo Pilato opoi Barrabásgui, ha oinupãuka rire Jesúspe, ome'ẽ ipópe kuéra oñemosaingo haguã kurusúre.</verse>
				<verse number="27">Upéi umi soldado kuéra ogueraha Jesúspe pe mburuvicha Pilato rógape ha ombyatypa hikuái pe batallón ijerekuévo.</verse>
				<verse number="28">Upéi katu omboi hikuái ichugui ijao, ha omonde hese peteĩ ao pytã,</verse>
				<verse number="29">ha iñakã rehe katu omoĩ peteĩ corona oñeñopẽva ñuatĩgui, ha peteĩ takuára po'i ipo akatúape. Ha oñesũ hikuái henondépe oñembohory haguã hese ha he'i: --¡Viva pe Israelita kuéra Rey!</verse>
				<verse number="30">Ha ondyvu avei hikuái hese, ha oinupã pe takuárape iñakã rupi.</verse>
				<verse number="31">Ha upéicha oñembohory heta rire hese, omboi hikuái ichugui pe ao pytã ha omonde hese ijao tee. Ha upéi katu ogueraha hikuái ichupe ojuka haguã kurusu rehe.</verse>
				<verse number="32">Osẽvo ohóva ohuvaitĩ hikuái peteĩ kuimba'e Cireneygua Simón héravape; ha oguerahauka ichupe Jesús kurusu.</verse>
				<verse number="33">Ha upéicha oguahẽ hikuái peteĩ tenda Gólgota héravape, he'iséva Akãngue Renda.</verse>
				<verse number="34">Upépe ho'uka hikuái Jesúspe vino mbojehe'a pyre hiel rehe, ha oha'ã rire katu Jesús ndo'uséi.</verse>
				<verse number="35">Ha omosaingo rire ichupe kurusu rehe, umi soldado oity po'a Jesús aokue rehe, oñomboja'o haguã hese. Ha upéicha oiko pe ñemoñe'ẽhára he'i va'ekue omoĩ ramo kuatia rehe: “Oñomboja'o hikuái che ao rehe oitývo hese po'a.”</verse>
				<verse number="36">Upéi ha'e kuéra oguapy upépe oñangareko haguã Jesús rehe.</verse>
				<verse number="37">Ha iñakã ári katu omoĩ hikuái pe hembiapokue réra he'íva kóicha: “Kóva ha'e hína Jesús umi Israelita kuéra Rey.”</verse>
				<verse number="38">Oñemosaingo avei hendive kurusu rehe mokõi mondaha, peteĩ ijakatúa kotyo ha ambue ijasu kotyo.</verse>
				<verse number="39">Ha umi ohasáva ohóvo oñe'ẽ reity Jesúspe ha oñakãmbovava</verse>
				<verse number="40">he'ívo: --Nde reitýva pe tupao ha remopu'ã jevýva mbohapy arahápe, na ejesalva nde jupe. Nde ramo Tupã Ñandejára Ra'y eguejy pe kurusúgui.</verse>
				<verse number="41">Upéicha oñembohory avei hese umi pa'i ruvicha ha mbo'ehára kuéra ha fariseo, karai kuéra ndive ha he'i ojupe kuéra:</verse>
				<verse number="42">--Ambue kuérape osalva, ha ojupe katu ndaikatúi ojesalva. Israelita kuéra Rey niko, toguejy aipóramo pe kurusúgui ha jaroviáta ichupe.</verse>
				<verse number="43">Ojerovia niko Tupã Ñandejára rehe, tosalva ichupe Tupã Ñandejára aipóramo ko'ãga voi, ohayhu ramo añete ichupe, he'i haguéicha ñandéve ha'e Tupã Ñandejára Ra'yha.</verse>
				<verse number="44">Ha umi mondaha oñemosaingo va'ekue hendive kurusu rehe jepe, oñe'ẽ reity avei ichupe upéicha.</verse>
				<verse number="45">Ha pytũmba sapy'a opa rupi yvy jerekuévo asaje pyte guive ka'aru las tres peve.</verse>
				<verse number="46">Ha pe las tres rupi Jesús hatã osapukái he'ívo: --Elí, Elí, ¿lama sabactani? --upéva he'ise: Che Tupã, che Tupã, ¿mba'érehepa che reja che añó?</verse>
				<verse number="47">Ha upéva ohendúvo oime upépe oĩ va'ekue he'íva: --Pe kuimba'e ohenói hína pe ñemoñe'ẽhára Elíaspe.</verse>
				<verse number="48">Ha upévo peteĩ ha'e kuérava oho ñaniháme ogueru peteĩ esponja ha omyakỹmba rire vinágrepe, omoĩ peteĩ takuára rehe ha ho'uka ichupe.</verse>
				<verse number="49">Umi ambue kuéra katu he'i: --Eheja, jahecha oúpa Elías osalvávo ichupe.</verse>
				<verse number="50">Jesús katu hatã osapukái jevy ha omano.</verse>
				<verse number="51">Ha upévo pe ao pyguasu tupao pegua osoro mbyte rupi yvate guio yvývo. Pe yvy oryryipa ha umi ita ojeka</verse>
				<verse number="52">ha umi sepultura katu ojepe'a ha heta umi Jesús rehe ojeroviáva, omano va'ekue, oikove jevy.</verse>
				<verse number="53">Umíva osẽ va'ekue pe oñeñotỹ haguégui, Jesús oikove jevy rire, ha oike pe Jerusalén pe ciudad marangatúpe, ha heta gente ohecha ichupe kuéra.</verse>
				<verse number="54">Upérõ pe capitán ha umi hendive oñangareko va'ekue hína Jesús rehe, ohechávo pe yvy ryrýi ha umi mba'e ambue ojehu va'ekue okyhyjete ha he'i hikuái: --Añete niko ko kuimba'e Tupã Ñandejára Ra'y ra'e.</verse>
				<verse number="55">Heta kuña oĩ upépe oma'ẽ va'ekue hikuái mombyry guive, omoirũ va'ekue Jesúspe Galiléagui ha oservi va'ekue ichupe.</verse>
				<verse number="56">Umíva apytépe oĩ va'ekue María Magdalena, María Jacobo ha José sy, ha umi Zebedeo ra'y kuéra sy.</verse>
				<verse number="57">Ka'aru pytũvo ou peteĩ kuimba'e mba'eta rerekoha hérava José, Arimatea puebloygua, Jesús remimbo'éva avei.</verse>
				<verse number="58">Upe karai oho Pilato rendápe ha ojerure ichupe Jesús retekue rehe. Upérõ Pilato he'iuka oñeme'ẽ haguã ichupe pe tetekue.</verse>
				<verse number="59">Ha José oñuã pe tetekue peteĩ savana potĩme</verse>
				<verse number="60">ha omoĩ peteĩ sepultura pyahu imba'eteévape ojo'ouka va'ekue itakuápe. Ha omboty rire pe sepultura peteĩ ita guasúpe, oho.</verse>
				<verse number="61">Ha upépe oĩ va'ekue María Magdalena ha pe ambue María oguapy va'ekue hikuái pe sepultura renondépe.</verse>
				<verse number="62">Upe ára ambuépe, pe ñembosako'i pytu'uha ararã rire, umi pa'i ruvicha ha fariseo kuéra oho Pilato rendápe,</verse>
				<verse number="63">ha he'i ichupe: --Karai, ore mandu'a niko, pe tekove japu oikove ramo gueteri he'i hague, mbohapy ára rire oikove jevytaha omanóva apytégui.</verse>
				<verse number="64">Upéva rehe na eñangarekouka porã pe sepultura rehe pe mbohapyha ára peve, anítei ou hemimbo'e kuéra pyhare omonda pe tetekue ha upéi katu he'i umi géntepe: “Oikove jevýko omanóva apytégui.” Ha upéicharamo pe japu ipaha pegua ivaivéta pe tenonde guarégui.</verse>
				<verse number="65">Ha Pilato he'i ichupe kuéra: --Ame'ẽta peẽme soldado; peraha ha peñangarekouka pe sepultura rehe iporãve haguãicha.</verse>
				<verse number="66">Upérõ oho hikuái ha omoĩ peteĩ sello pe ita ombotýva pe sepultura juru rehe ha oheja hikuái upépe umi soldado guardia ramo.</verse>
			</chapter>
			<chapter number="28">
				<verse number="1">Ohasa rire pe pytu'uha ára ha pe semana ñepyrũha ára ko'ẽme, María Magdalena ha pe ambue María oho hikuái ohechávo pe sepultura.</verse>
				<verse number="2">Ha upeichahágui oiko sapy'a peteĩ yvy ryrýi neratãva. Peteĩ Ñandejára ángel oguejy ra'e yvágagui ha oguahẽvo pe sepultúrape oipe'a pe ita omboty va'ekue pe sepultura juru ha oguapy hi'ári.</verse>
				<verse number="3">Omimbipa ára veráicha ha pe ijao katu morotĩ amandáuicha.</verse>
				<verse number="4">Ha ohechávo umi soldado kuéra oryryipa kyhyjégui ha opyta omanóvaicha.</verse>
				<verse number="5">Upérõ pe ángel oñe'ẽ umi kuña kuérape ha he'i ichupe kuéra: --Ani pekyhyje. Aikuaa pehekaha Jesúspe, upe ojejuka va'ekue kurusu rehe.</verse>
				<verse number="6">Ndaipóri ko'ápe, oikove jevýma ha'e he'i haguéicha. Peju pehecha pe hendague.</verse>
				<verse number="7">Ha pya'e tapeho peje hemimbo'e kuérape oikove jevy hague omanóva apytégui ha ko'ãga ohoha pene renonderã Galiléape, upépe pehecháta ichupe. Kóva kuri pe che ha'éta va'ekue peẽme.</verse>
				<verse number="8">Upérõ umi kuña oje'ói pe sepultúragui tagẽ pópe tuicha kyhyje ha vy'a reheve avei, ha oho hikuái ñaniháme omombe'u haguã umi hemimbo'e kuérape.</verse>
				<verse number="9">Upévo Jesús osẽ ohuvaitĩ ichupe kuéra ha he'i: --Maiteípa. Ha ha'e kuéra oñemboja Jesús rendápe, oñesũ henondépe ha oñañuã ipy,</verse>
				<verse number="10">ha Jesús he'i ichupe kuéra: --Ani pekyhyje. Tapeho pemomarandu che hermano kuérape toho Galiléape ha upépe che recháta.</verse>
				<verse number="11">Umi kuña oho aja, oime umi soldado kuérava pe guardia pegua oho va'ekue pe ciudádpe ha omombe'upa umi pa'i ruvicha kuérape pe ojehu va'ekue.</verse>
				<verse number="12">Umi pa'i ruvicha oho umi karai kuéra rendápe, ha oñemoĩ hikuái peteĩ ñe'ẽme ome'ẽ haguã heta plata umi soldado kuérape</verse>
				<verse number="13">he'ívo ichupe kuéra: --Peẽ peje vaerã pyhare peẽ peke aja ou hague Jesús remimbo'e kuéra ha omonda hague pe hetekue.</verse>
				<verse number="14">Ha oikuaa ramo pe mburuvicha guasu, ore rogueroviaukáne ichupe ha peẽme ndojehui chéne mba'eve.</verse>
				<verse number="15">Upémaramo umi soldado ogueraha pe plata ha oho ojapo pe oje'e haguéicha ichupe kuéra. Ha upéicha rupi ko'ãga peve umi Israelita kuéra he'i upéva.</verse>
				<verse number="16">Ha umi once hemimbo'e kuéra katu oho hikuái Galiléape, pe cerro Jesús he'i haguépe ichupe kuéra.</verse>
				<verse number="17">Ha ohechávo ichupe ha'e kuéra oñesũ henondépe, oime ramo jepe ogueroviapa'ỹ va'ekue.</verse>
				<verse number="18">Upérõ Jesús oñemboja hendápe kuéra ha he'i ichupe kuéra: --Oñeme'ẽmba chéve autoridad yvágape ha yvýpe.</verse>
				<verse number="19">Tapeho aipóramo opa tetã kuéra rupi ha pemoingo ichupe kuéra che remimbo'e ramo, ha pebautiza ichupe kuéra pe Túva ha pe Ta'ýra ha pe Espíritu Santo rérape,</verse>
				<verse number="20">ha pembo'e ichupe kuéra tojapopa opa umi che ha'e va'ekue peẽme. Ha peikuaa, che aimeha penendive opa árape ko mundo paha peve. Amén.</verse>
			</chapter>
		</book>
		<book number="41">
			<chapter number="1">
				<verse number="1">Jesucristo, Tupã Ñandejára Ra'y evangelio ñepyrũha.</verse>
				<verse number="2">He'i háicha ñemoñe'ẽhára Isaías kuatiañe'ẽme: Péinako amondo che rembijokuái ne renonderã, Ombosako'i haguã nde raperã;</verse>
				<verse number="3">Peteĩ osapukáiva ñe'ẽ desiértope: “pemopotĩ ke Tupã Ñandejára raperã, Pemoĩ porã pe ipy rendaguã.”</verse>
				<verse number="4">Oporobautiza Juan pe desiértope, ha omoherakuã bautismo, arrepentimiento rehegua, pecado ñeperdonarã.</verse>
				<verse number="5">Ha osẽmba hendápe Judea ha Jerusalengua, ha ojebautizauka hikuái ipo rupi Jordán ysyrýpe, omombe'úvo ipecádo kuéra.</verse>
				<verse number="6">Ha Juan oñemonde camello raguekuégui, ha vakapígui iku'a jopyha, ha okaru tuku ha eíra ka'aguy rehe.</verse>
				<verse number="7">Ha oñemoñe'ẽhápe he'i: --Ou che rapykuéri peteĩ ipu'akavéva che hegui, nda ijáiva chéve ajora ichupe ipy rehegua sã jayvyhápente jepe.</verse>
				<verse number="8">Che niko pobautiza ýpe; ha'e katu pende bautizáta Espíritu Sántope.</verse>
				<verse number="9">Ha umiha árape ou Jesús Nazaret Galilea peguágui, ha Juan obautiza ichupe Jordán ysyrýpe;</verse>
				<verse number="10">ha osẽvo pe ýgui ohecha ojepe'a yvága, ha Espíritu Santo pykasúicha oguejy hi'ári.</verse>
				<verse number="11">Ha oñehendu ñe'ẽ yvágagui he'íva: --Nde ha'e che Ra'y ahayhúva, che py'arory nde rupi.</verse>
				<verse number="12">Ha uperire Espíritu Santo ogueraha ichupe peteĩ desiertohápe.</verse>
				<verse number="13">Ha opyta upépe cuarenta días, ha upe aja pukukue Satanás oipy'ara'ã ichupe, ha oiko ha'e tymba ka'aguy oikoha rupi, ha ángel kuéra oservi ichupe.</verse>
				<verse number="14">Juan ho'a rire cárcelpe, Jesús omoherakuã oúvo Galiléape Tupã Ñandejára evangelio,</verse>
				<verse number="15">ha he'i: --Pe ára oguahẽma, Tupã Ñandejára reino hi'aguĩma, peñearrepenti ha perovia pe Ñandejára evangelio.</verse>
				<verse number="16">Ha ohasávo Galilea yguasu rembe'y rupi, ohecha Simón ha tyvýra Andréspe oity jave hikuái red ýpe; ha'e kuéra niko pira renohẽhára.</verse>
				<verse number="17">Ha Jesús he'i ichupe kuéra: --Peju che moirũ ha ajapóta pende hegui kuimba'e renohẽhára.</verse>
				<verse number="18">Ha upevovete oheja hikuái umi red ha omoirũ ichupe.</verse>
				<verse number="19">Ha ohasávo upégui tenondevemínte ohecha Jacobo ha Juánpe, Zebedeo ra'y kuéra, imba'yru kuérape omyatyrõ hikuái umi red.</verse>
				<verse number="20">Ha upévove ohenói ichupe kuéra, ha ha'e kuéra oheja upe mba'yrúpe túva Zebedéope ipytyvõhára kuéra ndive ha omoirũ ichupe.</verse>
				<verse number="21">Ha oguahẽ hikuái Capernaúme, ha pytu'uha árape Jesús oike sinagógape oporombo'e.</verse>
				<verse number="22">Ha ohecharamoite hikuái pe ha'e ombo'éva, ombo'ére ichupe kuéra peteĩ oguerekóva autoridáicha ha ndaha'éi umi escriba kuéraicha.</verse>
				<verse number="23">Ha oĩ upe jave isinagóga kuérape peteĩ kuimba'e imba'epochýva ha osapukái, he'ívo:</verse>
				<verse number="24">--¿Mba'épa rereko orendive, Jesús Nazareno? ¿Rejúpa ore rundívo? Aikuaa mávapa nde. Nde ko Tupã Ñandejára Remimbou Marangatu.</verse>
				<verse number="25">Ha Jesús okorói ichupe ha he'i: --Ekirirĩ, ha esẽ ichugui.</verse>
				<verse number="26">Ha pe mba'epochy oityvyro hatã ichupe, ha osapukái hatã osẽvo ichugui.</verse>
				<verse number="27">Ha opavave oñemondýi tuichaite ha oporandu ojupe kuéra: --¿Mba'e piko kóva? ¿Mba'eichagua porombo'e pyahu piko kóva? Ko kuimba'e niko ipu'aka mba'epochy rehe jepe, ha ojapoukáva ichupe kuéra iñe'ẽ.</verse>
				<verse number="28">Ha herakuã guasu opa rupi Galilea jerekuévo.</verse>
				<verse number="29">Ha osẽ rire pe sinagógagui ou Simón ha Andrés rógape, Jacobo ha Juan ndive.</verse>
				<verse number="30">Ha Simón rembireko sy oĩ hupápe akãnundu reheve. Ha omombe'u hikuái Jesúspe.</verse>
				<verse number="31">Upérõ oñemboja hendápe, ojapyhy ipógui omopu'ã, ha upévove oheja ichupe pe akãnundu, ha oservi ichupe kuéra.</verse>
				<verse number="32">Ka'aruete, oikévo kuarahy, ogueru hikuái Jesús rendápe opaichagua hasýva, ha imba'epochýva;</verse>
				<verse number="33">ha pe ciudad pegua ijatypa pe okẽme.</verse>
				<verse number="34">Ha ha'e omonguera heta hasývape opaichagua mba'asýgui, ha omosẽ ichugui kuéra heta mba'epochy, ha ndohejái umi mba'epochýpe oñe'ẽ, ha'e kuéra oikuaágui mávapa ha'e.</verse>
				<verse number="35">Ha pyharevete, pytũrõ gueteri, opu'ã Jesús ha osẽ oho peteĩ desiertohápe ha upépe oñembo'e.</verse>
				<verse number="36">Ha oho hekávo Simón ha umi hendive oĩva.</verse>
				<verse number="37">Ha ojuhúvo he'i hikuái ichupe: --Nde reka joaitéko hikuái.</verse>
				<verse number="38">Ha ha'e he'i ichupe kuéra: --Jaha ko'ã tenda ambue hi'aguĩvape añemoñe'ẽ haguã upe rupi avei, upearã niko che aju.</verse>
				<verse number="39">Ha osẽ oho Galilea jerekuévo, oñemoñe'ẽ isinagóga kuéra rupi, ha omosẽ umi mba'epochy.</verse>
				<verse number="40">Ha peteĩ leproso ou hendápe, ha ñesũháme ojerure asy ichupe ha he'i: --Che mopotĩse ramo, ikatu che mopotĩ.</verse>
				<verse number="41">Ha Jesús oiporiahuverekoite ichupe, ha oipyso ipo, opoko hese, ha he'i ichupe: --Romopotĩse, ta ne potĩ.</verse>
				<verse number="42">Ha upevovete pe lepra oho ichugui, ha ipotĩmbaite opytávo.</verse>
				<verse number="43">Ha Jesús omondo voi, ha he'i jevy jevy ichupe:</verse>
				<verse number="44">--Aníketei ere mba'eve avavépe, terehónte ejechauka pa'ípe, ha eme'ẽ ne potĩmbyrére Moisés ome'ẽuka va'ekue, ojehecha haguã rekueramaha.</verse>
				<verse number="45">Ha'e katu osẽvo upégui oñepyrũ omoherakuã ha oikuaauka opa rupi pe tembiapopyre hese oiko va'ekue; upéva rehe Jesús ndaikatuvéi ojehechauka oikévo oimeraẽva ciudádpe, ha opyta mante okára rupi, desiertoha rupi ha ojey'u hendápe opa rupígui.</verse>
			</chapter>
			<chapter number="2">
				<verse number="1">Ha uperiremínte ou jevy Capernaúme ha oñehendu oiha ógape.</verse>
				<verse number="2">Ha pya'ete ojeju hendápe ha ijaty hese nda ijavéi peve pe okẽme, ha oñemoñe'ẽ ichupe kuéra Ñandejára ñe'ẽ rehe.</verse>
				<verse number="3">Ha irundy kuimba'e ogueru ichupe peteĩ ijapáva;</verse>
				<verse number="4">ha ndaikatúigui oñemboja hendápe pe gentetágui, ombokua hikuái pe óga hi'áriguio ha upe rupi omboguejy pe ijapávape hupa reheve.</verse>
				<verse number="5">Ha ohechávo Jesús ha'e kuéra ojeroviaha hese, he'i pe ijapávape: --Che ra'y, nde pecado oñeperdonáma.</verse>
				<verse number="6">Escriba kuéra reheguáva oguapýva hína upépe katu he'i ipy'apýpe kuéra:</verse>
				<verse number="7">“¿Mba'érehe piko kóva péicha oñe'ẽ? He'i'ỹ vaerã niko he'i. ¿Máva piko ikatu operdona ñande pecado? Peteĩ añó mante, Tupã Ñandejára.”</verse>
				<verse number="8">Ha Jesús oikuaa pype ipy'apýpe ha'e kuéra upéicha oñepy'amongetaha hikuái, he'i ichupe kuéra: --¿Mba'érehe piko upéicha peñepy'amongeta pende py'apýpe?</verse>
				<verse number="9">¿Mba'épa ndahasyive ja'e ko ijapávape: “Reñeperdonáma nde pecado kuéragui”, terãpa ja'e: “Epu'ã ehupi nde rupa ha tereho”?</verse>
				<verse number="10">Peikuaa haguã che, kuimba'éicha aju va'ekue, arekoha autoridad yvy ári aperdona haguã pecado, he'i pe ijapávape:</verse>
				<verse number="11">--Ndéve ha'e, epu'ã, ehupi nde rupa, ha tereho nde rógape.</verse>
				<verse number="12">Ha upevovete opu'ã, ohupi hupa ha osẽ oho opavave resa renondépe, ha tuichaiterei oñemondýi hikuái ha omomba'eguasu Tupã Ñandejárape he'ívo: --Máramo ndorohecháiva koichagua mba'e.</verse>
				<verse number="13">Ha Jesús osẽ oho jevy yguasu rembe'y kotyo ha opavave umi gente oho hendápe ha ha'e ombo'e ichupe kuéra.</verse>
				<verse number="14">Ha ohasávo ohecha Leví, Alfeo ra'ýpe, oguapy hína pe impuesto oporocobrahápe, ha he'i ichupe: --Eju, che moirũ. Ha ha'e opu'ã oho hendive.</verse>
				<verse number="15">Ha oguapy jave Jesús mesápe Leví rógape, heta umi impuesto cobraha ha pecador kuéra ou avei oguapy hendive ha hemimbo'e kuéra ndive, heta oĩgui ha'e kuérava oúva hapykuéri.</verse>
				<verse number="16">Ha escriba ha fariseo kuéra ohechávo okaruha pecador ha impuesto cobraha kuéra ndive he'i hikuái hemimbo'e kuérape: --¿Mba'éicha rupi piko impuesto cobraha ha pecador kuéra ndive okaru?</verse>
				<verse number="17">Ha ohendu Jesús upéva ha he'i ichupe kuéra: --Hesãiva noikotevẽi médico rehe, hasývante. Che ndajúi heko marangatúva renóivo, pecador kuéra renóivonte.</verse>
				<verse number="18">Juan Bautista ha fariseo remimbo'e kuéra upe jave oayuna hikuái, ha oime oúva Jesús rendápe ha oporandu ichupe: --¿Mba'érehe piko Juan ha fariseo remimbo'e kuéra oayuna ha ne remimbo'e kuéra noayunái?</verse>
				<verse number="19">Ha Jesús he'i ichupe kuéra: --¿Ikatúpa oayuna umi oĩva mendahápe oĩ aja pe ména hendive kuéra? Pe ména oĩ aja hendive kuéra ndaikatúi oayuna.</verse>
				<verse number="20">Opáichavo, oguahẽ vaerã ára ha pe ména ojepe'a vaerã ichugui kuéra, ha upeha árape oayunáne.</verse>
				<verse number="21">‘Avave nombovyvýi ao pyahu itujáva rehe, pe ao pesengue pyahu omyatã pe itujávape ha omondoro tuichave.</verse>
				<verse number="22">Ha avave nomoĩri vino pyahu vakapi tujakuépe, vino pyahu niko omondoro pe vakapi tuja ha oñehẽmba pe vino ha pe vakapi oñehundi; vino pyahu oñembohyru vaerã mba'yru pyahúpe.</verse>
				<verse number="23">Ha ohasávo ha'e pytu'uha árape kokue rupi, hemimbo'e kuéra oipo'o trigo hakãgui ohasa kuévo.</verse>
				<verse number="24">Ha fariseo kuéra he'i ichupe: --Ma'ẽna, ¿mba'ére piko ojapo hikuái pe ojapo'ỹ vaerã pytu'uha árape?</verse>
				<verse number="25">Ha Jesús he'i ichupe kuéra: --¿Máramopa ndapeleéi mba'épa ojapo raka'e David oikotevẽ ha iñembyahýi ramo ha'e ha umi hendive oĩ va'ekue?</verse>
				<verse number="26">Mba'éichapa oike tupaópe, pa'i ruvicha guasu Abiatar tiémpope, ha ho'u pe pan kuave'ẽmbyre Ñandejárape, ija'ỹva avavépe ho'u, umi pa'i añoitépe mante, ha ho'uka avei umi hendive oĩ va'ekuépe.</verse>
				<verse number="27">Ha he'i avei ichupe kuéra: --Pe pytu'uha ára ko ojejapo va'ekue kuimba'e peguarã, ndojejapói kuimba'e pe pytu'uha ára peguarã.</verse>
				<verse number="28">Upéva rehe ko kuimba'éicha ou va'ekue yvy ári pe pytu'uha ára ruvicha avei.</verse>
			</chapter>
			<chapter number="3">
				<verse number="1">Ha Jesús oike jevy sinagógape ha oĩ upépe peteĩ kuimba'e ipo ypíva.</verse>
				<verse number="2">Ha ovichea hese hikuái ohecha haguã omonguerápa pytu'uha árape omoĩ vai haguã ichupe.</verse>
				<verse number="3">Ha Jesús he'i pe kuimba'e ipo ypívape: --Epu'ã eñembo'y ore mbytépe.</verse>
				<verse number="4">Ha he'i ichupe kuéra: --¿Iporãpa pytu'uha árape jajapo iporãva, terã jajapo ivaíva? ¿Ñaporomonguera terã japorojuka? Ha ha'e kuéra okirirĩ.</verse>
				<verse number="5">Ha oma'ẽvo hese kuéra ijerekuévo pochyhápe, py'aremimbyasy reheve ipy'ahatã haguére hikuái, he'i pe kuimba'épe: --Eipyso nde po Ha oipyso, ha okueraite opytávo pe ipo.</verse>
				<verse number="6">Ha fariseo kuéra osẽvo upégui oñemongeta umi herodiano ndive hese, ojuka haguã.</verse>
				<verse number="7">Ha Jesús hemimbo'e kuéra ndive oje'ói yguasu kotyo, ha gente aty guasu oho hapykuéri Galiléagui.</verse>
				<verse number="8">Ha heta ou avei hendápe Judea, ha Jerusalén, ha Iduméagui, ha Jordán mboypýriguio, ha Tiro ha Sidón jerekuévoguio ohendu pype umi mba'e guasuete ojapóva.</verse>
				<verse number="9">Ha he'i hemimbo'e kuérape oguereko haguã ichupe sako'ihápe mba'yru ý pegua, ani haguã ojopy ichupe umi genteta.</verse>
				<verse number="10">Hetápe omonguerágui, opaichagua imba'asýva ojeity joa hi'ári opoko haguã hese.</verse>
				<verse number="11">Ha umi mba'epochy ohechávo ichupe, oñesũ henondépe ha osapukáivo he'i: --Nde ha'e Tupã Ñandejára Ra'y.</verse>
				<verse number="12">Jesús katu he'i pohýi jevy jevy ichupe kuéra ani haguã oikuaauka mávapa ha'e.</verse>
				<verse number="13">Ha ojupi cérrope ha ohenói umi ha'e oipota va'ekuépe ha ou hikuái hendápe.</verse>
				<verse number="14">Ha oiporavo doce omoirũ haguã ichupe, ha omondo haguã oñemoñe'ẽvo,</verse>
				<verse number="15">ha ome'ẽ ichupe kuéra pu'aka oporomonguera ha omosẽ haguã mba'epochy.</verse>
				<verse number="16">Ha umi doce oiporavo va'ekue niko: Simón, ombohéra jo'a va'ekue Pedro;</verse>
				<verse number="17">Jacobo ha tyvýra Juan Zebedeo ra'y, ombohéra jo'a va'ekue ichupekuéra Boanerges, he'iséva: “Arasunu ra'y”,</verse>
				<verse number="18">ha Andrés, Felipe, Bartolomé, Mateo, Tomás, Jacobo Alfeo ra'y, Tadeo, ha Simón Canaangua,</verse>
				<verse number="19">ha Judas Iscariote, pe ojapyhyuka vaerã ichupe. Ha oike hikuái peteĩ ógape.</verse>
				<verse number="20">Ha ijaty jevy heta gente, upéva rehe ndaikatúi ha'e kuéra okarúnte jepe.</verse>
				<verse number="21">Ha Jesús gente kuéra ohendúvo ko'ã mba'e ou ipiári; he'ígui ha'e kuéra hese itarovaha.</verse>
				<verse number="22">Ha escriba kuéra, Jerusaléngui ou va'ekue, he'i hese mba'epochy Beelzebú oiha ipype, ha upe mba'epochy ruvicha rupi ha'e omosẽha mba'epochy kuérape.</verse>
				<verse number="23">Ha Jesús ohenói ichupe kuéra ha omombe'u peteĩ caso he'ívo: --¿Mba'éicha piko ikatúta Satanás omosẽ Satanáspe?</verse>
				<verse number="24">Ha peteĩ reino opu'ã ramo ojehe, upe reino ndaikatúi opyta tapia.</verse>
				<verse number="25">Ha peteĩ ogaygua kuéra opu'ã ramo ojehe, upe ogaygua kuéra ndaikatúi opyta tapia.</verse>
				<verse number="26">Ha Satanás opu'ã ramo ojehe ndaikatúi opyta tapia, oguahẽ vaerã uvei ipaharãme.</verse>
				<verse number="27">‘Ndaikatúi avave oike pe tekove ha'evéva rógape ha omonda herekopy oñapytĩ raẽ'ỹ ramo ichupe, ha uperire ae katu omondapáne hóga pegua.</verse>
				<verse number="28">‘Añetehápe ha'e peẽme, oñeperdona vaerã yvypóra kuérape opaichagua pecado ha ñe'ẽ vai he'íva.</verse>
				<verse number="29">Upéicharamo jepe, oimeraẽva oñe'ẽ vaíva Espíritu Santo rehe katu ndoguerekói chéne perdón mba'eveichavéramo; oñehundi vaerã tapia guarã.</verse>
				<verse number="30">Péicha he'i ichupe kuéra he'i haguére hikuái hese oguerekoha mba'epochy.</verse>
				<verse number="31">Ha ou isy ha tyvýra kuéra ha opyta hikuái okápe ha ohenoiuka ichupe.</verse>
				<verse number="32">Ha umi genteta oguapy va'ekue ijerekuévo he'i ichupe: --Péinako nde sy ha nde ryvy kuéra okápe nde reka hikuái.</verse>
				<verse number="33">Ha ha'e he'i ichupe kuéra: --¿Máva piko che sy ha che ryvy kuéra?</verse>
				<verse number="34">Ha oma'ẽvo ijerekuévo umi oguapýva hína rehe he'i: --Péina ápe che sy ha che ryvy kuéra.</verse>
				<verse number="35">Oimeraẽva ojapóva Tupã Ñandejára rembipota, upéva che ryvy, che reindy ha che sy.</verse>
			</chapter>
			<chapter number="4">
				<verse number="1">Ha oñepyrũ Jesús oporombo'e jevy yguasu rembe'ýpe, ha gente aty guasu ou hendápe, upéva rehe ojupi ha'e ha oguapy peteĩ mba'yru ý peguápe, ha umi oñembyaty va'ekue opyta pe yguasu rembe'ýpe.</verse>
				<verse number="2">Ha ombo'e ichupe kuéra heta mba'e ñembojoja rupi, ha he'i ichupe kuéra ombo'e jave:</verse>
				<verse number="3">--Pehendu: Peteĩ ñemitỹhára osẽ oñemitỹvo.</verse>
				<verse number="4">Ha oñemitỹvo oime ho'áva tape yképe, ha ou guyra kuéra ho'upa.</verse>
				<verse number="5">Ha oime ho'áva itatýpe, yvy pokãháme, ha voi heñói, pe yvy ipererĩgui upépe.</verse>
				<verse number="6">Ha kuarahy osẽvo ohapy, ha nda hapóĩgui ipiru.</verse>
				<verse number="7">Ha oime ho'áva ñuatĩndýpe, ha pe ñuatĩ okakuaa ha ombojahoga, ha nda hi'áiri.</verse>
				<verse number="8">Ha oime ho'áva yvy porãháme, ha hi'a ha okakuaa porã, oime hi'áva treinta peve, ha ambue sesenta ha cien peteĩgui.</verse>
				<verse number="9">Ha he'i ichupe kuéra: --Ijapysáva ohendu haguã, tohendu.</verse>
				<verse number="10">Ha ha'eñóma ramo oporandu hikuái ichupe umi doce hemimbo'e kuéra ha umi hendive kuéra oĩ va'ekue pe ñembojoja rehe.</verse>
				<verse number="11">Ha he'i ichupe kuéra: --Peẽme ojekuaauka pe ñemimby Tupã Ñandejára reino rehegua, ambue kuérape katu opa mba'e ojekuaauka ñembojoja rupi;</verse>
				<verse number="12">ohecha ramo jepe hikuái ani haguã ohechakuaa, ha ohendu ramo jepe ani haguã ontende ha ojevy ipecádo kuéragui ha oñeperdona ichupe kuéra.</verse>
				<verse number="13">Ha he'i ichupe kuéra: --¿Ndapeikuaái piko mba'épa he'ise ko ñembojoja kóva? ¿Mba'éichapa peikuaapáne umi ambue kuéra?</verse>
				<verse number="14">Pe ñemitỹhára niko pe oñemitỹva Ñandejára ñe'ẽ.</verse>
				<verse number="15">Ha pe tape yképe ho'a va'ekue niko umi ohendúva upe ñe'ẽ ipype kuéra oñeñotỹ va'ekue, ha upevovemínte ou Satanás ha ogueraha pe ñe'ẽ ipype kuéra oñeñotỹ va'ekue.</verse>
				<verse number="16">Upeichaite avei pe itatýpe oñeñotỹ va'ekue, umíva hína pe ñe'ẽ ohendúva ha ogueroviáva torypápe.</verse>
				<verse number="17">Ha nda hapóĩgui ojehegui nda hi'aréi, ha opu'ã vove angekói terã persecución Ñandejára ñe'ẽ rehe, oñepysanga.</verse>
				<verse number="18">Ha ko'ãva pe ñuatĩndýpe oñeñotỹ va'ekue, umi ohendúva upe ñe'ẽ;</verse>
				<verse number="19">ha oike ichupe kuéra py'angekói yvypóra reko rehegua, ha mba'e rereko rehegua ñembotavy, ha mba'e pota tarova ambue kuéra mba'e rehegua, ha ohundi pe ñe'ẽ ha nda hi'ái.</verse>
				<verse number="20">Ha ko'ãva katu hína umi oñeñotỹ va'ekue yvy porãháme: umi ohendúva pe ñe'ẽ ha oñemomba'éva hese, ha hi'áva treinta, ha ambue sesenta ha cien peteĩgui.</verse>
				<verse number="21">He'i avei ichupe kuéra: --¿Lámparapa ojereru oñemoĩ haguã mba'yru terã tupa guýpe? ¿Ndaha'éipa oñemoĩ haguã yvate oporohesape haguã?</verse>
				<verse number="22">Ndaipóri mba'eve ñemimby ojekuaa'ỹ vaerã, ha mba'eve ñemihamegua ojekuaauka'ỹ vaerã.</verse>
				<verse number="23">Oiméramo ijapysáva ohendu haguã, tohendu.</verse>
				<verse number="24">He'i avei ichupe kuéra: --Pejapysakáke ko pehendúva rehe. Pe medida peiporúva pende rapicha rehe ojeporu jevy vaerã pende rehe; ha hi'ári oñembojo'ave vaerã peẽ pehendúvape.</verse>
				<verse number="25">Pe oguerekóvape voi oñeme'ẽve vaerã; ha pe oguereko'ỹvagui katu, pe oguerekomíva jepe ojepe'a vaerã.</verse>
				<verse number="26">He'i avei: --Pe Tupã Ñandejára reino niko ojogua ku kuimba'e oñemitỹvape.</verse>
				<verse number="27">Ha oke ha opáy ha ohasa ára ha pyhare, ha pe hemitỹngue heñói ha okakuaa ha'e oikuaa'ỹ rehe mba'éichapa.</verse>
				<verse number="28">Ijehegui voínte pe yvy omoñemoña: ombohapo raẽ, upéi omoheñói, ombo'yva ha ipahápe omoha'ỹimba.</verse>
				<verse number="29">Ha otyarõma ramo oñemono'õ oguahẽmagui hi'ára.</verse>
				<verse number="30">Ha he'i: --¿Mba'e rehepa ñambojojáne Tupã Ñandejára reino? ¿Terã mba'e ñembojojápa ñamoĩne?</verse>
				<verse number="31">Ojogua mostaza ra'ỹime, oñeñotỹ ramo michĩeteve opa mba'e ra'ỹi yvy ariguágui.</verse>
				<verse number="32">Ha oñeñotỹ rire katu opu'ã ha tuichave umi ka'avo ambuégui, ha hakã guasu, guyra kuéra jepe ikatu oñembohupa hi'ã guýpe.</verse>
				<verse number="33">Ha heta ñembojoja peichagua rupi oñemoñe'ẽ ichupe kuéra pe Ñandejára ñe'ẽ rehe, ikatu háicha ha'e kuéra ohendu.</verse>
				<verse number="34">Ha ñembojoja'ỹ rehe noñe'ẽi ichupe kuéra; hemimbo'e kuérape katu ha'eñoháme oikuaaukapa.</verse>
				<verse number="35">Ha ka'arúma ramo upeha árape, he'i ichupe kuéra: --Jahasa mboypýri.</verse>
				<verse number="36">Ha omondopa rire pe gente kuéra oñembyaty va'ekue, hemimbo'e kuéra ogueraha ichupe oĩ haguéicha pe mba'yru ý peguápe; ha oĩ avei upépe hendive mba'yru kuéra ambue.</verse>
				<verse number="37">Ha ho'a peteĩ yvytu neratãva, ha oikepa ý pe mba'yrúpe omohenyhẽ mo'ã.</verse>
				<verse number="38">Ha Jesús oke hína pe mba'yru ropytápe aramboha ári, ha omombáy hikuái ichupe ha he'i: --¡Maestro! ¿Nerepenái piko? ¡Ñañehundipátama niko!</verse>
				<verse number="39">Ha opáyvo ha'e oñe'ẽ hatã pe yvytúpe ha he'i pe yguasúpe: --¡Ekirirĩetéke! Ha opi pe yvytu, okirirĩete pe yguasu ha iporãmbaite pe ára.</verse>
				<verse number="40">Ha ichupe kuéra katu he'i: --¿Mba'ére piko pekyhyje? ¿Mba'éicha piko ndaperoviái?</verse>
				<verse number="41">Ha tuicha kyhyje pópe he'i ojupe kuéra: --¿Máva piko kóva, pe yvytu ha yguasu jepe ojapóva iñe'ẽ?</verse>
			</chapter>
			<chapter number="5">
				<verse number="1">Ha oguahẽ hikuái pe yguasu mboypýri, gadareno kuéra retãme.</verse>
				<verse number="2">Ha Jesús oguejy vovemínte pe mba'yrúgui, osẽ cementériogui ha ou ohuvaitĩ ichupe peteĩ kuimba'e oikóva mba'epochy poguýpe,</verse>
				<verse number="3">oñembohógava umi sepultura rupi ha mavave ikatu'ỹva ojoko cadénape jepe oñeñapytĩ ramo;</verse>
				<verse number="4">heta jevy oñemoĩ hese grillo ha oñeñapytĩ cadénape, ha omondohopa pe cadena, ha ombosa'ipa pe grillo ha ndaipóri ipu'akáva hese.</verse>
				<verse number="5">Ha tapia, ára ha pyharépe, oiko osapukái umi cerro ha sepultura rupi ha oñekytĩmba itápe.</verse>
				<verse number="6">Ha ohechávo Jesúspe mombyry guive oñani ha ou oñesũ henondépe.</verse>
				<verse number="7">Ha osapukái hatã he'ívo: --Jesús, Tupã Ñandejára pe Yvatetegua Ra'y, ¿mba'épa rereko chendive? Ajerure ndéve Tupã Ñandejára rérape anínatei che moangekói.</verse>
				<verse number="8">He'i hague rehe ichupe: --¡Esẽ ko kuimba'égui, mba'epochy!</verse>
				<verse number="9">Ha Jesús oporandu ichupe: --¿Mba'éicha nde réra? Ha ha'e he'i: --Legión che réra, ore retágui.</verse>
				<verse number="10">Ha heta ojerure asy Jesúspe ani haguã omosẽ ichupe kuéra upe tetãgui.</verse>
				<verse number="11">Ha aguĩ upégui okaru hína peteĩ kure aty guasu, cerro ypýpe.</verse>
				<verse number="12">Ha ojerure asy ichupe umi mba'epochy kuéra he'ívo: --Ore mondóntena umi kurépe toroike ipype kuéra.</verse>
				<verse number="13">Ha Jesús oheja oho; ha osẽvo umi mba'epochy pe kuimba'égui, oikepa umi kure retepýpe, ha pe kure atýra oĩ haguéicha, dos mil rupi, ojepoipa yguasúpe ha ojahogapa.</verse>
				<verse number="14">Herekua kuéra katu ojeity tape rehe oho omombe'u pe ciudad ha ñumeguápe. Ha ou hikuái ohecha haguã pe ojehu va'ekue.</verse>
				<verse number="15">Ha oguahẽvo Jesús rendápe ohecha hikuái pe mba'epochy poguýpe oiko va'ekuépe, pe legión oguereko va'ekuépe ojehe, oguapy hína, oñemondéma ha iñakã porãma, ha okyhyje joa hikuái.</verse>
				<verse number="16">Ha umi hechahare omombe'u pe ojehu va'ekue pe imba'epochy va'ekuépe ha umi kure kuérape.</verse>
				<verse number="17">Ha oñepyrũ ojerure asy hikuái Jesúspe oho haguã hetã nguéragui.</verse>
				<verse number="18">Ha oikévo Jesús pe mba'yru ý peguápe, pe imba'epochy va'ekue ojerure ichupe oho haguã hendive.</verse>
				<verse number="19">Jesús katu ndohejái, he'i uvei ichupe: --Tereho nde rógape, nde rogaygua kuéra rendápe, ha emombe'u ichupe kuéra opa ojapo va'ekue nde rehe Ñandejára ha mba'éichapa nde poriahuvereko.</verse>
				<verse number="20">Ha oho ha oñepyrũ omoherakuã Decápolispe opa umi mba'e Jesús ojapo va'ekue hese; ha opavave ohecharamo joaite hikuái.</verse>
				<verse number="21">Ha Jesús ohasa jevy mboypýri mba'yru ý peguápe, ha ijaty hese genteta oĩ jave yguasu rembe'ýpe.</verse>
				<verse number="22">Ha ou hendápe peteĩ mburuvicha kuérava sinagoga pegua, hérava Jairo, ha ohechávo ichupe, oñesũ henondépe.</verse>
				<verse number="23">Ha ojerure jevy jevy ichupe he'ívo: --Oime niko che rajymi omano haguãichaite, ejúna emoĩ nde po hi'ári okuera ha oikove haguã.</verse>
				<verse number="24">Ha oho hendive; ha genteta oho hapykuéri ha ojopypa hikuái ichupe.</verse>
				<verse number="25">Ha peteĩ kuña doce áñoma hasýva tuguy guasúgui,</verse>
				<verse number="26">ha hetáma ohasa asy va'ekue médico kuéra po rupi ha ogastapáma oguereko va'ekue, ha mba'eve ndojapói ha'e kuéra hese, oho vaive uvei ichupe.</verse>
				<verse number="27">Ohendu ra'e Jesús rehe oje'éva ha oguahẽ hapykuéguio pe genteta apytépe, ha opoko ijao rehe.</verse>
				<verse number="28">He'ígui ipy'apýpe: “Apoko ramo ijao rehénte jepe akueráta.”</verse>
				<verse number="29">Ha upévove opyta pe tuguy guasu ichugui ha oñandu hete rehe okueramaha pe imba'asýgui.</verse>
				<verse number="30">Ha Jesús oñandu osẽ hague ichugui pu'aka, ha oñembojere pe teta apytépe oporandu: --¿Mávapa opoko ra'e che ao rehe?</verse>
				<verse number="31">Ha hemimbo'e kuéra he'i ichupe: --Rehecha niko mba'éichapa nde jopy pe genteta ha piko reporandu: “¿Mávapa opoko che rehe?”</verse>
				<verse number="32">Ha'e katu oma'ẽ ijerekuévo ohecha haguã mávapa ra'e opoko hese.</verse>
				<verse number="33">Ha pe kuña kyhyje pópe ha ryryihápe, oikuaa pype pe hese oiko va'ekue, ou ha oñesũ henondépe, ha omombe'upaite ichupe pe añetéva.</verse>
				<verse number="34">Ha Jesús he'i ichupe: --Che rajy, rejerovia rupi rekuera, ta nde py'aguapy rehóvo, ekueraite repytávo ne mba'asýgui.</verse>
				<verse number="35">Oñe'ẽ gueteri hína Jesús, oguahẽ ramo pe sinagoga pegua mburuvicha rogaygua ha he'i ichupe: --Nde rajy ko omanóma, ¿maerãpa remoangekói reivéta Maéstrope?</verse>
				<verse number="36">Jesús katu opena'ỹ rehe upe oje'éva rehe, he'i pe sinagoga pegua mburuvichápe: --Ani rekyhyje, ejeroviánte.</verse>
				<verse number="37">Ha ndohejái omoirũ ichupe avave, Pedro, Jacobo ha tyvýra Juan mante.</verse>
				<verse number="38">Ha oho hikuái pe sinagoga pegua mburuvicha rógape, ha ojuhu pe ayvu guasu, ha umi ojahe'óva he ipyahẽva,</verse>
				<verse number="39">ha oikévo he'i ichupe kuéra: --¿Mba'érehe piko pende ayvu ha pejahe'o? Pe mitãkuña niko nomanói, okénte niko hína.</verse>
				<verse number="40">Ha oñembohory hikuái hese. Ha'e katu omosẽmba umi kotýpe oĩ va'ekuépe, ha oike pe mitãkuña oĩháme.</verse>
				<verse number="41">Ha ojapyhy ipógui pe mitãkuñáme ha he'i ichupe: --Talita kumi--, upéva he'ise: “Mitãkuña, ndéve ha'e, epu'ã.”</verse>
				<verse number="42">Ha upevovete pe mitãkuña opu'ã ha oguata; oguerekóma voi niko doce años. Ha tuichaite oñemondýi hikuái opytávo.</verse>
				<verse number="43">Jesús katu he'i ichupe kuéra ani haguã avavetépe oikuaauka, ha omongarúntema haguã pe mitãkuñáme.</verse>
			</chapter>
			<chapter number="6">
				<verse number="1">Ha osẽ Jesús upégui, ha oho hetãme, ha hemimbo'e kuéra oho hendive.</verse>
				<verse number="2">Ha oguahẽvo pytu'uha ára, oñepyrũ oporombo'e sinagógape, ha heta ohendúva ichupe oiporangereko ha he'i: --¿Mamógui piko oikuaa kóva ko'ã mba'e? ¿Mba'eichagua arandu piko ko oñeme'ẽva ichupe, ha ko'ã techapyrã ipo rupi oikóva?</verse>
				<verse number="3">¿Ndaha'éi piko kóva ku carpintero, María memby, Jacobo ha José ha Judas ha Simón ryke'y? ¿Ndoikói piko avei ko'ápe ñande apytépe heindy kuéra? Ha ndoikuaái mba'épa he'i vaerã hikuái.</verse>
				<verse number="4">Ha Jesús he'i ichupe kuéra: --Ndaipóri ñemoñe'ẽhára oñemomba'eguasu'ỹva, hetãme mante noñemomba'eguasúi, ipariente ha hogaygua kuéra apytépe.</verse>
				<verse number="5">Ha ndaikatúi ojapo upépe mba'eve techapyrã, mbovymi hasýva mante omonguera omoĩvo hi'ári kuéra ipo.</verse>
				<verse number="6">Ha ipy'andýi ndogueroviaiha rehe ha'e kuéra. Ha oporombo'e ohóvo umi pueblo jerekuévo rupi.</verse>
				<verse number="7">Ha ohenói umi doce hemimbo'e kuérape, ha oñepyrũ omondo mokõi mokõi; ha ome'ẽ ichupe kuéra pu'aka mba'epochy rehe.</verse>
				<verse number="8">Ha he'i ichupe kuéra ani haguã ogueraha mba'eve tapére guarã: pan terã gurúpa, terã plata iku'a jopyháre, peteĩ yvyra po pegua añó mante.</verse>
				<verse number="9">Tomonde sapatúpe, ha ani omonde mokõi aojo'a.</verse>
				<verse number="10">He'i avei ichupe kuéra: --Mamo óga peikehápe, pepyta upépe peho peve upégui.</verse>
				<verse number="11">Ha oime ramo pene moguahẽse'ỹva hógape, terã pene renduse'ỹva, pesẽvo upégui peityvyro pe yvytĩmbo pende py rehegua techaukarã ichupe kuéra. Añetehápe ha'e peẽme, pe juicio árape pe castigo ivevuive va'erãha Sodoma ha Gomorrayguápe ichupe kuéragui.</verse>
				<verse number="12">Ha oho ha'e kuéra oñemoñe'ẽ umi géntepe ha he'i ichupe kuéra oñearrepenti haguã.</verse>
				<verse number="13">Ha omosẽ hikuái heta mba'epochy, ha omona aceite heta hasýva rehe, ha omonguera ichupe kuéra.</verse>
				<verse number="14">Ha Jesús herakuã guasu opa rupi, ha ohendu rey Herodes ha he'i: --Juan Bautista oikove jevy omanóva apytégui, ha upéva rehe oguereko upe pu'aka.</verse>
				<verse number="15">Ambue kuéra katu he'i: --Elías niko. Ambueve katu he'i: --Ñemoñe'ẽhára niko, umi ñemoñe'ẽhára peteĩvaicha.</verse>
				<verse number="16">Herodes katu ohendúvo he'i: --Juan ku che añakã'ouka va'ekue oikove jevy.</verse>
				<verse number="17">Upe Herodes niko oapresa ha oencadenauka va'ekue Juánpe cárcelpe, tyvýra Felipe rembireko Herodías rehehápe, Herodes oñemokuñágui hese.</verse>
				<verse number="18">Juan he'i hague rehe Heródespe: --Naiporãi rereko nde ryvy rembirekópe.</verse>
				<verse number="19">Upéva rehe Herodías nda ija'éi Juan rehe, ha ojukaukase, ndaikatúinte,</verse>
				<verse number="20">okyhyjégui Herodes Juángui, ha oikuaágui ha'eha kuimba'e heko porã ha imarangatúva, oñangarekouka porã hese, ha ohendu ramo iñe'ẽ ipy'a tarovaite, ha ohenduse jepe ichupe.</verse>
				<verse number="21">Oguahẽvo peteĩ ára ho'a porãva, Herodes cumpleaños fiestahápe, ojapo jave ha'e karuguasu mburuvicha kuérape ha Galileaygua karai guasu kuérape;</verse>
				<verse number="22">oike Herodías memby kuñatai ojeroky, ha ombovy'a eterei Heródespe ha umi oĩvape hendive mesápe. Ha Herodes he'i pe mitãkuñáme: --Ejerure chéve reipotáva tame'ẽ ndéve.</verse>
				<verse number="23">Ha ojura ichupe he'ívo: --Rejerurévante ame'ẽta ndéve che reino mbytére peve.</verse>
				<verse number="24">Ha osẽ ha'e oporandu isýpe: --¿Mba'épa ajeruréta? Ha ha'e he'i ichupe: --Juan Bautista akãngue.</verse>
				<verse number="25">Ha oike jevy pya'ete pe rey rendápe ha ojerure ichupe he'ívo: --Aipota ko'ãgaite voi reme'ẽ chéve ña'ẽmbépe Juan Bautista akãngue.</verse>
				<verse number="26">Upéva tuichaiterei oipy'apy pe réype; upéicharamo jepe pe iñe'ẽ ome'ẽ va'ekue rehe ha umi oĩva hendive mesápe rehe, nombotoveséi ichupe.</verse>
				<verse number="27">Ha pya'ete omondo peteĩ guardia peguápe ogueruruka pe Juan akãngue.</verse>
				<verse number="28">Ha upéva oho oñakã'o Juánpe cárcelpe ha ogueru pe iñakãngue ña'ẽmbépe ha ome'ẽ pe mitãkuñáme, ha ha'e ome'ẽ isýpe.</verse>
				<verse number="29">Ha Juan remimbo'e kuéra ohendúvo upéva, ou ohupi hetekue ha ogueraha oñotỹ.</verse>
				<verse number="30">Ha Jesús remimbo'e kuéra ou hendápe ha omombe'u joa ichupe opa ojapo ha oporombo'e va'ekue.</verse>
				<verse number="31">Ha Jesús he'i ichupe kuéra: --Peju, jaha japytu'umi amo desiertohápe. Heta etereígui umi ou ha ohóva hendápe kuéra, nda ijái ichupe kuéra okarumi haguãnte jepe.</verse>
				<verse number="32">Ha oho hikuái mba'yru ý peguápe peteĩ desierto ha'eñoháme.</verse>
				<verse number="33">Ha heta ohecháva ohoha, ha oikuaáva ichupe kuéra, oho tagẽ pópe upépe yvy rupi opa ciudad kuéragui, ha oguahẽ hikuái tenonde ichugui kuéra.</verse>
				<verse number="34">Ha oguejývo Jesús pe mba'yrúgui, ohecha pe gente aty guasu ha oiporiahuverekoite ichupe kuéra oiko rehe ovecha herekua'ỹvaicha, ha oñepyrũ ombo'e ichupe kuéra heta mba'e.</verse>
				<verse number="35">Ha ka'aruete, ou Jesús rendápe hemimbo'e kuéra ha he'i ichupe: --Desierto niko ko'ápe ha ka'aruetéma niko;</verse>
				<verse number="36">emondopána umi óga oĩva ñu ha puebloha rupi tojogua hembi'u kuerarã; ndoguerekói niko ho'u vaerã.</verse>
				<verse number="37">Ha'e katu he'i ichupe kuéra: --Pemongaru peẽ. Ha ha'e kuéra he'i: --¿Rohóta piko rojogua doscientos denarios repy pan romongaru haguã ichupe kuéra?</verse>
				<verse number="38">Ha Jesús oporandu ichupe kuéra: --¿Mboy pan piko pereko? Tapeho pehecha. Ha oikuaa rire hikuái he'i: --Cinco pan ha mokõi pira.</verse>
				<verse number="39">Ha he'i ichupe kuéra omboguapypa haguã aty aty kapi'ipépe.</verse>
				<verse number="40">Ha oguapy hikuái peteĩ atýpe cien, ha ambuépe cincuenta, ha upéicha ijatyha javeve.</verse>
				<verse number="41">Ha ojapyhy ipópe umi cinco pan ha mokõi pira ha oma'ẽ yvága rehe ha ohovasa, ha oipese'ã umi pan ha ome'ẽ hemimbo'e kuérape ombohasa haguã ichupe kuéra; ha omboja'o avei umi mokõi pira opavave peguarã.</verse>
				<verse number="42">Ha okarupa hikuái ha hyvatãmba.</verse>
				<verse number="43">Ha uperire hemby ha oñongatuka doce ajaka renyhẽ pan ha pira pesenguégui.</verse>
				<verse number="44">Ha cinco mil kuimba'e umi okaru va'ekue.</verse>
				<verse number="45">Ha voi upéi Jesús omyagẽ hemimbo'e kuérape ojupi haguã pe mba'yrúpe ha ohasa henonderã mboypýri, Betsáidape, ha'e omondopa aja umi gente kuérape.</verse>
				<verse number="46">Ha omondopa rire, ha'e oho cérrope oñembo'e haguã.</verse>
				<verse number="47">Ha ka'arupytũvo, pe mba'yru ý pegua oĩma jave yguasu mbytépe, ha'e oĩ ha'eño yvýpe.</verse>
				<verse number="48">Ha ohechávo ichupe kuéra ikane'õmaha hikuái oremahápe, yvytu oipeju hatãgui, ko'ẽju pota rupi ou hendápe kuéra oguatahápe ý ape ári, ha oñemotenondese mo'ã ichugui kuéra.</verse>
				<verse number="49">Ha ohechávo ha'e kuéra Jesúspe oguata pe ý ape ári, oimo'ã póra ha osapukaipa;</verse>
				<verse number="50">okyhyjégui hikuái ohechávo ichupe. Ha'e katu upévove oñe'ẽ ichupe kuéra ha he'i: --¡Peñembopy'aguapy, chénteko, ani pekyhyjétei!</verse>
				<verse number="51">Ha ojupi hendápe kuéra pe mba'yrúpe, ha opi pe yvytu, ha ha'e kuéra tuicha eterei oñemondýi opytávo.</verse>
				<verse number="52">Nontendéigui pe Jesús omboheta ramo guare umi pan; ipy'a kuéra hatãgui.</verse>
				<verse number="53">Ha oguahẽ rire mboypýri Genesarétpe, opyta upépe.</verse>
				<verse number="54">Ha oguejývo ha'e kuéra pe mba'yrúgui, umi gente oikuaa Jesúspe,</verse>
				<verse number="55">ha oho hikuái upe tetã jerekuévo, ha oñepyrũ ogueru opa rupígui hupápe hasýva guive ohenduhápe ha'e oiha.</verse>
				<verse number="56">Ha mamo oikehápente, pueblo, ciudad, terã ñúme, omoĩ hikuái hapépe umi hasýva, ha ojerure ichupe opokomínte haguã ijao rembe'y rehe jepe; ha opokóva guive okuera opytávo.</verse>
			</chapter>
			<chapter number="7">
				<verse number="1">Ha oñembyaty hendápe fariseo ha umi escriba kuérava ou va'ekue Jerusaléngui.</verse>
				<verse number="2">Ha ohecha ramo ha'e kuéra Jesús remimbo'e kuérava okaruha ojepohei'ỹ rehe.</verse>
				<verse number="3">(Fariseo ha opa Israelita kuéra ojapóvo ymaguare kuéra ñe'ẽ, ndokarúi ojepohei'ỹ rehe heta jevy.</verse>
				<verse number="4">Ha ou rire plázagui ndokarúi ojahu'ỹ ramo, ha oimeve heta mba'e ha'e kuéra oguerekóva ijapopyrã: ojejohéi vaerã ku vaso ojey'uha, ha jarra, ha tembiporu kuéra, ha tupa.)</verse>
				<verse number="5">Ha oporandu ichupe umi fariseo ha escriba kuéra: --¿Mba'érehe piko ne remimbo'e kuéra ndoikói ymaguare kuéra he'i háicha, ha okaru ojepohei'ỹ rehe?</verse>
				<verse number="6">Ha Jesús he'i ichupe kuéra: --He'i porã va'ekue pende rehe Isaías, peẽ tekove rova mokõi, he'i háicha ikuatiañe'ẽme: Ko'ã tetãygua ko'ãva ijurúpe che momba'eguasu, ipy'apy katu mombyry oĩ che hegui.</verse>
				<verse number="7">Ha rei che momba'eguasu gua'u oporombo'évo kuimba'e kuéra rembiapoukapy rehe.</verse>
				<verse number="8">Ha peheja Tupã Ñandejára rembiapoukapy, ha kuimba'e kuéra rembiapoukapýnte pejapo: Ku jarro ha vaso kuéra jey'uha jejohéi, ha heta mba'e ambue peichagua pejapo.</verse>
				<verse number="9">He'i avei ichupe kuéra: --Peheja rei Tupã Ñandejára rembiapoukapy pejapo haguã pene ñe'ẽ uvei.</verse>
				<verse number="10">Moisés he'i va'ekue: “Emomba'e nde ru ha nde sýpe”, ha “Ijuru vaíva túva terã isýpe, tomano katueteíke.”</verse>
				<verse number="11">Peẽ katu peje: Peteĩ kuimba'e he'írõ túva terã isýpe: “Corbán” (upéva he'ise: Me'ẽmbyrã Tupãme), “niko pe ikatu va'erãngue mo'ã ame'ẽ ndéve.”</verse>
				<verse number="12">Ha pejoko pe túva terã isy rehe ikatu va'erãngue mo'ã ojapo.</verse>
				<verse number="13">Ha upéicha pemboyke Tupã Ñandejára ñe'ẽ pene rembiapoukapy peporombo'e va'ekue rehe, ha heta mba'e peichagua pejapo.</verse>
				<verse number="14">Ha ohenói jevy umi oñembyaty va'ekuépe, ha he'i ichupe kuéra: --Pe che rendúke opavave ha peikuaa:</verse>
				<verse number="15">Ndaipóri mba'eve okapegua kuimba'égui oikéva ipype ikatúva omongy'a ichupe; pe ichugui osẽva katu omongy'a ichupe.</verse>
				<verse number="16">Oime ramo ijapysáva ohendu haguã, tohendu.</verse>
				<verse number="17">Ha oike rire ógape umi gentetágui, hemimbo'e kuéra oporandu ichupe pe comparación rehe.</verse>
				<verse number="18">Ha he'i ichupe kuéra: --¿Peẽpa avei ndapeikuaái? ¿Ndapeikuaái piko pe okáguio oikéva kuimba'e ryepýpe ndaikatuiha omongy'a ichupe?</verse>
				<verse number="19">Ndoikéigui ipy'apýpe, hyépente oikégui, ha ojeity ñemiháme. Upéicha he'i opaichagua tembi'u ipotĩha.</verse>
				<verse number="20">Ha he'i jevy: --Pe kuimba'e py'apýgui osẽva upéva katu omongy'a ichupe.</verse>
				<verse number="21">Pe kuimba'e py'apýgui osẽ pensamiento vai, mendare mbyairã, joguereko menda'ỹ rehe, porojuka,</verse>
				<verse number="22">monda, taryrýi, ñaña, porombotavy, otĩ'ỹ, takate'ỹ hekope'ỹ, juruky'a, ñemomba'eguasu, tarova.</verse>
				<verse number="23">Opa ko'ã mba'e vai osẽ py'apýgui ha oporomongy'a.</verse>
				<verse number="24">Ha Jesús opu'ãvo upégui oho Tiro ha Sidón kotyo; ha oike peteĩ ógape ha ndoipotái avave oikuaa, upéicharamo jepe ndaikatúi oñemi;</verse>
				<verse number="25">peteĩ kuña imemby kuñami oikóva mba'epochy poguýpe ohendu pya'ete oje'éva hese ha ou ojeity ipy renondépe.</verse>
				<verse number="26">Griega upe kuña, sirofeniciaygua, ha ojerure asy Jesúspe omosẽ haguã pe mba'epochy imembýgui.</verse>
				<verse number="27">Jesús katu he'i ichupe: --Eheja tahyvatã raẽ ta'ýra kuéra, naiporãi ojeity jagua'ípe pe ta'ýra kuéra rembi'urã.</verse>
				<verse number="28">Ha pe kuña he'i: --Upéicha niko, Karai, ha upéicharamo jepe, umi jagua'i oĩva mesa guýpe ho'u umi ta'ýra kuéra rembi'u ku'ikuégui.</verse>
				<verse number="29">Ha Jesús he'i ichupe: --Ko eréva rehe tereho, osẽma pe mba'epochy ne memby kuñágui.</verse>
				<verse number="30">Ha oguahẽvo hógape, ojuhu imembýpe oñeno hína hupápe, osẽma ra'e ichugui pe mba'epochy.</verse>
				<verse number="31">Ha osẽ jevývo Tírogui, ou Sidón rupi Galilea yguasúpe ohasávo Decápolis rupi.</verse>
				<verse number="32">Ha ogueru hikuái ichupe peteĩ ohendu'ỹva ha iñe'ẽ pa'ãva, ha ojerure ichupe omoĩmi haguã ipo hi'ári.</verse>
				<verse number="33">Ha Jesús omoha'eño ichupe pe gente atýgui ha omoinge ikuã ijapysápe, ha ondyvu ha opoko ikũ rehe;</verse>
				<verse number="34">upéi ojesaupi yvága rehe, ha hi'ãho ha he'i: --¡Efata! --he'iséva: “Ejepe'a”.</verse>
				<verse number="35">Ha upévove ojepe'a ijapysa, oso ikũ sã, ha oñe'ẽ porã.</verse>
				<verse number="36">Ha he'i ichupe kuéra ani haguã omombe'u avavépe ha he'ive ramo jepe, upépe katu ha'e kuéra omoherakuãve.</verse>
				<verse number="37">Ha ohecharamoite hikuái ha he'i: --Ojapo porãmbaite niko ha'e; omohendu ohendu'ỹvape ha omoñe'ẽ iñe'ẽngúvape.</verse>
			</chapter>
			<chapter number="8">
				<verse number="1">Ha umiha árape ko genteta ijaty jevýva, ha ndoguerekói ho'u vaerã, upéva rehe Jesús ohenói hemimbo'e kuérape ha he'i ichupe kuéra:</verse>
				<verse number="2">--Aiporiahuverekoite ko'ã géntepe, ojapóma niko tres días oiha chendive, ha ndoguerekói ho'u vaerã;</verse>
				<verse number="3">ha amondo ramo hógape kuéra py'a nandi reheve, ipy'a manóne tape rupi; oime mombyrýgui ou va'ekue.</verse>
				<verse number="4">Ha hemimbo'e kuéra he'i ichupe: --¿Mba'éichapa ikatúne oñemongaru ko'ãvape ko desiértope?</verse>
				<verse number="5">Ha Jesús oporandu ichupe kuéra: --¿Mboy pan piko pereko? Ha'e kuéra he'i: --Siete.</verse>
				<verse number="6">Ha omboguapyka umi gente kuérape; ha ojapyhy umi siete pan ipópe, ha ome'ẽ rire las gracias Tupã Ñandejárape, oipese'ã, ha ome'ẽ hemimbo'e kuérape ombohasa haguã umi gente kuérape; ha ombohasa hikuái ichupe kuéra.</verse>
				<verse number="7">Ha oguereko avei hikuái pira mbovymi, ha ohovasa rire ome'ẽuka avei ichupe kuéra.</verse>
				<verse number="8">Ha okarupa ha hyvatãmba hikuái, ha ohupi uperire siete ajaka renyhẽ umi hemby va'ekue pesenguégui.</verse>
				<verse number="9">Cuatro mil rupi umi okaru va'ekue ha uperire Jesús omondopa.</verse>
				<verse number="10">Ha ojupi Jesús mba'yru ý peguápe hemimbo'e kuéra ndive ha oho Dalmanúta kotyo.</verse>
				<verse number="11">Ha osẽ ichupe fariseo kuéra, ha oipy'ara'ã haguã ichupe oñepyrũ oñoñe'ẽjoapi hendive ha ojerure ichupe techapyrã yvágagui.</verse>
				<verse number="12">Ha Jesús hi'ãho ipy'aite guive ha he'i: --¿Mba'e rehepa ko ñemoñare kóva ojerure techapyrã? Añetéko ha'e peẽme, ko ñemoñare kóvape noñeme'ẽ mo'ãi mba'eveichagua techapyrã.</verse>
				<verse number="13">Ha oheja ichupe kuéra, ha ojupi jevy pe mba'yrúpe ha ohasa mboypýri.</verse>
				<verse number="14">Ha hesarái ra'e hemimbo'e kuéra ogueraha haguã pan, ha peteĩnte oguereko pe mba'yrúpe ondive kuéra.</verse>
				<verse number="15">Ha Jesús he'i ichupe kuéra: --Pema'ẽke, ha peñeñangareko fariseo kuéra ha Herodes levadúragui.</verse>
				<verse number="16">Ha he'i hikuái ojupe: --Upéva he'i ndajarekóĩgui pan.</verse>
				<verse number="17">Ha Jesús ohechakuaa ha he'i ichupe kuéra: --¿Mba'érehe piko peñomongeta ndaperekoiha rehe pan? ¿Na pene mandu'ái ha ndapeikuaái gueteri piko? ¿Pende py'a hatã gueteripa?</verse>
				<verse number="18">¿Pende resa niko ha ndapehechái piko? ¿Ha pende apysa ha napehendúi? ¿Na pene mandu'ái piko?</verse>
				<verse number="19">Ku amboja'o ramo guare cinco pan cinco mil peguarã, ¿mboy ajaka renyhẽ pesenguéguipa pehupi raka'e? Ha ha'e kuéra he'i: --Doce.</verse>
				<verse number="20">--Ha amboja'o ramo guare siete pan cuatro mil peguarã, ¿mboy ajaka renyhẽ ipesenguéguipa pehupi raka'e? Ha ha'e kuéra he'i: --Siete.</verse>
				<verse number="21">Ha Jesús he'i ichupe kuéra: --¿Ndapeikuaái gueteripa?</verse>
				<verse number="22">Ha oguahẽ Betsáidape, ha ogueru hikuái ichupe peteĩ ohecha'ỹva ha ojerure hikuái ichupe opokomi haguã hese.</verse>
				<verse number="23">Ha Jesús ojapyhy ipógui pe ohecha'ỹvape, ogueraha okára kotyo ha ondyvu rire hesápe omoĩ ipo hi'ári ha oporandu ichupe: --¿Rehechamípa?</verse>
				<verse number="24">Ha ha'e oma'ẽ ha he'i: --Ahecha kuimba'e kuéra yvyra mátaicha, ahecha oguataha.</verse>
				<verse number="25">Omoĩ jevy ipo hesa ári, ha he'i ichupe oma'ẽ haguã, ha upévove hesapyso porã ha ohecha sakã mombyry guive opavavépe.</verse>
				<verse number="26">Ha omondo hógape ha he'i ichupe: --Ani reike pe puéblope, ha anítei ere mba'eve upépe avavépe.</verse>
				<verse number="27">Ha Jesús hemimbo'e kuéra ndive osẽ oho Cesarea Filipo pegua pueblo kuéra rupi. Ha tape rehe oporandu hemimbo'e kuérape: --¿Mávapa he'i yvypóra kuéra cheha?</verse>
				<verse number="28">Ha ha'e kuéra he'i ichupe: --Oime he'íva ndeha Juan Bautista, ha ambue katu Eliasha, ha ambueve umi ñemoñe'ẽhára peteĩva.</verse>
				<verse number="29">Ha oporandu jevy ha'e ichupe kuéra: --¿Ha peẽpa mavaha che peje? Ha Pedro oñe'ẽ ha he'i ichupe: --Nde ha'e pe Cristo.</verse>
				<verse number="30">Ha he'i jevy jevy ichupe kuéra ani haguã he'i avavépe upéva hese.</verse>
				<verse number="31">Ha oñepyrũ ombo'e ichupe kuéra tekotevẽha pe kuimba'éicha ou va'ekue yvy ári ohasa asy heta ha omomarã ichupe karai kuéra ha umi pa'i ruvicha ha escriba kuéra, ha ojejuka, ha oikove jevy mbohapy ára rire.</verse>
				<verse number="32">Ha he'i sakã porã ichupe kuéra ko'ã mba'e. Upéramo Pedro omoha'eño ha oñepyrũ oñemoñe'ẽ ichupe pochyhápe.</verse>
				<verse number="33">Jesús katu oñembojere oma'ẽ hemimbo'e kuéra rehe ha pochyhápe he'i Pédrope: --¡Ejei che renondégui, Satanás! Ne remañái Tupã Ñandejára mba'e kuéra rehe, yvypóra kuéra mba'e rehe mante.</verse>
				<verse number="34">Ha ohenói hemimbo'e kuérape ha umi gente ijaty va'ekuépe ha he'i ichupe kuéra: --Oime ramo ouséva che rapykuéri, toñembotove ojupe, tohupi ikurusu ha tou che rapykuéri.</verse>
				<verse number="35">Oimeraẽva hakate'ỹva hekove rehe, ohundi vaerã; ha oimeraẽva ohundíva hekove che rehehápe ha evangelio rehehápe, osalva vaerã.</verse>
				<verse number="36">¿Mba'épa oguenohẽne pe kuimba'e imba'epa ramo ko mundo ha ohundi hi'ánga?</verse>
				<verse number="37">¿Mba'épa ikatúne ome'ẽ pe kuimba'e hi'ánga rekovia?</verse>
				<verse number="38">Che rerotĩva chéve ha oguerotĩva che ñe'ẽ ko ñemoñare ky'a ha infiel renondépe, che kuimba'éicha aju va'ekue ko yvy ári atĩ vaerã avei hese aju ha'ára che Ru glóriape ángel kuéra marangatu ndive.</verse>
			</chapter>
			<chapter number="9">
				<verse number="1">He'i avei ichupe kuéra: --Añetehápe ha'e peẽme, oime peẽ kuérava ko'ápe oĩva omano'ỹ vaerã ohecha mboyve pe Tupã Ñandejára reino oúva pu'aka reheve.</verse>
				<verse number="2">Ha seis días uperire Jesús omoha'eño Pedro, ha Jacobo ha Juánpe, ha ogueraha ondive peteĩ cerro ijyvatéva ári; ha oñemoambue hesápe kuéra.</verse>
				<verse number="3">Ha ijao omimbipa opytávo ha morotĩ eterei mavavéva ao joheihára yvy ári ndaikatúi upéicha omomorotĩ.</verse>
				<verse number="4">Ha ojehechauka ichupe kuéra Elías ha Moisés, ha oñomongeta hikuái Jesús ndive.</verse>
				<verse number="5">Ha oñe'ẽ Pedro ha he'i Jesúspe: --Maestro, ¡iporãite ore roime ko'ápe! Torojapóna mbohapy pene rendaguã, peteĩ ndéve guarã, peteĩ Moisés peguarã, ha peteĩ Elías peguarã.</verse>
				<verse number="6">Ndoikuaáigui he'íva tuicha oñemondýigui hikuái.</verse>
				<verse number="7">Ha ou peteĩ arai ha omo'ã ichupe kuéra, ha osẽ pe araígui peteĩ ñe'ẽ he'íva: --Kóva ha'e che Ra'y ahayhúva, pehendúke ichupe.</verse>
				<verse number="8">Ha oma'ẽvo ha'e kuéra ijerekuévo ndohechavéi avavépe hendive kuéra, Jesúspe añó mante.</verse>
				<verse number="9">Ha oguejývo ha'e kuéra pe cérrogui, ha'e he'i ichupe kuéra ani haguã omombe'u avavépe pe ohecha va'ekue, pe kuimba'éicha ou va'ekue yvy ári oikove jevy peve umi omano va'ekue apytégui.</verse>
				<verse number="10">Ha oñongatu ha'e kuéra pe iñe'ẽ, ha oporandu ojupe mba'épane upe jeikove jevy omanóva apytégui.</verse>
				<verse number="11">Ha oporandu hikuái ichupe: --¿Mba'éicha rupi piko umi escriba kuéra he'i tekotevẽha Elías ou raẽ?</verse>
				<verse number="12">Ha Jesús he'i ichupe kuéra: --Añete, Elías ko ou raẽ vaerã omoĩ haguã opa mba'e hendaguãme. ¿Ha mba'épa he'i Kuatiañe'ẽ Marangatu avei pe kuimba'éicha ou va'ekue yvy ári rehe? He'i hese ohasa asy va'erãha ha ndojererekói va'erãha mba'evéramo.</verse>
				<verse number="13">Ha che ha'e peẽme Elías oúma hague, ha ojapo hese hikuái opa ojaposéva; oje'e haguéicha hese Kuatiañe'ẽ Marangatúpe.</verse>
				<verse number="14">Ha oguahẽvo hemimbo'e kuéra rendápe ohecha ko gente aty guasu ojeréva hese kuéra, ha escriba kuérava oñe'ẽjoapíva hendive kuéra.</verse>
				<verse number="15">Ha ohechávo Jesúspe umi gente ipy'andýi, ha oñani ohuvaitĩvo ha omomaiteívo ichupe.</verse>
				<verse number="16">Ha Jesús oporandu ichupe kuéra: --¿Mba'érehe piko peñoñe'ẽjoapi peína hendive kuéra?</verse>
				<verse number="17">Ha peteĩva pe teta atýgui he'i ichupe: --Maestro, aru niko kuri ndéve che ra'y, oikóva peteĩ mba'epochy ñe'ẽngu poguýpe,</verse>
				<verse number="18">ha upéva mamo ojapyhyhápe ichupe oity yvy rehe, ijuru ryjúi, omopururũ hãi, ha ikangypa opytávo, ha ajerure ne remimbo'e kuérape omosẽ haguã ichugui ha ha'e kuéra ndaikatúi omosẽ.</verse>
				<verse number="19">Ha Jesús he'i ichupe kuéra: --¡Ha, ñemoñare jerovia'ỹ! ¿Araka'e pevépa aiméta penendive? ¿Araka'e pevépa ajepy'apýta pende rehe? Peru chéve.</verse>
				<verse number="20">Ha ogueru hikuái ichupe; ha ohechávo Jesúspe pe mba'epochy, oityvyro hatã pe mitãme ha ho'ávo yvýpe, ojapajeréi, ha ijuru ryjuipa.</verse>
				<verse number="21">Ha Jesús oporandu túvape: --¿Araka'e guive piko ojehu ichupe kóva? Ha ha'e he'i: --Imitãite guive.</verse>
				<verse number="22">Ha heta jevy oity ichupe tatápe ha ýpe ojukaite haguãicha; oiméramo ikatúva rejapo hese, na ore poriahuvereko ha ore pytyvõmí.</verse>
				<verse number="23">Ha Jesús he'i ichupe: --Ikatu ramo rejerovia, opa mba'e ikatu upe ojeroviávape.</verse>
				<verse number="24">Ha upévove pe mitã ru osapukái asy ha he'i: --¡Ajerovia, che pytyvõmína tajeroviave!</verse>
				<verse number="25">Ha ohechávo Jesús pe genteta ijatýva hese, iñe'ẽ pochy pe mba'epochýpe, ha he'i: --Nde, mba'epochy ñe'ẽngu ha ohendu'ỹva, che ha'e ndéve: Esẽ ichugui, ha anive reike ipype.</verse>
				<verse number="26">Upévove pe mba'epochy osapukái ha oityvyro hatã jevy pe mitãme ha osẽ ichugui; ha opyta pe mitã omanóvaicha; upéva rehe heta oime he'íva: --Omano.</verse>
				<verse number="27">Jesús katu ojapyhy ichupe ipógui, omopu'ã, ha ha'e oñembo'y.</verse>
				<verse number="28">Oike rire Jesús ógape, hemimbo'e kuéra oporandu ichupe ha'eñoháme: --¿Mba'éicha rupi piko ore ndaikatúi ra'e romosẽ?</verse>
				<verse number="29">Ha Jesús he'i ichupe kuéra: --Koichagua ko ndaikatúi mba'evépe osẽ, oración ha ayuno rupi mante.</verse>
				<verse number="30">Ha osẽvo upégui ohasa hikuái Galilea rupi, ha ndoipotái avave oikuaa.</verse>
				<verse number="31">Ombo'égui hikóni hemimbo'e kuérape, ha he'i ichupe kuéra: Pe kuimba'éicha ou va'ekue yvy ári oñeme'ẽta kuimba'e kuéra pópe, ha ojukáta hikuái ichupe; ha ojuka rire, mbohapy arahápe oikove jevýta.</verse>
				<verse number="32">Ha ha'e kuéra ndoikuaái mba'épa he'ise upéva, ha okyhyje oporandu haguã ichupe.</verse>
				<verse number="33">Ha oguahẽ hikuái Capernaúme, ha oĩma ramo hógape Jesús oporandu ichupe kuéra: --¿Mba'e rehe piko peñomongeta pejúvo ra'e tape rupi?</verse>
				<verse number="34">Ha ha'e kuéra okirirĩ oñoñe'ẽjoapi hague rehe tape rupi mávatapa pe tuichavéva ijapytépe kuéra.</verse>
				<verse number="35">Ha Jesús oguapy ha ohenói umi docevépe ha he'i ichupe kuéra: --Oime ramo ha'e raẽséva, oiko vaerã ipaháva ramo ha opavave rembiguái ramo.</verse>
				<verse number="36">Ha omoĩ mbytépe kuéra peteĩ mitã, ha ohupi ijyva ári ha he'i ichupe kuéra:</verse>
				<verse number="37">--Oimeraẽva oguerohorýva che rérape mitãmi koichagua, chéve che rerohory; ha pe chéve che rerohorýva, nda che rerohorýi chéve añó, oguerohory pe che mbouharépe avei.</verse>
				<verse number="38">Ha Juan he'i ichupe: --Maestro, rohecha niko kuri peteĩ ou'ỹva ñanendive nde rérape omosẽva mba'epochy, ha rojoko ichugui ndoúigui ñanendive.</verse>
				<verse number="39">Jesús katu he'i: --Ani pejoko, ndaipóri avave ojapóva techapyrã che rérape, ikatúva upéi oñe'ẽ vai che rehe.</verse>
				<verse number="40">Upe oñemoĩ'ỹva ñande rehe oĩ ñanendive.</verse>
				<verse number="41">Ha oimeraẽva ome'ẽva peẽme peteĩ vaso ý jepe, peẽ Cristo mba'e hague rehe, añete ha'e peẽme ndopytái chéne haguã oñembyekovia'ỹ rehe ichupe.</verse>
				<verse number="42">‘Ha oimeraẽva omoñepysangáva peteĩ ko'ã michĩmíva che rehe ojeroviávape, iporãve vaerã mo'ã ichupe oñemosaingo rire ijajúra rehe peteĩ ita guasu ha ojeity yguasúpe.</verse>
				<verse number="43">Ha nde po nde reitýta ramo, eikytĩ, iporãve ndéve reike ramo po peteĩ reheve pe tekove ha'etévape ha ani, nde po mokõi reheve, reho Aña retãme, tata ikatu'ỹháme oñembogue;</verse>
				<verse number="44">yso kuéra omano'ỹháme, ha tata máramo ndoguéi.</verse>
				<verse number="45">Ha nde py nde reitýta ramo, eikytĩ, iporãve ndéve reike ramo pe tekove ha'etévape py peteĩ reheve, ha ani nde py mokõi reheve rejeity Aña retãme, tata ikatu'ỹháme oñembogue;</verse>
				<verse number="46">yso kuéra omano'ỹháme, ha pe tata máramo ndoguéi.</verse>
				<verse number="47">Ha nde resa nde reitýta ramo, enohẽ; iporãve ndéve reike Tupã Ñandejára réinope tesa peteĩ reheve, ha ani, nde resa mokõi reheve, rejeity Aña retãme,</verse>
				<verse number="48">yso kuéra omano'ỹháme ha pe tata máramo ndoguéi.</verse>
				<verse number="49">‘Opavave voi oñembojuky vaerã tatápe, ha opa Tupã Ñandejárape kuave'ẽmby oñemohe'ẽ vaerã jukýpe.</verse>
				<verse number="50">Iporã niko pe juky; ¿ha oñembo'ay ramo pe jukýpa, mba'épe oñemohe'ẽ jevýne? Perekóke juky pende pype voi, ha ta pende py'aguapy oñondive kuéra.</verse>
			</chapter>
			<chapter number="10">
				<verse number="1">Ha Jesús opu'ã oho upégui Judea kotyo, Jordán ý mboypýri, ha ijaty jevy hese genteta, ha ombo'e jevy pyahu ichupe kuéra jepiguáicha.</verse>
				<verse number="2">Ha oñemboja hendápe fariseo kuéra he oporandu, oipy'a ra'ã haguã ichupe, ikatúpa ména opoi hembirekógui.</verse>
				<verse number="3">Ha'e oporandu ichupe kuéra: --¿Mba'épa he'i raka'e peẽme Moisés?</verse>
				<verse number="4">Ha ha'e kuéra he'i: --Moisés oheja ojejapo mendare jueja rehegua kuatia, ha ojepoi tembirekógui.</verse>
				<verse number="5">Jesús katu he'i ichupe kuéra: --Pende py'ahatãgui ha'e omoĩ va'ekue ko tembiapoukapy.</verse>
				<verse number="6">Iñepyrũmby guive Tupã Ñandejára “ojapo va'ekue kuimba'e ha kuña”.</verse>
				<verse number="7">“Upéva rehe pe kuimba'e oheja vaerã túva ha isýpe ha oiko vaerã hembireko ndive,</verse>
				<verse number="8">ha mokõivégui oiko vaerã peteĩ añónte”; upéicharamo na mokõivéima, peteĩntema.</verse>
				<verse number="9">Upéva rehe, pe Tupã Ñandejára ombojuaju va'ekue, ani yvypóra ombojei ojuehegui.</verse>
				<verse number="10">Ha ógape oporandu jevy ichupe hemimbo'e kuéra upe mba'e rehe.</verse>
				<verse number="11">Ha Jesús he'i ichupe kuéra: --Oimeraẽva opoíva hembirekógui ha omendáva ambue kuña rehe, ombyai imendare hembireko ndivegua.</verse>
				<verse number="12">Ha pe kuña opoi ramo iménagui ha omenda ambue kuimba'e rehe ombyai imendare.</verse>
				<verse number="13">Ha ojereru ichupe mitãmimi opoko haguã hese kuéra; hemimbo'e kuéra katu ipochy umi oguerúvape.</verse>
				<verse number="14">Ha ohechávo Jesús upéva ipochy ha he'i ichupe kuéra: --Peheja mitã kuéra tou che rendápe, ha ani pejoko; ha'e kueraichagua mba'égui pe Tupã Ñandejára reino.</verse>
				<verse number="15">Añetehápe ha'e peẽme: Pe oñemomba'e'ỹva Tupã Ñandejára reino rehe peteĩ mitãicha, ndoikéi chéne ipype.</verse>
				<verse number="16">Ha ohupi ijyva ári umi mitã, omoĩ ipo hi'ári kuéra, ha ohovasa.</verse>
				<verse number="17">Ha osẽvo ha'e oho haguã ou peteĩ kuimba'e ñaniháme oñesũ henondépe ha oporandu ichupe: --Maestro marangatu, ¿mba'épa ajapo vaerã ahupity haguã pe tekovete opa'ỹva?</verse>
				<verse number="18">Ha Jesús he'i ichupe: --¿Mba'e rehepa ere che marangatuha? Ndaipóri imarangatúva, Tupã Ñandejára añoite mante.</verse>
				<verse number="19">Reikuaa hembiapoukapy: “Aníke rembyai mendare, aníke reporojuka, aníke remonda, aníke remopu'ã japu nde rapicha rehe, aníke reipe'a rei mba'eve avavégui, emomba'e nde ru ha nde sýpe.”</verse>
				<verse number="20">Ha ha'e he'i: --Maestro, opaite ko'ã mba'e ajapopa che mitãrusu guive.</verse>
				<verse number="21">Ha Jesús oma'ẽvo hese ohayhuete, ha he'i ichupe: --Peteĩ mba'e ofalta ndéve: Tereho eñemumba rerekóva rehe, eme'ẽ hepykue mboriahúpe, ha rerekóta mba'eta yvágape; upéi katu ehupi nde kurusu ha che moirũ.</verse>
				<verse number="22">Ha'e katu ipy'a remimbyasyete upe ñe'ẽ rehe, ha oho mba'embyasy reheve, oguerekógui heta mba'e.</verse>
				<verse number="23">Ha Jesús oma'ẽ ijerekuévo ha he'i hemimbo'e kuérape: --¡Hasypetépa oikéne Tupã Ñandejára réinope umi mba'eta rerekoha!</verse>
				<verse number="24">Ha hemimbo'e kuéra oñemondýi upe iñe'ẽ rehe, upéva rehe Jesús he'i jevy ichupe kuéra: --Che ra'y kuéra, ¡hasypetépa oikéne Tupã Ñandejára réinope umi imba'ereta rehe ojeroviáva!</verse>
				<verse number="25">Ndahasyive ohasa haguã peteĩ camello ju resa rupi, pe mba'eta rerekoha oike haguã Tupã Ñandejára réinopegui.</verse>
				<verse number="26">Ha upépema katu hemimbo'e kuéra oñemondyive, ha he'i ojupe: --¿Máva katúpa aipóramo ikatúne ojesalva?</verse>
				<verse number="27">Ha Jesús oma'ẽ hese kuéra, ha he'i: --Mba'e ikatu'ỹva upéva yvypóra kuérape, Tupã Ñandejára peguarã katu ahániri, opaite mba'e ikatúgui Tupã Ñandejárape.</verse>
				<verse number="28">Upérõ Pedro he'i ichupe: --Ore niko roheja va'ekue opaite mba'e romoirũ haguã ndéve.</verse>
				<verse number="29">Ha Jesús he'i ichupe: --Añetehápe ha'e peẽme, ndaipóri avave oheja va'ekue óga, terã tyvýra kuéra, terã teindýra kuéra, terã sy, terã túva, terã tembireko terã ta'ýra kuéra, terã yvy kuéra, che rehehápe ha evangelio rehehápe,</verse>
				<verse number="30">hekovia'ỹ vaerã ichupe cien veces, ko'ãga ko tiempo kóvape voi, óga kuéra, tyvýra, teindýra, sy, ta'ýra ha yvy, persecución reheve ramo jepe, ha ko'águi rire katu pe tekovete opa'ỹva.</verse>
				<verse number="31">Upéicharamo jepe heta itenondéva itapykue vaerã, ha heta itapykuéva itenonde vaerã.</verse>
				<verse number="32">Ha ojupi hikuái ohóvo Jerusalén rapére, ha Jesús oho henonderã kuéra, ha hemimbo'e kuéra oñemondýi ha umi ohóva hapykuéri oho kyhyje pópe. Ha omoha'eño umi dócepe ha oñepyrũ he'i ichupe kuéra umi mba'e ojehútava ichupe:</verse>
				<verse number="33">--Péina niko jajupi Jerusalénpe, ha ko kuimba'éicha ou va'ekue yvy ári oñeme'ẽta pa'i ruvicha ha escriba kuéra pópe, ha ha'e kuéra omoĩ vaíta ichupe ojukauka haguã, ha ome'ẽta ichupe tetã ambuegua kuéra pópe,</verse>
				<verse number="34">Ha umíva oñembohorýta hese ha oinupãta tejuruguáipe, ha ondyvúta hese ha ojukáta, ha mbohapy arahápe rire katu oikove jevýta.</verse>
				<verse number="35">Ha Jacobo ha Juan, Zebedeo ra'y kuéra, oñemboja hendápe ha he'i ichupe: --Maestro, roipota niko rejapo oréve ko rojeruréva ndéve.</verse>
				<verse number="36">Ha ha'e he'i ichupe kuéra: --¿Mba'épa peipota ajapo peẽme?</verse>
				<verse number="37">Ha ha'e kuéra he'i ichupe: --Eme'ẽna oréve toroguapy nde glóriape peteĩ nde akatúa kotyo ha ambue katu nde asu kotyo.</verse>
				<verse number="38">Ha Jesús he'i ichupe kuéra: --Ndapeikuaái ko pejeruréva; ¿ikatúpa pey'u pe vaso che hay'úvagui, terã pejebautiza pe che bautísmogui, pehasa asývo chéicha?</verse>
				<verse number="39">Ha ha'e kuéra he'i: --Ikatu. Ha Jesús he'i ichupe kuéra: --Pey'úta pe vaso che hay'úvagui, ha pe che bautísmogui pejebautizáta.</verse>
				<verse number="40">Pe jeguapy che akatúa terã che asu kotyo katu nda ijái chéve ame'ẽ, oñeme'ẽ vaerã uvei umi oñembosako'i va'ekuépe mante.</verse>
				<verse number="41">Ha ohendúvo upéva umi diez ambue, oñepyrũ ipochy Jacobo ha Juan rehe.</verse>
				<verse number="42">Ha Jesús ohenói ichupe kuéra ha he'i: --Peikuaa umi tetãygua mburuvicha oporoguerekoha ipoguýpe kuéra, ha umi ijapytépe kuéra oñemomba'eguasúva oguerekoha hi'ári kuéra autoridad.</verse>
				<verse number="43">Pende apytépe katu nda upéicha va'erãi; oimeraẽva oñembotuichaséva pende apytépe, toiko pene rembiguái ramo uvei.</verse>
				<verse number="44">Ha oimeraẽva peẽ kuérava itenondeséva, toiko opavave rembiguái ramo.</verse>
				<verse number="45">Ko kuimba'éicha ou va'ekue yvy ári voi ndoúi ojeserviuka haguã, ou oporoservívonte ha ome'ẽ haguã hekove heta yvypóra repy ramo.</verse>
				<verse number="46">Ha oguahẽ hikuái Jericópe, ha osẽvo upégui hemimbo'e kuéra ha genteta ndive, Bartimeo, peteĩ tupãmba'e jerurehára ohecha'ỹva, Timeo ra'y, oguapy hína tape yképe.</verse>
				<verse number="47">Ha ohendúvo Jesús Nazarenoha, oñepyrũ osapukái asy ha he'i: --¡Jesús, David Ra'y, che poriahuverekomína!</verse>
				<verse number="48">Ha heta oime ipochýva ichupe omokirirĩ haguã, ha upépe katu ha'e hatãve osapukái: --¡David Ra'y, che poriahuverekomína!</verse>
				<verse number="49">Ha Jesús opyta ha he'i: --Pehenói. Ha ohenói hikuái pe ohecha'ỹvape ha he'i ichupe: --Eñemokyre'ỹ, epu'ã, péinako ne renói.</verse>
				<verse number="50">Ha ha'e oity ijahoja hi'árigui, opo opu'ã, ha ou Jesús rendápe,</verse>
				<verse number="51">Ha Jesús he'i ichupe: --¿Mba'épa reipota ajapo ndéve? Ha pe ohecha'ỹva he'i ichupe: --Maestro, tahecha jevýna.</verse>
				<verse number="52">He'i ichupe Jesús: --Tereho, rejeroviágui rekueráma. Ha upevovete ohecha jevy ha oho Jesús rapykuéri tape rehe.</verse>
			</chapter>
			<chapter number="11">
				<verse number="1">Ha oñemo'aguĩvo Jerusaléngui, Betfagé ha Betania ypýpe, Olivo cerro rovái, Jesús omondo mokõi hemimbo'e kuérape,</verse>
				<verse number="2">ha he'i ichupe kuéra: --Tapeho pe pueblo oĩvape hína pene renondépe, ha peikévo pejuhúta ñapytĩmby peteĩ burro ra'y avave ojupi'ỹva gueteri hi'ári; pejora ha peru.</verse>
				<verse number="3">Ha oime ramo oporandúva peẽme mba'érehepa pejapo upéva, peje, Ñandejára oikotevẽha hese, ha voi ombou jevytaha ko'ápe.</verse>
				<verse number="4">Ha oho hikuái ha ojuhu pe burro ra'y ñapytĩmby okẽme oka kotyo, tapépe, ha ojora hikuái.</verse>
				<verse number="5">Ha upépe oĩva hína rehegua kuérava oporandu ichupe kuéra: --¿Mba'e piko pejapo peína pejora pe burro?</verse>
				<verse number="6">Ha ha'e kuéra he'i Jesús he'iuka haguéicha; ha oheja ogueraha.</verse>
				<verse number="7">Ha ogueru hikuái pe burro Jesúspe, ha omoĩ hi'ári ijao kuéra ha Jesús ojupi hi'ári.</verse>
				<verse number="8">Ha heta oime oipysóva ijao kuéra tape rehe, ambue kuéra katu omyasãi yvyra rogue oikytĩ va'ekue ñu rupígui.</verse>
				<verse number="9">Ha umi tenonde ohóva, ha umi tapykue pegua osapukái joa: --¡Hosanna! ¡Bendito pe oúva Tupã Ñandejára rérape!</verse>
				<verse number="10">¡Bendito ñande ru David reino oúva! ¡Hosanna yvágape, pe ijyvatetehápe!</verse>
				<verse number="11">Ha oike Jesús Jerusalénpe, tupaópe, ha oma'ẽmba rire opa mba'e rehe ijerekuévo, ka'arúma ramo osẽ oho Betániape umi doce hemimbo'e kuéra ndive.</verse>
				<verse number="12">Ha upeha ára rire, osẽvo hikuái Betániagui Jesús iñembyahýi.</verse>
				<verse number="13">Ha ohecha mombyry guive peteĩ higo máta hogue hetáva, ha oho ohecha sapy'a ojuhu ramo guarã hi'a. Ha oguahẽvo ijypýpe ndojuhúi hese mba'eve, hogue mante, ndaha'éigui higo tiempo.</verse>
				<verse number="14">Ha he'i pe higo mátape: --Máramoke anive avave ho'u nde a. Ha hemimbo'e kuéra ohendu upéva.</verse>
				<verse number="15">Ha oguahẽ hikuái Jerusalénpe, ha Jesús oike tupaópe, ha omosẽmba umi oñemúvape pe tupao ryepýpe, ha ombojaparo umi plata ocambiáva mesa kuéra, ha umi pykasu rehe oñemúva guapyha kuéra.</verse>
				<verse number="16">Ha ndohejái avave ogueraha mba'eveichagua tembiporu tupao ryepy rehe.</verse>
				<verse number="17">Ha ombo'e ichupe kuéra ha he'i: --¿Nde'íripa Tupã Ñandejára Kuatiañe'ẽ Marangatúpe: “Che róga, óga oñeñembo'eha oñembohéra vaerã opa tetãme guarã”? Peẽ katu pejapo ichugui mondaha kuára.</verse>
				<verse number="18">Ha ohendu upéva umi pa'i ruvicha ha escriba kuéra ha oheka mba'éichapa ojukáta ichupe, okyhyjégui ha'e kuéra ichugui, heta etereíguima ohecharamóva pe ha'e oporombo'éva.</verse>
				<verse number="19">Ha ka'arúma ramo osẽ hikuái pe ciudádgui.</verse>
				<verse number="20">Ha pyhareve ohasávo, ohecha hikuái pe higo máta ipiru ra'e hapo guive.</verse>
				<verse number="21">Ha imandu'ávo Pedro he'i ichupe: --Maestro, ma'ẽ pe higo máta ne ñe'ẽ pochy hague ipiru.</verse>
				<verse number="22">Ha Jesús he'i ichupe kuéra: --Pejerovia Tupã Ñandejára rehe.</verse>
				<verse number="23">Añetéko ha'e peẽme, oimeraẽva he'íva ko cérrope: “Ejei ha ejeity yguasúpe”, ha nda ipy'amokõiri, oguerovia uvei oikoha pe he'íva, oiko katueteíne ichupe.</verse>
				<verse number="24">Upéva rehe ha'e peẽme: Opa pejeruréva peñembo'e jave, perovia perekomaha, ha perekóne katuetei.</verse>
				<verse number="25">Ha peñembo'e jave, peperdona oiméramo perekóva pende rapicha ndive, pende Ru yvága pegua pene perdona haguã avei pene rembiapo vaikue rehe.</verse>
				<verse number="26">Ha peporoperdona'ỹ ramo, pende Ru yvága pegua na pene perdonái chéne avei pene rembiapo vaikue rehe.</verse>
				<verse number="27">Ha ou jevy hikuái Jerusalénpe, ha oguata jave oikóvo Jesús pe tupao ryepy rupi, ou hendápe pa'i ruvicha kuéra, escriba ha karai kuéra,</verse>
				<verse number="28">ha oporandu hikuái ichupe: --¿Mba'e autoridad piko rereko nde rejapo haguã ko'ã mba'e? ¿Terã mávapa ome'ẽ ndéve autoridad rejapo haguã ko'ã mba'e?</verse>
				<verse number="29">Ha Jesús he'i ichupe kuéra: --Che aporandúta avei peẽme peteĩ mba'e; peje chéve ha upéicharamo che avei ha'éta peẽme mba'éicha rupípa ajapo ko'ã mba'e.</verse>
				<verse number="30">¿Pe Juan bautísmopa yvágagui guare, terãpa yvypóra kuéra mba'énte? Peje chéve.</verse>
				<verse number="31">Ha ha'e kuéra oñepyrũ oñemongeta oñondive kóicha: --Ja'e ramo yvágui, he'íta: “¿Ha mba'érehepa aipóramo ndaperoviái ra'e ichupe?”</verse>
				<verse number="32">¿Ha ja'e ramo yvypóra kuéra mba'e...? Ha okyhyje hikuái tetãyguágui, opavave voi oguerekógui Juánpe añetehápe ñemoñe'ẽhára ramo.</verse>
				<verse number="33">Ha he'i hikuái Jesúspe: --Ndoroikuaái. Ha Jesús he'i avei ichupe kuéra: --Nda'e mo'ãi avei che peẽme mba'éicha rupípa ajapo ko'ã mba'e.</verse>
			</chapter>
			<chapter number="12">
				<verse number="1">Ha oñepyrũ oñe'ẽ ichupe kuéra ñembojoja rupi: --Peteĩ kuimba'e oñotỹ parral ha omoĩ cerco ijerekuévo, ha ojo'o parral amiha rendaguã, omopu'ã peteĩ torre. ‘Ha oiporuka hepy rehe imba'apoharã kuérape ha oho mombyry.</verse>
				<verse number="2">Ha oñemono'õ haguã árape omondo peteĩ hembiguái umi mba'apohára kuéra rendápe ogueraha haguã pe parral'a imba'erãva.</verse>
				<verse number="3">Ha'e kuéra katu oipyhy oinupã pe tembiguáipe ha omondo po nandi.</verse>
				<verse number="4">Ha omondo jevy hendápe kuéra hembiguái ambue, ha upévape oñakãjoka ha ndojapói ichupe mba'evéramo.</verse>
				<verse number="5">Omondo jevy ambueve, ha upévape ojuka hikuái, ha upéicha ojapo hikuái heta ambueve rehe, oinupã hetápe ha ambue kuérape katu ojuka.</verse>
				<verse number="6">‘Oguerekópype gueteri ta'ýra peteĩmí ohayhuetéva, omondo upévape avei hendápe kuéra ipahápe, he'ígui: “Ombojeroviáne che ra'ýpe.”</verse>
				<verse number="7">Umi mba'apohára kuéra katu he'i hikuái ojupe: “Kóva ha'e hína ko'ã mba'e kuéra jararã; peju jajuka, ha topyta ko'ã imba'erãngue ñane mba'erã.”</verse>
				<verse number="8">Ha oipyhy ojuka hikuái, ha omombo hetekue pe parralty rokárape.</verse>
				<verse number="9">‘¿Mba'épa ojapóne pe parralty jára? Ou vaerã ohundívo umi mba'apohára kuérape ha ome'ẽ pe iparralty ambue kuérape.</verse>
				<verse number="10">‘¿Ndapeleéipa ko Tupã Ñandejára Kuatiañe'ẽ Marangatu kóvante jepe: Pe ita omombo rei va'ekue umi óga apohára, oñemoĩ pe óga esquina akã ramo.</verse>
				<verse number="11">Ñandejára voi ojapo kóva, ha techapyrãpa ñande resápe?</verse>
				<verse number="12">Ha oñeha'ã hikuái oapresa haguã ichupe ohechakuaágui hese kuéra he'i hague pe ñembojoja, okyhyjénte pe genteta upépe oĩvagui; ha oheja hikuái ichupe ha oho.</verse>
				<verse number="13">Ha ombou hikuái Jesús rendápe fariseo ha herodiano kuérava oñeha'ã haguã oity ichupe iñe'ẽ rehe.</verse>
				<verse number="14">Ou hikuái ha he'i ichupe: --Maestro, roikuaa niko ne ñe'ẽ añeteha ha nde rekyhyjeiha avavégui, ha ne rema'ẽiha yvypóra rembiechauka rehe, añete háichante uvei reporombo'e Tupã Ñandejára rape rehe: ¿Ikatúpa oñeme'ẽ impuesto Césarpe, terãpa ahániri? ¿Rome'ẽ va'erãpa, terãpa ahániri?</verse>
				<verse number="15">Ha Jesús oikuaápype ha'e kuéra hova mokõiha, he'i ichupe kuéra: --¿Mba'e rehepa che py'ara'ã peína? Peru chéve pe plata tahecha.</verse>
				<verse number="16">Ha ogueru hikuái, ha Jesús he'i ichupe kuéra: --¿Máva ra'anga piko kóva ha pe téra hese oĩva? --César mba'e, he'i ha'e kuéra ichupe.</verse>
				<verse number="17">Ha Jesús he'i: --César mba'éva peme'ẽ Césarpe, ha Tupã Ñandejára mba'éva peme'ẽ Tupã Ñandejárape. Ha ijurujái hikuái hese opytávo.</verse>
				<verse number="18">Ha saduceo kuérava, he'íva ndaiporiha jeikove jevy omanóva apytégui, ou hendápe, ha oporandu hikuái ichupe:</verse>
				<verse number="19">--Maestro, Moisés niko oheja va'ekue oréve kuatiañe'ẽme: Peteĩ omano ramo ha opyta hembirekore ha nda ta'ýrai, omenda vaerã hese tyvýra omoñemoñare haguã tyke'ýrape.</verse>
				<verse number="20">Oiko va'ekue niko siete ojoryvy kuéra; pe tenondere omenda, ha omano oheja'ỹ rehe ta'ýra;</verse>
				<verse number="21">omenda hese pe mokõiha, ha omano ta'yra'ỹ rehe; pe mbohapyha upéicha avei.</verse>
				<verse number="22">Ha umi sieteve nda ta'ýrai; ha ipahápe omano avei pe kuña.</verse>
				<verse number="23">Pe jeikove jevýpe, ha'e kuéra oikove jevývo ¿máva rembirekótapa pe kuña? Umi sieteve rembirekore va'ekue niko.</verse>
				<verse number="24">Ha Jesús he'i ichupe kuéra: --¿Ndapejavýipa ndapeikuaáigui Kuatiañe'ẽ Marangatu ha Tupã Ñandejára pu'aka?</verse>
				<verse number="25">Umi omanóva oikove jevy ha'ára nomenda mo'ãvéima ha noporomomenda mo'ãvéima, umi ángel kuéra yvága peguáichantema vaerã.</verse>
				<verse number="26">¿Ha omanóva oikove jevy va'erãha piko ndapeleéi ra'e pe Moisés kuatiañe'ẽme, mba'éichapa Tupã Ñandejára oñe'ẽ raka'e ichupe pe jukeri máta guive ha he'i: “Che ha'e Abraham Tupã, ha Isaac Tupã, ha Jacob Tupã”?</verse>
				<verse number="27">Ndaha'éi omanóva Tupã, oikovéva Tupãnte. Tuichaitéko pejavy peína.</verse>
				<verse number="28">Ha oguahẽvo hendápe umi escriba kuérava peteĩ, ohendu va'ekue ha'e kuéra oñoñe'ẽjoapi ramo ha oikuaa Jesús he'i porã hague ichupe kuéra, oporandu ichupe: --¿Mávapa Tupã Ñandejára rembiapoukapy tuichavéva?</verse>
				<verse number="29">Ha Jesús he'i ichupe: --Pe tuichavéva niko kóva: “Ehendúke Israel, Ñandejára ñane Tupã, Ñandejára peteĩ añónte.</verse>
				<verse number="30">Rehayhu vaerã nde Jára Tupãme nde py'aiteguive, ha opaite ne ánga reheve, ha opaite ne arandukue reheve, ha opaite ne mbaretekue reheve.” Kóva ha'e pe Tupã Ñandejára rembiapoukapy tuichavéva.</verse>
				<verse number="31">Ha pe mokõiha kóva: “Rehayhu vaerã nde rapichápe nde rejehayhu háicha nde jupe.” Ndaipóri tuichavéva ko'ã mokõigui.</verse>
				<verse number="32">Upévo pe escriba he'i ichupe: --Iporãite, Maestro, añete pe eréva peteĩnteha Tupã Ñandejára, ha ndaiporiha ambue, ha'e mante.</verse>
				<verse number="33">Ha pe ichupe jahayhu ñande py'aiteguive, ha opaite ñane arandukue reheve, ha opaite ñane ánga reheve, ha opaite ñane mbaretekue reheve, ha jahayhu ñande rapichápe ñande jupéicha, tuichave opa umi ñane rymba jajukáva ha jahesykáiva Tupã Ñandejára rérapegui.</verse>
				<verse number="34">Jesús, ohendúvo oñe'ẽ porã hague, he'i ichupe: --Ne reime mombyrýi Tupã Ñandejára réinogui. Ha avavéma noporandusevéi ichupe mba'eve.</verse>
				<verse number="35">Ha oporombo'évo Jesús tupaópe, he'i: --¿Mba'éicha piko umi escriba kuéra he'i pe Cristo David Ra'yha?</verse>
				<verse number="36">David ete voi niko he'i va'ekue Espíritu Santo rupi: He'i Tupã Ñandejára che Járape: “Eguapy che akatúape amoĩ meve ne enemigo kuéra nde pyguýpe.”</verse>
				<verse number="37">Ha David ete voi niko ohenói ichupe che Jára, ¿mba'éicha piko aipóramo ha'e ta'ýrata? Ha umi puebloygua ohendu ichupe torypápe.</verse>
				<verse number="38">Ha oporombo'évo he'i ichupe kuéra: --Peñeñangarekóke escriba kuéragui oikoséva ao puku reheve ha ohayhúva ñemomaitei plaza rupi,</verse>
				<verse number="39">ha silla tenondevegua sinagógape, ha guapyha iporãvéva karu guasuhápe.</verse>
				<verse number="40">Ha'e kuéra ko oñembo'e puku gua'u ho'upa haguã umi viuda róga kuéra. Umíva ári ko ou vaerã condenación ipohyivéva.</verse>
				<verse number="41">Ha oguapy hína Jesús pe ofrenda ryru rovái oma'ẽ mba'éichapa umi gente omoĩ plata ipype; ha heta mba'eta rerekoháva omoĩ heta.</verse>
				<verse number="42">Ou avei peteĩ viuda poriahu ha omoĩ mokõi plata sa'imi sa'i ovaléva.</verse>
				<verse number="43">Ha ohenói hemimbo'e kuérape ha he'i ichupe kuéra: --Añetéko ha'e peẽme, pe viuda iporiahuve ramo jepe omoĩ pe ofrenda ryrúpe hetave opavavégui.</verse>
				<verse number="44">Opavave omoĩgui pe ichupe kuéra hembývagui, ha'e katu, iporiahumi ramo jepe omoĩmbaite pe oguerekomíva, hembi'u repy rangue jepe.</verse>
			</chapter>
			<chapter number="13">
				<verse number="1">Ha osẽvo Jesús tupaógui, peteĩ hemimbo'e kuérava he'i ichupe: --¡Maestro, ema'ẽmí, ko'ã ita ha ko tupao rehe mba'eichaitépa iporã ha tuicha!</verse>
				<verse number="2">Ha Jesús he'i ichupe: --¿Rehechápa ko'ã óga guasueta? Ndopyta mo'ãi ita ojo'ári ojeitypa'ỹ vaerã.</verse>
				<verse number="3">Ha oguapy jave pe Olivo cérrope, tupao rovái, Pedro, Jacobo, Juan ha Andrés, oporandu ichupe ha'eñoháme:</verse>
				<verse number="4">--Eréna oréve, ¿araka'éta piko ko'ã mba'e? ¿Ha mba'e señal piko oĩta oikótama ramo ko'ã mba'e?</verse>
				<verse number="5">Ha Jesús oñepyrũ he'i ichupe kuéra: --Pema'ẽke anítei pene mbotavy avave,</verse>
				<verse number="6">heta ou vaerã che rérape he'íva: “Che ko pe Cristo”, ha hetápe ombotavy vaerã.</verse>
				<verse number="7">‘Pehendu ramo herakuã ha oikoha guerra, ani peñemondýitei, tekotevẽ upéicha oiko; opáichavo ne'ĩra mo'ãi gueteri ipaha.</verse>
				<verse number="8">Opu'ã vaerã tetã nguéra ha reino kuéra ojuehe; oiko vaerã yvy ryrýi heta henda rupi, oĩ vaerã ñembyahýi ha ayvu guasu; jehasa asy ñepyrũha ko'ã mba'e.</verse>
				<verse number="9">‘Peẽ katu pema'ẽ pende jehe. Pejereraha vaerã concilio rupi, ha sinagoga rupi peñenupã vaerã, ha peñehenói vaerã presidente ha rey kuéra rovake che rehehápe mombe'upyrã ichupe kuéra.</verse>
				<verse number="10">Tekotevẽ ko evangelio oñemoherakuã raẽ opa tetã rupi.</verse>
				<verse number="11">Ha pende rerahávo pene me'ẽ haguã, ani pejepy'apy peje vaerã rehe, ha ani pejepy'amongeta raẽ, ñe'ẽ oñeme'ẽva peẽme upe jave, upéva peje, ndaha'éiko peẽ peñe'ẽtava, Espíritu Sántonte.</verse>
				<verse number="12">Oñome'ẽ vaerã ojejuka haguã ojoryvy kuéra, ha túva ta'ýrape; ha oĩ vaerã ta'ýra opu'ãva túva kuéra rehe ha ojukauka.</verse>
				<verse number="13">Ha nda ija'éi vaerã opavave pende rehe che réra rehe, ha pe ogueropu'akáva ipaha peve upéva ojesalva vaerã.</verse>
				<verse number="14">‘Pehecha vove pe ñemotie'ỹ tuicháva he'i haguéicha profeta Daniel, oĩtava pe oĩ'ỹ haguãme, --pe oleéva toikuaa--, umi oĩva Judéape tokañy cerro rupi;</verse>
				<verse number="15">ha oĩva óga ári, ani oguejy oguenohẽ haguã mba'eve hógagui;</verse>
				<verse number="16">ha oho va'ekue ñúme ani ojevy oheka haguã ijahoja.</verse>
				<verse number="17">¡Aichejáranga umi hyeguasúva ha umi oporomokambúva umiha árape!</verse>
				<verse number="18">Peñembo'éke ani haguã ojehu ko'ã mba'e ro'y jave.</verse>
				<verse number="19">Umiha árape oĩta py'a angekói tuicháva máramo oiko'ỹ haguéicha, Tupã Ñandejára ojapo ypy ramo guive ko mundo, ko'ãgaite peve, ha oĩve'ỹ vaerã araka'eve.</verse>
				<verse number="20">Ha Ñandejára omombyky'ỹ rire umíva umi ára, avave ndojesalvái chéne, ha umi ha'e oiporavo va'ekue rehehápe, omombyky umi ára.</verse>
				<verse number="21">‘Ha upéramo oime ramo he'íva peẽme: “Péina ápe pe Cristo”, terã, “Péina pépe”, ani perovia.</verse>
				<verse number="22">Opu'ã vaerã tekove japu he'íva ojehe ha'eha pe Cristo, ha ñemoñe'ẽhára japu ojapóva mba'eguasu ha techapyrã oporombotavy haguã ikatu ramo umi jeporavopyrépe jepe.</verse>
				<verse number="23">Pema'ẽke peẽ, pomomarandúma oiko mboyve.</verse>
				<verse number="24">‘Umiha árape, umi angekói rire, kuarahy iñypytũmba vaerã, ha jasy ndohesape mo'ãvéi.</verse>
				<verse number="25">Estrella kuéra ho'áta yvágagui, ha umi yvága pegua pu'aka oñemomyimbáta.</verse>
				<verse number="26">Ha upérõ ojehecha vaerã ko kuimba'éicha ou va'ekue yvy ári oúvo arai ári tuicha pu'aka ha gloria reheve.</verse>
				<verse number="27">Ha ombou vaerã ángel kuéra ombyaty haguã hembiporavopyre kuéra umi irundy yvytu rapéguio, yvy paha guive ára paha peve.</verse>
				<verse number="28">‘Pe higo mátagui tapeikuaa pe comparación: Hakã hoky ramo ha osẽ hogue, peikuaa ára haku hi'aguĩmaha.</verse>
				<verse number="29">Upéicha avei pehecha vove oiko ko'ã mba'e, peikuaa pe ipaha oñemo'aguĩmaha okẽme.</verse>
				<verse number="30">Añetehápe ha'e peẽme, ndohasa mo'ãiha ko ñemoñare kóva oikopa mboyve ko'ã mba'e.</verse>
				<verse number="31">Yvy ha yvága ohasa vaerã, che ñe'ẽ katu ndohasa va'erãi.</verse>
				<verse number="32">‘Upe ára ha upe hora katu avave ndoikuaái, ángel kuéra yvágape oĩva ha pe Tupã Ñandejára Ra'y jepe ndoikuaái, Túva añoite mante.</verse>
				<verse number="33">‘Pema'ẽke, aníke peke, ha peñembo'e ndapeikuaáigui araka'épa pe ára oguahẽne.</verse>
				<verse number="34">Ku kuimba'e mombyry oho va'ekuéicha, ohejáva hóga hembiguái kuéra poguýpe ha ome'ẽ peteĩ teĩme hembiaporã, ha okẽ rerekuápe he'i ani haguã oke.</verse>
				<verse number="35">Aníke peke aipóramo, ndapeikuaáigui araka'épa oúne pe óga jára, ka'arúvopa terã pyhare pyte, terã gallo osapukáivo, terã pyhareve.</verse>
				<verse number="36">Anítei ou sapy'a ha pende juhu pende kéra.</verse>
				<verse number="37">Ko ha'éva peẽme, opavavépe ha'e: Aníke peke.</verse>
			</chapter>
			<chapter number="14">
				<verse number="1">Upégui mokõiha árape páscuata ha pan ilevadura'ỹva arete, ha umi pa'i ruvicha ha escriba kuéra oheka mba'éichapa oapresáta Jesúspe japu rupi ojuka haguã;</verse>
				<verse number="2">ha he'i hikuái: --Aníketei arete aja, ani oiko ayvu guasu tetãygua kuéra apytépe.</verse>
				<verse number="3">Ha oĩ aja Jesús Betániape, Simón, ku iléprava rógape, oguapy jave mesápe, ou peteĩ kuña oguerúva peteĩ mba'yru ita joguahápe peteĩ mba'e ryakuã porã, nardo eteguigua, hepy etereíva, ha ojoka pe mba'yru ha oñohẽ pe ipypegua Jesús akã rehe.</verse>
				<verse number="4">Ha oime upéva rehe ipochýva ha he'íva ojupe: --¿Maerã piko oñeñohẽmba rei pe mba'e ryakuã porãite?</verse>
				<verse number="5">Ikatu vaerã mo'ã oñevende hepyve trescientos denáriogui rehe, ha oñeme'ẽ hepykue mboriahúpe. Ha oñe'ẽ ngururu hikuái ha ipochy pe kuña rehe.</verse>
				<verse number="6">Jesús katu he'i: --Peheja, ¿mba'érehepa pemyangekói ichupe? Mba'e porã niko ojapo ha'e che rehe.</verse>
				<verse number="7">Pereko tapiáta mboriahu kuéra penendive, ha pejaposeha árape ikatu pejapo porã hese kuéra, chéve katu nda che rereko tapia mo'ãi penendive.</verse>
				<verse number="8">Ko kuñatai ojapo pe ha'e ikatumíva, ha oñemotenonde omohyakuã che rete che mbosako'ívo añeñotỹ ramo guarã.</verse>
				<verse number="9">Añetehápe ha'e peẽme: Mamo oñemoherakuãhápe ko evangelio, opa rupi yvy jerekuévo ko ha'e ojapo va'ekue oñemombe'u vaerã avei mandu'arã hese.</verse>
				<verse number="10">Ha Judas Iscariote, peteĩ umi doce reheguáva, oho umi pa'i ruvicha kuéra rendápe ome'ẽ haguã Jesúspe ipópe kuéra.</verse>
				<verse number="11">Ha ha'e kuéra ohendúvo ichupe ovy'a joa, ha oikuave'ẽ ichupe plata, ha Judas oheka mba'éichapa omoĩta Jesúspe ipópe kuéra.</verse>
				<verse number="12">Ha pe pan ilevadura'ỹva ára peteĩháme, pe ovecha ra'y ojejukaha Pascuarã árape, hemimbo'e kuéra he'i hikuái ichupe: --¿Mamópa reipota rombosako'i ndéve Pascua re'u haguã?</verse>
				<verse number="13">Ha Jesús omondo hemimbo'e kuéra mokõi, ha he'i ichupe kuéra: --Tapeho pe ciudádpe, ha pene ruvaitĩta peteĩ kuimba'e ogueraháva ý kambuchípe; tapeho hapykuéri.</verse>
				<verse number="14">Ha pe óga oikeha járape peje: “Maestro niko he'iuka: ¿Mamópa oime pe koty Pascua ha'u haguã che remimbo'e kuéra ndive?”</verse>
				<verse number="15">Ha ha'e ohechaukáta peẽme peteĩ koty guasu yvategua oĩmbámava; pembosako'i ñandéve upépe.</verse>
				<verse number="16">Ha osẽ oho umi hemimbo'e kuéra upe ciudádpe ha ojuhu pe Jesús he'i haguéicha ichupe kuéra; ha ombosako'i hikuái pe Pascua.</verse>
				<verse number="17">Ha ka'aru pytũvo oho umi doce ndive.</verse>
				<verse number="18">Ha oĩ jave hikuái mesápe, okaru aja, Jesús he'i ichupe kuéra: --Añete ha'e peẽme, peteĩ peẽva, okarúva hína chendive, che me'ẽta.</verse>
				<verse number="19">Ha ha'e kuéra oñepyrũ ojepy'apy, ha he'i ichupe peteĩ teĩ: --¿Chéta piko nune?</verse>
				<verse number="20">Ha ha'e he'i ichupe kuéra: --Peteĩ peẽ doce kuérava omyakỹva chendive pan ña'ẽmbépe.</verse>
				<verse number="21">Ko kuimba'éicha ou va'ekue yvy ári niko ohóta voínte he'i háicha hese Kuatiañe'ẽ Marangatúpe, upéicharamo jepe, ¡angái upe ojapyhyukáva ko kuimba'éicha ou va'ekue yvy áripe! Iporãve vaerã mo'ã upe kuimba'épe onace'ỹ rire.</verse>
				<verse number="22">Ha okaru jave hikuái, Jesús ojapyhy pan, ha ohovasa rire oipese'ã ha ome'ẽ ichupe kuéra ha he'i: --Kóina, kóva ha'e che rete.</verse>
				<verse number="23">Ojapyhy avei pe copa ha ome'ẽ rire las gracias Tupã Ñandejárape ombohasa ichupe kuéra, ha ho'u joaite hikuái ichugui.</verse>
				<verse number="24">Ha he'i ichupe kuéra: --Kóva ha'e che ruguy, pacto pyahu rehegua, oñeñohẽva heta rehehápe.</verse>
				<verse number="25">Añete ha'e peẽme, nda'u mo'ãveiha ko parral'a rykuégui upe ára ha'u va'erãha jevy peve ipyahúva Tupã Ñandejára réinope.</verse>
				<verse number="26">Ha opurahéi rire pe ñembo'e purahéi, osẽ oho hikuái Olivo cérrope.</verse>
				<verse number="27">Ha Jesús he'i ichupe kuéra: --Ko pyharépe opavave pe che rerotĩta, he'i háicha Kuatiañe'ẽ Marangatúpe: “Aikutúta pe herekuápe ha umi ovecha isarambipáta.”</verse>
				<verse number="28">Opáichavo, aikove jevy rire aháta pene renonderã Galiléape.</verse>
				<verse number="29">Ha Pedro he'i ichupe: --Opavave ne rerotĩ ramo jepe, che ani chéne.</verse>
				<verse number="30">Ha Jesús he'i ichupe: --Añete ha'e ndéve, ko'ãga, ko pyharépe, gallo osapukái mokõi mboyve, nde che negáta mbohapy jevy.</verse>
				<verse number="31">Pedro katu he'i jevy jevy: --Tekotevẽta ramo jepe amano nendive, mba'evéicharamo noronegái chéne. Ha upéicha avei he'i joa hikuái umi ambue kuéra.</verse>
				<verse number="32">Ha oguahẽ hikuái peteĩ tendápe hérava Getsemaní, ha he'i hemimbo'e kuérape: --Peguapy ko'ápe aha aja che añembo'e.</verse>
				<verse number="33">Ha ogueraha ondive Pedro ha Jacobo ha Juánpe, ha oñepyrũ okyhyje ha ojepy'apy eterei.</verse>
				<verse number="34">Ha he'i ichupe kuéra: --Ajepy'apy eterei amano haguãicha; pepyta ko'ápe ha aníketei peke.</verse>
				<verse number="35">Ha oñemotenonde michĩmí ha oñesũ yvýpe, ha ojerure ikatu ramo ohasa haguã ichugui pe jepy'apy.</verse>
				<verse number="36">Ha he'i: --Che Ru, ndéve niko opa mba'e ikatu: eipe'ána che hegui ko jepy'apy; opáichavo, ani upe che aipotáva, upe nde reipotávante toiko.</verse>
				<verse number="37">Ha ou ha ojuhu hemimbo'e kuérape oke hikuái, ha he'i Pédrope: --Simón, ¿reke piko? ¿Na nde pu'akái piko reke'ỹ haguã sapy'amínte jepe?</verse>
				<verse number="38">Ani peke, ha peñembo'e ani haguã peñepy'ara'ã: pe espíritu niko añete ikyre'ỹ, to'o katu ikangy.</verse>
				<verse number="39">Ha oho jevy oñembo'e ha he'i jevy upe he'i va'ekue.</verse>
				<verse number="40">Ha ou ha ojuhu jevy ichupe kuéra ikéra, hopehýi etereígui hikuái, ha ndoikuaái he'i vaerã ichupe.</verse>
				<verse number="41">Ha ou mbohapy jevyhápe he'i ichupe kuéra: --Pekéntema ha pepytu'u. Iporãmante, oguahẽma hora; péina ko kuimba'éicha ou va'ekue yvy ári oñeme'ẽ pecador kuéra pópe.</verse>
				<verse number="42">Pepu'ã jaha, péina hi'aguĩma pe che me'ẽhára.</verse>
				<verse number="43">Ha oñe'ẽ gueteri hína ha'e, oguahẽ ramo Judas, peteĩ umi doce reheguáva, ha genteta hendive, pa'i ruvicha kuéra, escriba ha karai kuéra remimbou, espada ha yvyra reheve.</verse>
				<verse number="44">Ha pe ime'ẽhára ome'ẽ ra'e ichupe kuéra ko señal: --Upe che ahetũva, upéva ha'e; pejapyhy ha peraha ñangereko porã pópe.</verse>
				<verse number="45">Ha oguahẽvo Judas oñemboja Jesús rendápe ha he'i: --Maestro. Ha ohetũ ichupe.</verse>
				<verse number="46">Ha upévo ojapyhy hikuái Jesúspe ha oapresa.</verse>
				<verse number="47">Ha peteĩva umi upépe oĩva hína ohekýi ikyse puku ha oikytĩ pe pa'i ruvicha guasu rembiguáipe ha onambi'o.</verse>
				<verse number="48">Ha Jesús he'i ichupe kuéra: --¿Mondaha rekávoichapa pesẽ espada ha yvyra reheve che piári?</verse>
				<verse number="49">Opa árapemi aime penendive tupaópe aporombo'évo ha nda che apresái, kóva katu oiko pe Tupã Ñandejára Kuatiañe'ẽ Marangatúpe he'íva oiko haguã.</verse>
				<verse number="50">Ha hemimbo'e kuéra ohejapa hikuái ichupe ha ojehui.</verse>
				<verse number="51">Ha peteĩ mitãrusu savanáme oñeñuãva oho hapykuéri, ha umi kuimba'e ojapyhy hikuái ichupe;</verse>
				<verse number="52">ha'e katu oheja pe savana ipópe kuéra ha ojehui ichugui kuéra opívo.</verse>
				<verse number="53">Ha ogueraha hikuái Jesúspe pe pa'i ruvicha guasu renondépe ha oñembyatypa hikuái pa'i ruvicha kuéra, karai ha escriba kuéra.</verse>
				<verse number="54">Ha Pedro oho Jesús rapykuéri puku pe pa'i ruvicha guasu korapy peve, ha oguapy tembiguái kuéra ndive tata ypýpe ojepe'e.</verse>
				<verse number="55">Ha pa'i ruvicha kuéra ha umi concilio pegua kuéra oheka joa omoĩ vai haguã Jesúspe, ojukauka haguã, ha ndojuhúi.</verse>
				<verse number="56">Ha heta ramo jepe he'íva japu hese, ojuavy ojuehegui kuéra iñe'ẽme.</verse>
				<verse number="57">Ha oime opu'ãva ha omboyáva hese ñe'ẽ japu ha he'íva:</verse>
				<verse number="58">Ore rohendu he'i ramo: “Che aitypáta ko tupao kuimba'e rembiapokue, ha mbohapy arahápe amopu'ãta ambue kuimba'e ojapo'ỹ va'ekue.”</verse>
				<verse number="59">Opáichavo ojuavy ojuehegui oñoñe'ẽme.</verse>
				<verse number="60">Ha opu'ã mbytépe kuéra pe pa'i ruvicha guasu ha oporandu Jesúspe: --¿Nde'eréi piko mba'eve? ¿Mba'e piko he'i nde rehe ko'ãva?</verse>
				<verse number="61">Ha Jesús okirirĩ ha nde'íri mba'eve. Ha oporandu jevy ichupe pe pa'i ruvicha guasu ha he'i: --¿Ndépa ha'e pe Cristo, upe Imarangatuetéva Ra'y?</verse>
				<verse number="62">Ha Jesús he'i: --Che ha'e, ha pehecha vaerã ko kuimba'éicha ou va'ekue yvy ári oguapy ramo Tupã Ñandejára akatúa pu'aka kotyo, ha oúvo yvágagui arai ári.</verse>
				<verse number="63">Upérõ pe pa'i ruvicha guasu omondoro ijao ha he'i: --¿Maerãpa ñaikotevẽve testigo rehe?</verse>
				<verse number="64">Pehendúma niko pe iñe'ẽ vai Tupã Ñandejára rehe. ¿Mba'épa hi'ã peẽme? Ha oĩ haguéicha ha'e kuéra he'i: --¡Tomano!</verse>
				<verse number="65">Ha oiméma oñepyrũva ondyvu hese ha ojaho'i hova ha ohovanupã ha he'i: --¡Ere mávapa ne nupã! Ha umi tembiguái kuéra ohovapete joa ichupe.</verse>
				<verse number="66">Ha oĩ jave Pedro pe korapy ikarapevehápe, ou peteĩ kuña, pe pa'i ruvicha guasu rembiguái,</verse>
				<verse number="67">ha ohechávo Pedro ojepe'eha hína, ojesareko hese ha he'i ichupe: --Nde niko reime avei kuri Jesús Nazareno ndive.</verse>
				<verse number="68">Ha Pedro onega ha he'i: --Ndaikuaái ichupe, ha ndaikuaái upe eréva. Ha osẽ okápe pe korapy'ípe, ha upévo pe gallo osapukái.</verse>
				<verse number="69">Ha pe kuña ohecha jevývo ichupe, he'i umi upépe oĩvape: --Kóva hesegua kuéra.</verse>
				<verse number="70">Ha Pedro onega jevy, ha uperiremínte umi upépe oĩva hína he'i jevy ichupe: --Añetehápe ko nde hesegua kuéra, Galileaygua nde, ha reñe'ẽ ha'e kuéraicha.</verse>
				<verse number="71">Ha oñepyrũ ha'e iñe'ẽ vai, ha ojura he'ívo: --Ndaikuaái upe kuimba'e peñe'ẽha.</verse>
				<verse number="72">Ha upévo pe gallo osapukái mokõiha jevy. Ha Pedro imandu'a umi ñe'ẽ Jesús he'i va'ekue ichupe rehe: “Pe gallo osapukái mokõi mboyve nde che negáta mbohapy jevy.” Ha imandu'ávo upéva rehe ojahe'o soro.</verse>
			</chapter>
			<chapter number="15">
				<verse number="1">Ko'ẽmba vovete, pa'i ruvicha kuéra ha escriba kuéra concilio pegua oĩ haguéicha oñembyaty oñomongeta ha upéi ogueraha hikuái Jesúspe jepokuahápe omoĩ Pilato pópe.</verse>
				<verse number="2">Ha Pilato oporandu ichupe: --¿Ndépa ha'e Israelita kuéra Rey? Ha Jesús he'i ichupe: --Upéicha, upe nde ere háicha.</verse>
				<verse number="3">Ha pa'i ruvicha kuéra heta mba'e he'i Jesús rehe omoĩ vai haguã ichupe:</verse>
				<verse number="4">Ha oporandu jevy ichupe Pilato he'ívo: --¿Nde'eréi piko mba'eve? Ehendúna umi mba'eta he'íva hikuái nde rehe.</verse>
				<verse number="5">Opáichavo, Jesús nde'íri mba'evete; ha Pilato ohecharamoite upéva.</verse>
				<verse number="6">Upe arete árape niko ojepoímiva peteĩ présogui, upe tetãygua kuéra ojerurévagui.</verse>
				<verse number="7">Ha oĩ peteĩ hérava Barrabás, ojeapresa va'ekue iñirũ nguéra ndive sarambi guasuhápe oporojuka hague rehe.</verse>
				<verse number="8">Ha ou hikuái genteta ojerure Pilátope ojejapo haguã ichupe kuéra jepiguáicha.</verse>
				<verse number="9">Ha ha'e he'i ichupe kuéra: --¿Peipotápa apoi peẽme Israelita kuéra Réygui?</verse>
				<verse number="10">Oikuaágui ha'e py'avaígui rei umi pa'i ruvicha kuéra oapresauka hague Jesúspe.</verse>
				<verse number="11">Ha pa'i ruvicha kuéra katu omba'apo kyre'ỹ umi gente rehe ojerure haguã tojepoi ichupe kuéra Barrabásgui uvei.</verse>
				<verse number="12">Ha Pilato oporandu jevy ichupe kuéra: --¿Mba'épa aipóramo peipota ajapo pe peẽ pembohérava Israelita kuéra Réygui?</verse>
				<verse number="13">Ha ha'e kuéra osapukái jevy: --¡Emosaingo kurusu rehe!</verse>
				<verse number="14">Ha Pilato he'i jevy ichupe kuéra: --¿Mba'e piko ojapo ivaíva? Ha upépe katu ha'e kuéra osapukái hatã hatãve: --¡Emosaingo kurusu rehe!</verse>
				<verse number="15">Ha Pilato oñemoĩ porãségui hendive kuéra, opoi Barrabásgui, ha oinupãuka rire Jesúspe ome'ẽ oñemosaingo haguã kurusu rehe.</verse>
				<verse number="16">Ha umi soldado kuéra ogueraha Jesúspe pe mburuvicha róga kotypývo, ha ombyatypa iñirũ nguéra.</verse>
				<verse number="17">Ha omonde hikuái hese peteĩ ao pytãu ha omoĩ iñakã rehe peteĩ corona ñuatĩgui ñeñopẽmbyre.</verse>
				<verse number="18">Ha oñepyrũ omomaitei ichupe ñembohoryhápe ha he'i: --¡Maiteípa Israelita kuéra Rey!</verse>
				<verse number="19">Ha oinupã hikuái iñakã rupi peteĩ takuárape, ha ondyvu hese, ha oñesũ henondépe ha omomba'eguasu gua'u ichupe.</verse>
				<verse number="20">Ha oñembohory heta rire hese, omboi ichugui pe ao pytãu, ha omonde jevy hese ijao tee ha oguenohẽ okápe, ogueraha hikuái omosaingo haguã kurusu rehe.</verse>
				<verse number="21">Ha oguerahauka hikuái pe kurusu peteĩ ohasávape, Simón hérava, Cireneygua, Alejandro ha Rufo ru, oúva hína ñúguio.</verse>
				<verse number="22">Ha ogueraha hikuái Jesúspe Gólgotape, upéva niko he'ise: Akãngue renda.</verse>
				<verse number="23">Ha ome'ẽ hikuái ichupe vino mbojehe'apyre mirra rehe ho'u haguã, ha ha'e ndo'úi.</verse>
				<verse number="24">Ha omosaingo hikuái ichupe kurusu rehe, ha oñomboja'o ijaokue rehe oity rire po'a oikuaa haguã pe peteĩ teĩme opytáva.</verse>
				<verse number="25">Pyhareve las nueve ramo omosaingo hikuái ichupe kurusu rehe.</verse>
				<verse number="26">Ha omoĩ ikurusu akã ári icausa réra he'íva: “Judío kuéra rey.”</verse>
				<verse number="27">Ha omosaingo avei hendive mokõi mondaha, peteĩ ijakatúa kotyo ha ambue ijasu kotyo.</verse>
				<verse number="28">Ha oiko pe Tupã Ñandejára Kuatiañe'ẽ Marangatúpe he'íva: “Tekove vai kuéra rehe oñembojoja.”</verse>
				<verse number="29">Ha umi ohasáva oñembohory hese, ha oñakãmbovava ha he'i: --¡Mbah! Nde reitypáva tupao, ha mbohapy arahápe remopu'ã jevýva.</verse>
				<verse number="30">Ejesalvána nde jupe, ha eguejy pe kurusúgui.</verse>
				<verse number="31">Ha upéicha avei umi pa'i ruvicha escriba kuéra ndive oñembohory hese ha he'i ojupe kuéra: --Ambue kuérape osalva, ha ojupe ndaikatúi ojesalva.</verse>
				<verse number="32">Pe Cristo, Israel pegua Rey, toguejy ko'ãga pe kurusúgui torohecha roguerovia haguã. Ha umi oñemosaingo va'ekue hendive kurusu rehe oja'o avei ichupe.</verse>
				<verse number="33">Ha oguahẽvo asajepyte, pytũmbaite sapy'a yvy ape ári, ka'aru las tres peve.</verse>
				<verse number="34">Ha upévo Jesús osapukái hatã he'ívo: --Eloi, Eloi, ¿lama sabactani? --upéva he'ise: Che Tupã, che Tupã, ¿mba'e rehepa che reja che añó?</verse>
				<verse number="35">Ha upéva ohendúvo umi upépe oĩva hína, he'i: --Péinako ohenói Elíaspe.</verse>
				<verse number="36">Ha peteĩ katu oñani ha omuakỹ peteĩ esponja vinágrepe, ha omoĩ peteĩ takuára apýra rehe ha ho'uka ichupe, ha he'i: --Peheja, jahecha oúpa Elías omboguejy ichupe.</verse>
				<verse number="37">Ha Jesús osapukái hatã jevy, ha ojehekýi.</verse>
				<verse number="38">Ha upévo pe aopyguasu tupao pegua osoro mbyte rupi yvatéguio yvývo.</verse>
				<verse number="39">Ha pe capitán oñembo'ýva hína ijypýpe ohechávo upéicha ojehekýi hague, he'i: --Añetéko ra'e ko kuimba'e Tupã Ñandejára Ra'y.</verse>
				<verse number="40">Ha oĩ avei kuña kuéra oma'ẽva hikuái mombyry guive, ha ijapytépe kuéra María Magdalena, ha María Jacobo ku imitãvéva ha José sy, ha Salomé.</verse>
				<verse number="41">Ha'e kuéra avei Jesús oiko ramo Galiléape, omoirũ ha ojejokuaiuka va'ekue ichupe; ha heta ambue kuéra kuña ojupi va'ekue hendive Jerusalénpe.</verse>
				<verse number="42">Ha ka'aru pytũvoma pe ñembosako'iha árape, pytu'uha ára mboyve,</verse>
				<verse number="43">ou José Arimateaygua, karai ijoheipyréva upéva, pe concilio pegua, oha'arõva avei Tupã Ñandejára reino, ha kyhyje'ỹ rehe oike Pilato rendápe ha ojerure ichupe Jesús retekue rehe.</verse>
				<verse number="44">Ha Pilato ipy'andýi ohendu ramo omanóma hague Jesús, ha ohenoiuka pe capitánpe ha oporandu ichupe omanómapa ra'e.</verse>
				<verse number="45">Ha oikuaa rire pe capitán jurúgui, ome'ẽuka pe tetekue Josépe.</verse>
				<verse number="46">Ha ojogua José peteĩ savana iporãva ha oñuã pe tetekue ipype omboguejy rire kurusúgui ha omoĩ peteĩ sepultúrape jejo'opyre itakuápe, ha ombo'apajeréi peteĩ ita guasu ha omboty pe sepultura juru.</verse>
				<verse number="47">Ha María Magdalena, ha María José sy, omaña hikuái ohecha haguã mamópa oñeñotỹ.</verse>
			</chapter>
			<chapter number="16">
				<verse number="1">Ha ohasa rire pe pytu'uha ára, María Magdalena, ha María Jacobo sy, ha Salomé, ojogua mba'e ryakuã porãite oho haguã omona Jesús rehe.</verse>
				<verse number="2">Ha pyharevete, pe semana ñepyrũha árape, kuarahy osẽ riremi, oho hikuái sepultúrape.</verse>
				<verse number="3">Ha he'i ojupe ohóvo: --¿Mávapa oipe'áne ñandéve ku ita guasu sepultura jurúgui?</verse>
				<verse number="4">Ha ojesaupívo katu ohecha hikuái pe ita guasuete ojeíma hague.</verse>
				<verse number="5">Ha oike hikuái pe sepultúrape, ha ohecha peteĩ karia'y oguapýva hína pe akatúa kotyo, ijao morotĩmbáva, ha tuichaite oñemondýi hikuái.</verse>
				<verse number="6">Ha'e katu he'i ichupe kuéra: --Ani peñemondýitei, peheka niko peína Jesús Nazarénope, pe oñemosaingo va'ekue kurusu rehe; ha'e niko oikove jevýma, ndaiporivéima ápe, péina ápe hendague.</verse>
				<verse number="7">Tapeho katu peje hemimbo'e kuérape, ha Pédrope, ha'e ohotaha pene renonderã Galiléape; upépe pehecháta ichupe, he'i haguéicha peẽme.</verse>
				<verse number="8">Ha osẽvo ha'e kuéra pe sepultúragui, oho meme hikuái ryrýi ha tuicha kyhyje pópe, ha nde'íri mba'eve avavépe okyhyjégui.</verse>
				<verse number="9">Ha Jesús oikove jevy rire, pyharevete, upe semana ñepyrũha árape, ojehechauka María Magdalénape raẽ, ichugui niko omosẽ va'ekue siete mba'epochy.</verse>
				<verse number="10">Ha oho ha'e oikuaauka umi Jesús irũ nguéra imba'embyasýva ha ojahe'óva hikuáipe.</verse>
				<verse number="11">Ha ohendu ramo ha'e kuéra Jesús oikove jevyha ha María Magdalena ohecha hague ha'e ichupe, ndogueroviái hikuái.</verse>
				<verse number="12">Uperire Jesús katu ojehechauka ambue hendáicha mokõi hesegua kuérape oje'ói jave hikuái ñúme.</verse>
				<verse number="13">Ha ha'e kuéra avei oho oikuaauka umi ambue kuérape, ha opáichavo ndogueroviái ichupe kuéra.</verse>
				<verse number="14">Ipahápe ojehechauka umi oncevépe voi, oguapy jave hikuái mesápe, ha omongavaju ichupe kuéra ijerovia'ỹ ha ipy'ahatã rehe, ndogueroviái hague rehe umi ohecha va'ekuépe ichupe oikove jevyha.</verse>
				<verse number="15">Ha he'i ichupe kuéra: --Tapeho opa rupi ko mundo jerekuévo, ha pemoherakuã ko evangelio opa yvypórape.</verse>
				<verse number="16">Upe ogueroviáva ha ojebautizaukáva, ojesalva vaerã, ha pe oguerovia'ỹva katu oñecondena vaerã.</verse>
				<verse number="17">Ha ko'ã techapyrã omoirũ vaerã umi ogueroviávape: Che rérape omosẽne mba'epochy, oñe'ẽne ñe'ẽ ipyahúvape;</verse>
				<verse number="18">ohupi ramo mbói ipópe kuéra, ha ho'u ramo mba'e oporojukáva, ndojapói chéne mba'eve hese kuéra, omoirõ ipo kuéra hasýva ári, okuera vaerã.</verse>
				<verse number="19">Ha oñemoñe'ẽmba rire ichupe kuéra, Ñandejára Jesús, ojehupi yvate, oñemoguahẽ yvágape, ha oguapy Tupã Ñandejára akatúape kotyo.</verse>
				<verse number="20">Ha ha'e kuéra osẽ oñemoñe'ẽ opa rupi, ha oipytyvõ ichupe kuéra Ñandejára Jesús ha omoañete pe iñe'ẽ nguéra umi techapyrã oikóva rupi. Amén.</verse>
			</chapter>
		</book>
		<book number="42">
			<chapter number="1">
				<verse number="1">Heta oĩ oñeha'ã va'ekue omoĩ haguã hekópe kuatia rehe umi mba'e añetegua ore apytépe oiko va'ekue,</verse>
				<verse number="2">ore mbo'e haguéicha umi Ñandejára ñe'ẽ rerekua iñepyrũha guive ohecha va'ekue.</verse>
				<verse number="3">Hi'ãite chéve avei aikuaapa porã rire opaite mba'e iñepyrũha guive, amoĩ ndéve kuatia rehe hekoitépe ojoysýire ojehu haguéicha, nde Teófilo jehayhuete,</verse>
				<verse number="4">reikuaa porã haguã umi mba'e añetegua reñembo'e hague.</verse>
				<verse number="5">Herodes, Judea pegua rey tiémpope, oĩ va'ekue peteĩ pa'i hérava Zacarías, Abías kuéra rehegua, ha hembireko, Aarón kuéra rehegua, hérava Elizabet.</verse>
				<verse number="6">Mokõive heko marangatúva Ñandejára renondépe ha ojapóva hekoitépe Ñandejára ñe'ẽ ha hembiapoukapy.</verse>
				<verse number="7">Ha nda ita'ýrai, Elizabet ndaikatúigui imemby, ha itujáma mokõivéva.</verse>
				<verse number="8">Ha peteĩ jevy hembiapo jave hikóni Zacarías Ñandejára renondépe tupaópe hembiaporã guahẽ jave,</verse>
				<verse number="9">pa'i kuéra ojapómi haguéicha, oguahẽvo Zacaríaspe itúrno oike tupaópe omohatatĩ haguã incienso.</verse>
				<verse number="10">Ha upe aja gente aty guasu okápe oñembo'e joa.</verse>
				<verse number="11">Upérõ ojechauka sapy'a Zacaríaspe peteĩ ángel, Ñandejára remimbou, ñembo'yhápe pe altar incienso oñemohatatiha akatúa kotyo.</verse>
				<verse number="12">Zacarías ohechávo pe ángelpe tuichaiterei oñemondýi ha ndoikuaái mba'épa ojapóta.</verse>
				<verse number="13">Pe ángel katu he'i ichupe: --Zacarías, ani rekyhyje; Ñandejára ohendu ne mba'e jerure, ha ne rembireko Elizabet imembýta, ha pe nde ra'y rembohérata Juan.</verse>
				<verse number="14">Ha rerekóta tuicha vy'a ha tory, ha heta oime oguerohorýtava inacimiento.</verse>
				<verse number="15">Tuichátagui pe nde ra'y Ñandejára renondépe; ndo'u mo'ãi mba'eve oporomonga'úva; ha henyhẽta Espíritu Sántogui onace mboyve guive.</verse>
				<verse number="16">Ha heta Israel rehegua kuérape ombojevýta hape vaígui Ijára Tupãme.</verse>
				<verse number="17">Ha ohóta Ñandejára renonderã Elías espíritu ha ipu'akakue reheve, ombopy'a porã haguã túva kuéra ta'ýra kuéra ndive, ha ombo'e haguã umi iñe'ẽrendu'ỹvape iñe'ẽrendu haguã rehe, ombosako'i haguã peteĩ tetã Ñandejára peguarã.</verse>
				<verse number="18">Ha Zacarías oporandu pe ángelpe: --¿Mba'éichapa aikuaáne añeteha ko eréva? Ko che che tujámava, ha che rembireko iguãimímava avei.</verse>
				<verse number="19">Pe ángel he'i ichupe: --Che ha'e Gabriel, aiméva Tupã Ñandejára renondépe; ha ha'e che mbou ne rendápe romomarandu haguã ko'ã mba'e porãita rehe.</verse>
				<verse number="20">Ha péina ko'ãga ne ñe'ẽngúta repytávo ha ndaikatu mo'ãvéi reñe'ẽ onace peve nde ra'y, upéva ojehúta ndéve rerovia'ỹ haguére che ñe'ẽ, hi'árape oiko vaerã.</verse>
				<verse number="21">Upe aja, umi ijaty va'ekue oĩ okápe Zacarías ra'arõvo, ha ohecharamoite hikuái hi'aretereíma rehe ha'e pe tupaópe.</verse>
				<verse number="22">Zacarías osẽvo pe tupaógui ndaikatuvéi oñe'ẽ ichupe kuéra; ha ohechakuaa hikuái oiméne hague ohecha va'ekue pe tupaópe, ha Zacarías oñe'ẽ ichupe kuéra séñape opytágui iñe'ẽngu.</verse>
				<verse number="23">Ha oikopa rire umi hembiapo haguã árape tupaópe, oho hógape.</verse>
				<verse number="24">Ha umiha ára rire hembireko Elisabet hye guasu, ha oñemi cinco meses hógape, ha he'i:</verse>
				<verse number="25">“Kóicha niko ojapo che rehe Ñandejára anive haguã ajerereko mba'evérõ.”</verse>
				<verse number="26">Ha seis meses haguépe Tupã Ñandejára omondo ángel Gabriélpe peteĩ ciudad héravape Nazaret, Galilea pegua,</verse>
				<verse number="27">peteĩ kuñatai imarã'ỹva rendápe, ome'ẽ va'ekue iñe'ẽ omenda haguã peteĩ kuimba'e hérava José rehe, David kuéra rehegua; ha pe kuñatai réra María.</verse>
				<verse number="28">Pe ángel oike hendápe, ha he'i ichupe: --¡Maiteípa nde! Ñandejára oĩ nendive, ne myenyhẽ opa mba'e porãgui, ha nde rovasave opaite kuñágui.</verse>
				<verse number="29">Ha'e katu ohechávo pe ángelpe oñemondýi pe iñe'ẽgui, ha ojepy'amongeta mba'érehenepa omomaitei ichupe upéicha.</verse>
				<verse number="30">Upérõ pe ángel he'i ichupe: --María, ani rekyhyje, rehupity niko Tupã Ñandejára gracia.</verse>
				<verse number="31">Nde rye guasúta ha ne memby mitã kuimba'éta ha rembohérata JESÚS.</verse>
				<verse number="32">Ha'e mba'e guasúta; ha oñembohérata pe Yvatetegua Ra'y; ha Tupã Ñandejára omboguapýta ichupe rey ramo túva ypykue Davídpeicha;</verse>
				<verse number="33">Israel retã ruvicha guasu ramo tapia guarã, ha ipu'akakue arapave'ỹ meve guarã.</verse>
				<verse number="34">Upérõ María oporandu pe ángelpe: --¿Mba'éichanepa upéva? Ko che ndaikóiva kuimba'e ndive.</verse>
				<verse number="35">Pe ángel he'i ichupe: --Espíritu Santo pu'aka oúta nde ári, ha pe Yvatetegua pu'akakue ne mo'ãta peteĩ araícha. Upéva rehe pe mitã marangatu onacétava nde hegui hérata Tupã Ñandejára Ra'y.</verse>
				<verse number="36">Ha péina Elisabet, upe nde rehegua, imembýta avei ko'ãga iguãimíma ramo jepe; kóva seis mesesha hye guasu hague, upe ikatu'ỹ va'ekue imemby;</verse>
				<verse number="37">ndaipórigui mba'eve ikatu'ỹva Tupã Ñandejárape.</verse>
				<verse number="38">Upéramo María he'i: --Che ha'e Ñandejára rembiguái: tojapo ha'e che rehe nde ere háicha. Uperire pe ángel oho hendágui.</verse>
				<verse number="39">Ha umiha árape María oho tagẽ pópe peteĩ ciudad oĩvape Judea cérrope,</verse>
				<verse number="40">ha oguahẽ Zacarías rógape ha omomaitei Elisabétpe.</verse>
				<verse number="41">Elisabet ohendúvo María omomaiteiha ichupe, pe mitã omýi hyépe, ha Elisabet upévo henyhẽ Espíritu Sántogui,</verse>
				<verse number="42">ha hatã he'i: --Ñandejára nde rovasave opa kuña kuérapegui, ha ohovasa ne membýpe.</verse>
				<verse number="43">¿Máva piko che, ajeve ou che andúvo che Jára sy?</verse>
				<verse number="44">Ahendu vove che momaitei che memby omýi vy'águi che ryépe.</verse>
				<verse number="45">Revy'aite nde rerovia va'ekue, oikótagui pe Ñandejára he'i va'ekue.</verse>
				<verse number="46">Upérõ María he'i: Che ánga omomba'eguasu Ñandejárape,</verse>
				<verse number="47">ha che py'aite guive arovy'a Tupã Ñandejára che Salvadórpe.</verse>
				<verse number="48">Oma'ẽ hague rehe ko hembiguái poriahu rehe; jehovasapyre nde, he'íne chéve ko'águi rire opavave.</verse>
				<verse number="49">Tuicha mba'e ojapo hague rehe che rehe Ñandejára, pe Ipu'akaitéva, héra marangatuetéva.</verse>
				<verse number="50">Ipy'aporiahuvereko tapia vaerã opa umi ombojeroviáva ichupe ndive.</verse>
				<verse number="51">Ojapo mba'e guasu; ipu'aka umi oñemomba'eguasúva rehe.</verse>
				<verse number="52">Omongúi iguapyhágui umi ipu'aka mbaretévape ha omopu'ã yvate umi oñemomirĩvape.</verse>
				<verse number="53">Omuanyhẽ mba'e porãitágui iñembyahýivape, ha umi mba'eta rerekohápe omondo po nandi.</verse>
				<verse number="54">Oipytyvõ hembiguái Israel retãme; ipy'aporiahuvereko rehe imandu'ahápe.</verse>
				<verse number="55">He'i haguéicha ñande ru kuéra ypykuépe, Abraham ha iñemoñarépe tapia guarã.</verse>
				<verse number="56">Ha opyta María Elisabet ndive tres meses rupi peve; uperire oho jevy hógape.</verse>
				<verse number="57">Ha hi'ára guahẽ Elisabet imemby haguã, ha imemby kuimba'e.</verse>
				<verse number="58">Hóga ypy pegua ha ipariente kuéra oho oguerohory haguã ichupe oikuaávo Ñandejára ohechauka hague ichupe ipy'aporiahuverekoha hendive.</verse>
				<verse number="59">Ha ocho días haguépe oho hikuái ocircuncida haguã pe mitãme, ha omoise mo'ã hikuái hese túva réra, Zacarías.</verse>
				<verse number="60">Isy katu he'i: --Ahániri, Juan hérata.</verse>
				<verse number="61">Ha he'i hikuái ichupe: --¿Mba'ére he piko? Ndaipóri niko nde reheguáva upéicha hérava.</verse>
				<verse number="62">Ha oporandu hikuái túvape, séñape, mba'éichapa omboherase pe mitãme.</verse>
				<verse number="63">Ha túva ojerure peteĩ tabla pesengue oescribi haguã, ha omoĩ: “Juan héra.” Ha ohecharamoite upéva opavave.</verse>
				<verse number="64">Ha upévove Zacarías oñe'ẽ jevy ha oñepyrũ omomba'eguasu Tupã Ñandejárape.</verse>
				<verse number="65">Ha tuicha oñemondýi opavave umi hóga ypy pegua kuéra; ha opa rupi Judea cerro rupi oñemoherakuã ko'ã mba'e.</verse>
				<verse number="66">Ha opa umi oikuaa va'ekue ko'ã mba'e ojepy'amongeta ha oporandu ojupe kuéra: --¿Mba'e apoharãnepa ko mitã? Ñandejára ohovaságui añetehápe ichupe.</verse>
				<verse number="67">Ha itúva Zacarías, tenyhẽ Espíritu Sántogui, oñemoñe'ẽvo pe Ñandejára ome'ẽ va'ekue ichupe ñe'ẽ rehe, he'i:</verse>
				<verse number="68">Toñemomba'eguasu Tupã Ñandejára Israel pegua oma'ẽ ha osalva hague rehe hetãme,</verse>
				<verse number="69">Omopu'ãvo ñandéve hembiguái David rehegua kuéra apytégui peteĩ ñande Salvaharã ipu'aka mbaretéva.</verse>
				<verse number="70">He'i haguéicha ymaite guive umi iñemoñe'ẽhára kuéra marangatu juru rupi;</verse>
				<verse number="71">ñande pe'áne haguã umi ñande rehe ija'e'ỹvagui, ha opa umi ñande rayhu'ỹva pógui.</verse>
				<verse number="72">Ha ipy'aporiahuvereko va'erãha ñande ru ypykuéra ndive imandu'ahápe iñe'ẽ marangatu ome'ẽ va'ekue ichupe kuéra rehe;</verse>
				<verse number="73">kóva upe iñe'ẽ ome'ẽ va'ekue ñande ru Abrahámpe,</verse>
				<verse number="74">ñande pe'áne haguã umi ñande rehe ija'e'ỹva poguýgui, jaservi haguã ichupe kyhyje'ỹ rehe,</verse>
				<verse number="75">teko marangatu pópe ha hekoitépe hesa renondépe jaikove aja pukukue.</verse>
				<verse number="76">Ha nde, che ra'y, reñembohérata pe Yvatetegua ñemoñe'ẽhára; rehótagui Ñandejára renonderã, rembosako'i haguã ichupe haperã;</verse>
				<verse number="77">reikuaauka haguã hetã megua kuérape Ñandejára salvación, ha perdón ipecádo kuéragui,</verse>
				<verse number="78">Ñandejára imborayhúpe ipy'aporiahuverekógui ome'ẽ ñandéve yvágagui ko'ẽju pyahúicha,</verse>
				<verse number="79">ohesape haguã umi pytũnguýpe ha ñemano ãme oikóvape; ñane mboguata haguã py'aguapy rape rupi.</verse>
				<verse number="80">Ha okakuaa pe mitã ha oñemombarete ijespíritupe; ha oiko umi desiertoha rupi ojehechauka haguã ára peve Israélpe.</verse>
			</chapter>
			<chapter number="2">
				<verse number="1">Ha umiha árape osẽ kuatia ñe'ẽ Augusto Césargui oiko haguã censo opavave yvypóra kuéra rehe.</verse>
				<verse number="2">Upe censo oiko va'ekue tenonderã Cirenio oĩ ramo guare Síriape mburuvicha ramo.</verse>
				<verse number="3">Ha opavave oje'ói ivállepe ome'ẽ haguã héra.</verse>
				<verse number="4">Upéva rehe José osẽ oho Galiléagui, Nazaret ciudádgui, Judéape, David vállepe hérava Belén, David kuéravagui ha'e.</verse>
				<verse number="5">Oho Belénpe ome'ẽ haguã héra ha hendive hembirekorã María, oĩ va'ekue imemby haguãicha upe jave.</verse>
				<verse number="6">Ha oĩ jave ha'e kuéra Belénpe oguahẽ Maríape hi'ára imemby haguã.</verse>
				<verse number="7">Ha imemby upépe, ha kuimba'e pe imemby ypykue, ha oñuã mitã rupápe, ha omoñeno mymba karuha peteĩme, ndaipórigui hendaguã kuéra mbohupa rógape.</verse>
				<verse number="8">Belén ypýpe oĩ ovecha rerekua kuéra oñangarekóva hymba kuéra rehe ñúme pyhare pukukue.</verse>
				<verse number="9">Ha ojehechauka sapy'a ichupe kuéra peteĩ ángel, ha Ñandejára gloria ohesape ichupe kuéra ijerekuévo yvágui, ha okyhyje eterei hikuái.</verse>
				<verse number="10">Pe ángel katu he'i ichupe kuéra: --Ani pekyhyje, arúko peẽme ikuaapyrã iporãitereíva tuicha ombovy'a vaerã opavavépe:</verse>
				<verse number="11">Onace kuri peẽme ange David vállepe peteĩ Salvador, upéva CRISTO, Ñandejára voi.</verse>
				<verse number="12">Kóvata señal peẽme guarã: pejuhúta pe mitã oñeñuã mitã rupápe ha oñeno mymba karuha peteĩme.</verse>
				<verse number="13">Upe jave ojehechauka sapy'a pe ángel ndive peteĩ aty guasu yvága pegua kuérava, porãngerekohápe oguerohorýva Tupã Ñandejárape ha he'íva:</verse>
				<verse number="14">¡Toñemomba'eguasu Tupã Ñandejárape, oĩva yvága ijyvatetehápe, ha yvypóra kuéra toiko porãmba oñondive, Ñandejára py'aporã rupi!</verse>
				<verse number="15">Ha umi ángel kuéra oho jevy rire yvágape, umi ovecha rerekua he'i ojupe kuéra: --Jaha mandi katu Belénpe jahecha ko ojehúva ha Ñandejára oikuaaukáva ñandéve.</verse>
				<verse number="16">Ha oho hikuái tagẽ pópe ha ojuhu María ha Josépe, ha pe mitãme oñeno mymba karuhápe.</verse>
				<verse number="17">Ha ohecháma ramo omombe'u hikuái pe ángel he'i va'ekue ichupe kuéra pe mitã rehe,</verse>
				<verse number="18">ha opa umi ohendu va'ekue ohecharamo umi ovecha rerekua he'íva.</verse>
				<verse number="19">María katu oñongatu ipy'apýpe opa umi mba'e ohendu va'ekue ha oñepy'amongeta hese kuéra.</verse>
				<verse number="20">Ha umi ovecha rerekua katu oje'ói jevývo omomba'eguasu ha ogueropurahéi Tupã Ñandejárape opaite umi mba'e ohecha ha ohendu va'ekue rehe oje'e hagueichaite ichupe kuéra.</verse>
				<verse number="21">Ha ocho días haguépe ocircuncida hikuái pe mitãme, ha ombohéra JESÚS he'i haguéicha pe ángel Maríape hye guasu mboyve.</verse>
				<verse number="22">Ha ombotýma ramo umi ára ha'e kuéra ipotĩ jevy haguã, oĩ háicha Moisés kuatiañe'ẽme, ogueraha hikuái pe mitãme Jerusalénpe opresenta haguã Ñandejárape.</verse>
				<verse number="23">Ojapo hikuái upéva Ñandejára kuatiañe'ẽme he'ígui: “Opa mitã kuimba'e ypykue oñemboyke vaerã Ñandejára peguarã.”</verse>
				<verse number="24">Ha ome'ẽ avei kuave'ẽmby Ñandejárape, he'i háicha Ñandejára kuatiañe'ẽme: Mokõi pyku'ipe, terã mokõi pykasu ra'y.</verse>
				<verse number="25">Upéramo oiko va'ekue Jerusalénpe peteĩ kuimba'e imarangatúva hérava Simeón. Kuimba'e omomba'eguasúva Tupã Ñandejárape ha oha'arõva pe Israel pytyvõharã, ha Espíritu Santo oĩ hendive,</verse>
				<verse number="26">ha Espíritu Santo oikuaauka raka'e ichupe nomano mo'ãiha ohecha mboyve pe Crístope, Ñandejára remimbou.</verse>
				<verse number="27">Ha Simeón oho tupaópe Espíritu Santo he'ígui ichupe; ha niño Jesús ru kuéra ogueru ramo pe mitãme tupaópe ojapouka haguã hese Ñandejára ñe'ẽme he'íva,</verse>
				<verse number="28">Simeón ohupi ichupe ijyva ári ha oiporangereko Tupã Ñandejárape, he'ívo:</verse>
				<verse number="29">Ko'ãga, che Jára, ikatúma che reja amano py'aguapy reheve, rejapómagui ere haguéicha ne rembiguáipe.</verse>
				<verse number="30">Ahecháma che resa rupi pe Salvadórpe,</verse>
				<verse number="31">remoĩva opavave renondépe.</verse>
				<verse number="32">Tesapehára Israel rehegua'ỹva resapeharã, ha gloria me'ẽharã ne retã Israélpe.</verse>
				<verse number="33">José ha Jesús sy katu ohecharamoite umi mba'e Simeón he'íva pe mitã rehe.</verse>
				<verse number="34">Upérõ Simeón ohovasa ichupe kuéra, ha María Jesús sýpe he'i: --Ko mitã oñemoĩ je'a ha ñepu'ãrã hetápe Israélpe, ha señal ojerechaza vaerã,</verse>
				<verse number="35">ha upéicha ojehechakuaáta peteĩ teĩ py'apýpe oĩva; ha upéva vaerã ndéve peteĩ kyse puku nde kutu ha ohasávarõ guáicha ne ánga mbyte rupi.</verse>
				<verse number="36">Oĩ avei upépe peteĩ kuñakarai ñemoñe'ẽhára, hérava Ana, Fanuel rajy, Aser kuéra reheguáva. Iguãimi etereímava, omenda va'ekue imitã eterei reheve ha oiko va'ekue iména ndive siete años,</verse>
				<verse number="37">ojapóma ochenta ý cuatro años omano hague iména, ha nosẽvai tupaógui, ára ha pyharépe oservíva Ñandejárape ha oayuna ha oñembo'éva.</verse>
				<verse number="38">Ha upe jave Ana ou avei ha ome'ẽ rire las gracias Tupã Ñandejárape oñepyrũ oñe'ẽ pe mitã rehe opavave umi Jerusalengua kuéra oha'ãrõvape salvación.</verse>
				<verse number="39">Ha ojapopa rire hekoitépe Ñandejára ñe'ẽme oĩva, oho jevy hikuái Galiléape, iciudad kuéra Nazarétpe.</verse>
				<verse number="40">Ha pe mitã okakuaa ha imbarete, ha iñaranduve ohóvo, ha Ñandejára ohovasa vasave ichupe.</verse>
				<verse number="41">Ha ohómi túva kuéra cada añó Jerusalénpe Pascua areterã.</verse>
				<verse number="42">Ha Jesús ombotývo doce años, oho hikuái Jerusalénpe jepiguáicha pe arete árape.</verse>
				<verse number="43">Ha opa rire pe arete ha'e kuéra oho jevy hógape, niño Jesús katu opyta ra'e Jerusalénpe oikuaa'ỹ rehe túva kuéra.</verse>
				<verse number="44">Ha oimo'ãgui oiha umi iñirũ nguéra apytépe, oguata hikuái peteĩ ára pukukue; uperire katu ohekávo ichupe ipariente ha ikuaaha kuéra apyte rupi;</verse>
				<verse number="45">ndojuhúima ramo, ojevy hikuái Jerusalénpe hekávo.</verse>
				<verse number="46">Ha tres días haguépe ojuhu hikuái ichupe tupaópe, oguapy hína umi Ñandejára ñe'ẽ rehe oporombo'éva apytépe, ojapysaka hese kuéra ha oporandu ichupe kuéra.</verse>
				<verse number="47">Ha opa umi ohendúva ichupe ohecharamoite pe imba'ekuaa ha pe hekoitépe he'íva.</verse>
				<verse number="48">Ha túva kuéra ohechávo ichupe tuicha oñemondýi; ha isy he'i ichupe: --Che memby, ¿mba'e rehe piko kóicha rejapo ore rehe? Nde ru ha che roiko nde rekávo tuicha py'a angekói reheve.</verse>
				<verse number="49">Upérõ Jesús he'i ichupe kuéra: --¿Mba'ére piko che reka? ¿Ndapeikuaái piko che Ru mba'évape tekotevẽha aime?</verse>
				<verse number="50">Ha'e kuéra katu ndoikuaái mba'épa he'ise upe he'íva ichupe kuéra.</verse>
				<verse number="51">Ha osẽ ou hendive kuéra Nazarétpe, ha oñemoĩ iñe'ẽme kuéra. Ha isy oñongatupa ko'ã mba'e ipy'apýpe.</verse>
				<verse number="52">Ha Jesús okakuaa javeve iñarandu, ha Tupã Ñandejára ha kuimba'e kuéra py'aporã oĩ hendive.</verse>
			</chapter>
			<chapter number="3">
				<verse number="1">Quince años Tiberio César oguapy haguépe mburuvicha guasu ramo, oĩ jave Poncio Pilato Judéape mburuvicha ramo, ha Herodes Galiléape, ha tyvýra Felipe Iturea ha Traconítepe, ha Lisanias Abilíniape,</verse>
				<verse number="2">Anás ha Caifás oĩ jave pa'i ruvicha ramo, Juan, Zacarías ra'ýpe Tupã Ñandejára oñe'ẽ, desiértope;</verse>
				<verse number="3">ha osẽ Juan oho Jordán jerekuévo omoherakuãvo bautismo arrepentimiento rehegua pecado ñeperdonarã;</verse>
				<verse number="4">he'i haguéicha ñemoñe'ẽhára Isaías kuatiañe'ẽme: Peteĩ osapukáiva ñe'ẽ desiértope: “Pembosako'íke Ñandejára raperã, pejapóke ichupe guarã tape ikarẽ'ỹva.</verse>
				<verse number="5">Yvy pyko'ẽ toñemyenyhẽ, cerro ha yvyty toñembokarape; tape karẽ nguéra tojepysopa; ha tape joja'ỹ nguéra toñembojojapa;</verse>
				<verse number="6">Ha opavave yvypóra kuéra ohecha vaerã pe salvación Tupã Ñandejára ome'ẽva.”</verse>
				<verse number="7">Ha umi gente osẽvape ojebautizauka haguã katu Juan he'i: --¡Mbói ñemoñare! ¿Mávapa he'i peẽme ikatúne haguã pekañy pe ñembuepotĩ guasu hi'aguĩvagui?</verse>
				<verse number="8">Peñemboheko porãke, tojekuaa peñearrepentiha, ha ani peje pende py'apýpe: “Ore Abraham ra'y kuéra”; che ha'e peẽme Tupã Ñandejára ikatuha ko'ã itágui jepe omopu'ã Abrahámpe ta'ýra kuerarã.</verse>
				<verse number="9">Ha oñemoĩma avei yvyra máta kuéra rapo rehe ikytĩharã, ha yvyra máta hi'a porã'ỹva guive oñekytĩ vaerã ha ojeity tatápe.</verse>
				<verse number="10">Upérõ umi gente oporandu joa ichupe: --¿Mba'épa aipóramo rojapo vaerã?</verse>
				<verse number="11">Ha Juan he'i ichupe kuéra: --Pe icamisa mokõiva tome'ẽ peteĩ pe oguereko'ỹvape; ha pe oguerekóva ho'u vaerã tojapo upéicha avei.</verse>
				<verse number="12">Ou avei impuesto cobraha kuéra ojebautizauka haguã, ha oporandu hikuái Juánpe: --Mbo'ehára, ¿mba'épa rojapo vaerã ore?</verse>
				<verse number="13">Ha Juan he'i ichupe kuéra: --Ani pecobrave upe pecobra va'erãgui.</verse>
				<verse number="14">Ha oĩ avei soldado kuéra oporandúva ichupe he'ívo: --Ha orépa ¿mba'e rojapo vaerã? Ha he'i ichupe kuéra: --Ani peipe'a rei mba'eve avavégui, ha ani peje avavépe pejapotaha hese ivaíva, terã ani peje ñe'ẽ japu avave rehe, ha peñembopy'aguapy pene rembiapo repy oñeme'ẽva peẽme reheve.</verse>
				<verse number="15">Ha umi gente oha'arõ ha ojepy'amongeta Juan rehe ha'e ramo guarã pe Cristo;</verse>
				<verse number="16">Juan katu he'i opavavépe: --Che niko añete pobautiza ýpe; opáichavo, oime peteĩ oúva ipu'akavéva che hegui, ija'ỹva chéve ajora ichupe ipy rehegua sãnte jepe; ha'e pende bautizáta Espíritu Santo ha tatápe.</verse>
				<verse number="17">Oguerekóma ipópe ikóga mboyvytuha omopotĩ haguã pe ikóga ha oipe'a haguã ichugui pe kapi'i, ha ombyaty haguã pe ikóga iñongatuha ryrúpe, ha pe kapi'i katu ohapy vaerã tata máramo ogue'ỹvape.</verse>
				<verse number="18">Ha péicha oñemoñe'ẽvo heta mba'e ambue avei he'i Juan umi géntepe oikuaaukávo ichupe kuéra pe kuaapyrã porã.</verse>
				<verse number="19">Juan omongavaju avei mburuvicha Heródespe oñemokuña hague rehe, tyvýra Felipe rembireko Herodías, ha opa umi hembiapo vaieta ojapo va'ekue rehe;</verse>
				<verse number="20">Herodes katu ohendu rangue ichupe ombojo'a umi hembiapo vaieta kóvape: oguerahauka Juánpe cárcelpe.</verse>
				<verse number="21">Upéva mboyve, Juan obautiza jave umi géntepe, Jesús ojebautizauka avei; ha oñembo'e jave, pe yvága ojepe'a,</verse>
				<verse number="22">ha ojehecha oguejy ramo hi'ári Espíritu Santo pykasúicha, ha oñehendu yvágagui peteĩ ñe'ẽ he'íva: --Nde ha'e che Ra'y ahayhuetéva, avy'a eterei nde reheve.</verse>
				<verse number="23">Treinta años rupi oguereko Jesús oñepyrũ ramo pe hembiaporã. José ra'y, oñemo'ã haguéicha, upéva Elí ra'yre,</verse>
				<verse number="24">upéva Matat ra'yre, upéva Leví ra'yre, upéva Melqui ra'yre, upéva Jana ra'yre, upéva José ra'yre,</verse>
				<verse number="25">upéva Matatías ra'yre, upéva Amós ra'yre, upéva Nahum ra'yre, upéva Esli ra'yre, upéva Nagai ra'yre,</verse>
				<verse number="26">upéva Maat ra'yre, upéva Matatías ra'yre, upéva Semei ra'yre, upéva José ra'yre, upéva Judá ra'yre,</verse>
				<verse number="27">upéva Joana ra'yre, upéva Resa ra'yre, upéva Zorobabel ra'yre, upéva Salatiel ra'yre, upéva Neri ra'yre,</verse>
				<verse number="28">upéva Melqui ra'yre, upéva Adi ra'yre, upéva Cosam ra'yre, upéva Elmodam ra'yre, upéva Er ra'yre,</verse>
				<verse number="29">upéva Josué ra'yre, upéva Eliezer ra'yre, upéva Jorim ra'yre, upéva Matat ra'yre,</verse>
				<verse number="30">upéva Leví ra'yre, upéva Simeón ra'yre, upéva Judá ra'yre, upéva José ra'yre, upéva Jonán ra'yre, upéva Eliaquim ra'yre,</verse>
				<verse number="31">upéva Melea ra'yre, upéva Mainán ra'yre, upéva Matata ra'yre, upéva Natán ra'yre,</verse>
				<verse number="32">upéva David ra'yre, upéva Isaí ra'yre, upéva Obed ra'yre, upéva Booz ra'yre, upéva Salmón ra'yre, upéva Naasón ra'yre,</verse>
				<verse number="33">upéva Aminadab ra'yre, upéva Aram ra'yre, upéva Esrom ra'yre, upéva Fares ra'yre, upéva Judá ra'yre,</verse>
				<verse number="34">upéva Jacob ra'yre, upéva Isaac ra'yre, upéva Abraham ra'yre, upéva Taré ra'yre, upéva Nacor ra'yre,</verse>
				<verse number="35">upéva Serug ra'yre, upéva Ragau ra'yre, upéva Peleg ra'yre, upéva Heber ra'yre, upéva Sala ra'yre,</verse>
				<verse number="36">upéva Cainán ra'yre, upéva Arfaxad ra'yre, upéva Sem ra'yre, upéva Noé ra'yre, upéva Lamec ra'yre,</verse>
				<verse number="37">upéva Matusalén ra'yre, upéva Enoc ra'yre, upéva Jared ra'yre, upéva Mahalaleel ra'yre, upéva Cainán ra'yre,</verse>
				<verse number="38">upéva Enós ra'yre, upéva Set ra'yre, upéva Adán ra'yre, upéva Tupã Ñandejára ra'yre.</verse>
			</chapter>
			<chapter number="4">
				<verse number="1">Jesús, tenyhẽ Espíritu Sántogui ojevy Jordán ysyrýgui ha Espíritu Santo ogueraha ichupe peteĩ desiertohápe.</verse>
				<verse number="2">Upépe opyta cuarenta días pukukue, ha mba'epochy oipy'ara'ã ichupe. Ndo'úi mba'evete umiha árape, ha upéi iñembyahýi.</verse>
				<verse number="3">Upérõ pe mba'epochy he'i ichupe: --Nde ramo Tupã Ñandejára Ra'y, ere ko itápe toiko ichugui pan.</verse>
				<verse number="4">Jesús katu he'i ichupe: --Tupã Ñandejára Kuatiañe'ẽ Marangatúpe he'i: “Yvypóra ndoikovéi pan rehe añó, oikotevẽ avei Tupã Ñandejára Ñe'ẽ rehe.”</verse>
				<verse number="5">Upéi mba'epochy ogueraha ichupe peteĩ cerro yvate ári, ha ohechauka ichupe peteĩ sapy'aitépe opa tetã nguéra yvy arigua.</verse>
				<verse number="6">Ha he'i ichupe pe mba'epochy: --Che ame'ẽmbáta ndéve ko autoridad ha ko'ã tetã nguéra tuichakue. Chéve oñeme'ẽmba ko'ãva ha che ame'ẽsévape ame'ẽ.</verse>
				<verse number="7">Reñesũ ramo che renondépe ha che momba'eguasu ne mba'epáta.</verse>
				<verse number="8">Jesús katu ombohovái ichupe ha he'i: --Ejei ko'águi, Satanás, Tupã Ñandejára Kuatiañe'ẽ Marangatúpe he'i: “Nde Jára Tupãme reñesũ vaerã, ha ichupe añoite reservi vaerã.”</verse>
				<verse number="9">Upéi pe mba'epochy ogueraha ichupe Jerusalénpe ha ohupi ichupe tupao ári, ha he'i ichupe: --Nde ramo Tupã Ñandejára Ra'y ejeity yvýpe;</verse>
				<verse number="10">Tupã Ñandejára Kuatiañe'ẽ Marangatúpe niko he'i: Tupã Ñandejára he'i vaerã hi'ángel kuérape oñangareko haguã nde rehe,</verse>
				<verse number="11">ha he'i avei: Ipópe kuéra nde rupi vaerã ani haguã reñepysanga ita rehe.</verse>
				<verse number="12">Jesús katu he'i ichupe: --Tupã Ñandejára Kuatiañe'ẽ Marangatúpe he'i avei: “Ani reipy'ara'ã nde Jára Tupãme.”</verse>
				<verse number="13">Ha pe mba'epochy ndojuhuvéima ramo mba'éichapa oipy'ara'ãve haguã Jesúspe, oho sapy'ami ichugui.</verse>
				<verse number="14">Ha Jesús ou jevy Galiléape tenyhẽ Espíritu Santo pu'akágui, ha herakuã opa rupi upe jerekuévo.</verse>
				<verse number="15">Ha oporombo'e Israelita kuéra sinagógape, ha opavave omomba'eguasu ichupe.</verse>
				<verse number="16">Upéi Jesús oho Nazarétpe, pe ciudad ha'e okakuaa haguépe, ha ojepokuaa haguéicha, oike sinagógape pytu'uha árape ha opu'ã oñembo'y omoñe'ẽ haguã Tupã Ñandejára Kuatiañe'ẽ Marangatu.</verse>
				<verse number="17">Ha ome'ẽ hikuái ichupe ñemoñe'ẽhára Isaías kuatiañe'ẽ, ha oipe'ávo ojuhu pe he'iha:</verse>
				<verse number="18">Tupã Ñandejára Espíritu oĩ chendive, ha che poravo amoherakuã haguã mba'e iporãva mboriahu kuérape; che mbou amonguera haguã ojepy'apývape, amoherakuã haguã ñesẽ presohágui, ha ohecha'ỹva ohecha haguã; amosãso haguã umi ojererekóvape ñembosaraiha ramo;</verse>
				<verse number="19">amoherakuã haguã Ñandejára py'aporã rehegua ára.</verse>
				<verse number="20">Ha omboty jevy Jesús pe kuatiañe'ẽ ha ome'ẽ pe herekuápe, ha oguapy, ha opavave pe sinagógape oĩva ojesareko hese,</verse>
				<verse number="21">ha ha'e oñepyrũ oñe'ẽ ha he'i ichupe kuéra: --Ko árape oiko pene renondépe ko Kuatiañe'ẽ Marangatúpe he'íva.</verse>
				<verse number="22">Ha opavave oñe'ẽ porã Jesús rehe ha oiporangereko joa pe ñe'ẽ porãita he'íva ichupe kuéra. Ha oporandu hikuái ojupe: --¿Ndaha'éi piko kóva ku José ra'y?</verse>
				<verse number="23">Jesús katu he'i ichupe kuéra: --Katuetei pejéta chéve ko ñe'ẽnga: “Médico, eñemonguerána nde jupe”; ha pejéta chéve: “Opa umi rohendu va'ekue rejapo hague Capernaúme na ejapo avei ko'a Nazarétpe.”</verse>
				<verse number="24">Ha he'i avei: --Añetéko ha'e peẽme, ndaiporiha ñemoñe'ẽhára ojererohorýva hetãme.</verse>
				<verse number="25">Ha'e peẽme heta viuda oĩ hague Israélpe Elías rekovépe, upe ndokyvéi ramo guare tres años ý medio, ha oĩ ramo guare ñembyahýi tuicháva ko tetãme;</verse>
				<verse number="26">opáichavo, mavavéva umi viuda Israel pegua rendápe noñemondói va'ekue Elíaspe, peteĩ viuda Sarepta, Sidón ciudad ypypegua rendápe añónte.</verse>
				<verse number="27">Oĩ va'ekue avei heta iléprava Israélpe ñemoñe'ẽhára Eliseo rekovépe, opáichavo, mavavéva ha'e kuérava noñemonguerái va'ekue, Naamán Siriaygua añoite mante.</verse>
				<verse number="28">Ohendúvo ko'ã mba'e umi sinagógape oĩ va'ekue ipochy eterei.</verse>
				<verse number="29">Ha opu'ã hikuái ha omosẽ Jesúspe pe ciudádgui ha ogueraha ichupe pe cerro iciudad kuéra opu'ãha ru'ã meve oity haguã upégui yvýpe.</verse>
				<verse number="30">Jesús katu ohasa mbyte rupi kuéra ha oho.</verse>
				<verse number="31">Upégui Jesús oho Capernaúme, Galilea pegua ciudad, ha ombo'e umi géntepe pytu'uha ára kuérape.</verse>
				<verse number="32">Ha ohecharamo joa hikuái pe ha'e oporombo'e háicha, pe iñe'ẽ oguerekógui autoridad.</verse>
				<verse number="33">Ha oĩ pe sinagógape peteĩ kuimba'e oikóva mba'epochy poguýpe ha osapukái hatã.</verse>
				<verse number="34">--Ore rejána; ¿mba'e piko rereko orendive Jesús Nazareno? ¿Rejúpa ore rundívo? Che roikuaa mávapa nde, ndéko Tupã Ñandejára Remimbou Marangatu.</verse>
				<verse number="35">Jesús katu okorói pe mba'epochýpe he'ívo: --¡Ekirirĩ, ha esẽ pe kuimba'égui! Upévo pe mba'epochy oity pe kuimba'épe yvýpe henondépe kuéra ha osẽ ichugui ojapovai'ỹ rehe hese mba'eve.</verse>
				<verse number="36">Ha oñemondyipa hikuái, ha he'i joa ojupe kuéra: --¿Mba'eichagua ñe'ẽ piko kóva? ¡Ko kuimba'e niko autoridad ha pu'aka reheve oñe'ẽ mba'epochy kuérape, ha ha'e kuéra osẽ!</verse>
				<verse number="37">Ha oñemoherakuã opa rupi Jesúspe upe jerekuévo.</verse>
				<verse number="38">Ha opu'ã Jesús osẽ pe sinagógagui ha oike Simón rógape. Ha Simón rembireko sy iñakãnundu guasu, ha ojerure hikuái ichupe hese.</verse>
				<verse number="39">Ha Jesús ojayvy pe ha'e oiha kotyo ha okorói pe akãnundúpe, ha ojei ichugui pe akãnundu. Upévo ha'e opu'ã ha oservi ichupe kuéra.</verse>
				<verse number="40">Kuarahy oikévo, opa oguerekóva hasýva opaichagua mba'asýgui ogueraha hikuái Jesús rendápe, ha ha'e omoĩ ipo hi'ári kuéra peteĩ teĩ ári ha omonguera ichupe kuéra.</verse>
				<verse number="41">Hetágui osẽ avei mba'epochy osapukaihápe he'íva: --Nde ha'e Tupã Ñandejára Ra'y. Jesús katu okorói umi mba'epochýpe ha ndohejái oñe'ẽ, oikuaágui ha'e kuéra ichupe ha'eha pe Cristo.</verse>
				<verse number="42">Ko'ẽmbávo Jesús osẽ oho pe ciudádgui peteĩ desiertohápe. Opáichavo umi gente oheka joa ichupe ha oguahẽ rire hendápe ojokose mo'ã hikuái ichupe ani haguã oho ichugui kuéra,</verse>
				<verse number="43">Jesús katu he'i ichupe kuéra: --Tekotevẽ umi ciudad kuéra ambuépe avei amoherakuã pe Tupã Ñandejára reino rehegua ñe'ẽ, upearã niko añembou va'ekue.</verse>
				<verse number="44">Ha upéicha Jesús oiko oñemoñe'ẽ Galilea pegua sinagoga kuéra rupi.</verse>
			</chapter>
			<chapter number="5">
				<verse number="1">Peteĩ jevy Jesús oĩ jave lago Genezaret rembe'ýpe, oguahẽ hendápe genteta ojopypáva ichupe ohenduségui pe Tupã Ñandejára ñe'ẽ.</verse>
				<verse number="2">Ha ohecha Jesús mokõi barco nandi hi'aguĩva pe lago rembe'ýgui, umi pira renohẽhára kuéra oguejy ra'e yvýpe ha ojohéi hikuái ired kuéra.</verse>
				<verse number="3">Jesús ojupi pe barco kuéra peteĩme, Simón mba'évape, ha ojerure ichupe omomombyrymive haguã pe ý rembe'ýgui. Upéi Jesús oguapy pe bárcope ha ombo'e umi géntepe upe guive.</verse>
				<verse number="4">Oñemoñe'ẽmba rire katu he'i Simónpe: --Tereho pe hypyveha peve, ha peity pende red kuéra penohẽ haguã pira.</verse>
				<verse number="5">Ha Simón he'i ichupe: --Mbo'ehára, ange pyhare pukukue niko romba'apo kuri ha noroguenohẽi mba'eve; upéicharamo jepe nde erégui aitýta pe red.</verse>
				<verse number="6">Ha oitývo omboty hikuái ipype heta eterei pira kuéra ha oñepyrũ osoro umi red kuéra.</verse>
				<verse number="7">Upémaramo ohenói umi iñirũ nguéra oĩvape pe barco ambuépe ou haguã oipytyvõ ichupe kuéra. Ha ou hikuái ha omyenyhẽ umi barco mokõive ombo'yguy haguãicha.</verse>
				<verse number="8">Simón Pedro ohechávo upéva, oñesũ Jesús renondépe ha he'i ichupe: --Ejeíntena che ypýgui, che Jára, che niko pecador.</verse>
				<verse number="9">Tuicha eterei oñemondýigui Simón ha umi iñirũ nguéra pe piraita oguenohẽ va'ekue rehe.</verse>
				<verse number="10">Jacobo ha Juan, Zebedeo ra'y kuéra, Simón irũ nguéra oñemondýi avei. Jesús katu he'i Simónpe: --Ani rekyhyje; ko'águi rire yvypóra renohẽhárata nde.</verse>
				<verse number="11">Ha ogueru jevy rire umi barco ý rembe'ýpe, ohejapa hikuái upépe ha omoirũ Jesúspe.</verse>
				<verse number="12">Jesús oĩ jave umi pueblo peteĩvape, oguahẽ sapy'a peteĩ kuimba'e hasýva lépragui ha ohechávo Jesúspe oñesũ henondépe hova yvy rehe ha ojerure asy ichupe, he'ívo: --Karai, che monguerase ramo niko nde ikatu che monguera.</verse>
				<verse number="13">Upérõ Jesús opoko hese he'ívo: --Romonguerase. Rekueráma. Ha upéva he'ipávo pe lepra oguepa ichugui.</verse>
				<verse number="14">Ha Jesús he'i ichupe ani haguã omombe'u upéva avavépe. Tereho uvei, he'i ichupe, ejechauka pa'ípe ha eme'ẽ ne potĩmbyre rehe Moisés ome'ẽuka va'ekue, tohecha umi gente rekueramaha.</verse>
				<verse number="15">Ha upépe katu Jesús herakuãve opa rupi, ha heta oñembyaty ohendu haguã iñe'ẽ ha oñemonguerauka haguã imba'asy kuéragui.</verse>
				<verse number="16">Jesús katu oho umi oĩ'ỹha rupi avave ha upépe oñembo'e.</verse>
				<verse number="17">Peteĩ jevy Jesús oporombo'e jave hína, oguapy hikuái upépe fariseo kuéra ha umi Ñandejára ley rehe oporombo'éva ou va'ekue opa umi pueblo Galilea, ha Judea, ha Jerusalén peguágui; ha Ñandejára pu'aka oĩ Jesús ndive omonguera haguã hasýva kuérape.</verse>
				<verse number="18">Ha oguahẽ kuimba'e kuéra oguerúva tupápe peteĩ kuimba'e ijapávape, ha oñeha'ã hikuái omoinge upe ógape omoĩ haguã ichupe Jesús renondépe.</verse>
				<verse number="19">Opáichavo ndojuhúi hikuái mamo rupípa omoinge haguã pe gentetágui. Upémaramo ojupi hikuái pe óga ári ha ombokua ha upe rupi omboguejy hikuái pe hasývape hupa reheve mbytépe kuéra Jesús renondépe.</verse>
				<verse number="20">Jesús ohechávo ha'e kuéra ojeroviaha hese, he'i pe hasývape: --Kuimba'e, nde pecado kuéra oñeperdonáma.</verse>
				<verse number="21">Umi Ñandejára ley rehe oporombo'éva ha fariseo kuéra katu he'i ipy'apýpe kuéra: “¿Máva piko ko kuimba'e he'íva he'i'ỹ vaerã? Avave ndaikatúi operdona pecado kuéra, Tupã Ñandejára añoite mante.”</verse>
				<verse number="22">Ha Jesús oikuaa pe ipy'apýpe kuéra he'íva ha he'i ichupe kuéra: --¿Mba'érehe piko pepensa peẽ upéicha?</verse>
				<verse number="23">¿Mba'épa ndahasyive ja'e ko kuimba'épe: “Nde pecado kuéra oñeperdonáma”, terãpa ja'e ichupe: “Epu'ã ha eguata”?</verse>
				<verse number="24">Ahechaukáta peẽme ko kuimba'éicha ou va'ekue yvy ári oguerekoha autoridad yvy ári operdona haguã pecado kuéra. Upévo he'i pe kuimba'e ijapávape: --Ndéve ha'e, epu'ã, ehupi nde rupa ha tereho nde rógape.</verse>
				<verse number="25">Upévove pe ijapáva opu'ã henondépe kuéra, ohupi hupa ha omomba'eguasu Tupã Ñandejárape ohóvo hógape.</verse>
				<verse number="26">Opavave ohecharamo eterei opytávo ha omomba'eguasu Tupã Ñandejárape ha kyhyje pópe he'i hikuái: --Mba'eguasuete jahecha ko árape.</verse>
				<verse number="27">Ko'ã mba'e rire Jesús osẽ, ha ohecha peteĩ impuesto cobrahárape, hérava Leví, oguapýva hína pe impuesto oporocobrahápe, ha he'i ichupe: --Eju che rapykuéri.</verse>
				<verse number="28">Upévo ha'e opu'ã ohejapa opa mba'e, ha oho Jesús rapykuéri.</verse>
				<verse number="29">Upéi Leví ojapo karuguasu hógape Jesús peguarã, ha oĩ heta impuesto cobraha ha ambue kuérava oguapýva mesápe hendive kuéra.</verse>
				<verse number="30">Umi Ñandejára ley rehe oporombo'éva ha fariseo kuéra katu oñe'ẽngururu Jesús remimbo'e kuéra rehe ha he'i ichupe kuéra: --¿Mba'érehe piko peẽ pekaru ha pemboy'u impuesto cobraha ha pecador kuéra ndive?</verse>
				<verse number="31">Jesús katu he'i ichupe kuéra: --Hesãiva noikotevẽi médico rehe, hasývante.</verse>
				<verse number="32">Che ndajúi ahenóivo imarangatúvape, pecador kuérapente oñearrepenti haguã.</verse>
				<verse number="33">Upérõ ha'e kuéra oporandu Jesúspe: --¿Mba'érehe piko Juan ha fariseo remimbo'e kuéra py'ỹi oayuna ha oñembo'e, ha ne remimbo'e kuéra katu okaru ha omboy'u tapia?</verse>
				<verse number="34">Ha Jesús he'i ichupe kuéra: --¿Ikatu nga'u piko peẽ pemo'ayuna umi oñeconvidávape mendahápe, pe menarã oĩ aja hendive kuéra?</verse>
				<verse number="35">Opáichavo, oguahẽ vaerã ára pe menarã noĩvéi haguã hendive kuéra, ha umiha árape oayunáne.</verse>
				<verse number="36">He'i avei ichupe kuéra ko ñembojoja: --Avave noikytĩri peteĩ ao pyahu pesengue omyatyrõ haguã ao tuja osoróva. Upéicha ojapo ramo, oñembyai pe ipyahúva; hi'ariete, pe ipyahúva ndopyta porãi pe itujáva rehe.</verse>
				<verse number="37">Ha avave nomoĩri vino pyahu vakapi tujápe ha upéicha ojapo ramo, pe vino pyahu omondoro umi vakapi, ha oñehundi pe vino ha umi vakapi upéichante avei.</verse>
				<verse number="38">Upéva rehe vino pyahu oñembohyru vaerã vakapi pyahúpe, ha upéicharamo mokõivéva oiko are.</verse>
				<verse number="39">Ndaipóri avave ho'úva pe vino ñembotujapyrégui ho'use vaerã upéi ipyahúva, he'ígui: “Pe itujáva iporãve.”</verse>
			</chapter>
			<chapter number="6">
				<verse number="1">Peteĩ pytu'uha árape Jesús ohasa jave ohóvo kokue rupi, hemimbo'e kuéra oipo'o trigo espiga ha oikyty ipópe ha ho'u.</verse>
				<verse number="2">Ha fariseo kuérava oporandu ichupe kuéra: --¿Mba'érehe piko pejapo pe pejapo'ỹ vaerã pytu'uha árape?</verse>
				<verse number="3">Ha Jesús he'i ichupe kuéra: --¿Ndapeleéi piko mba'épa ojapo raka'e David ha iñirũ nguéra iñembyahýi ramo?</verse>
				<verse number="4">Oike tupaópe ha ojapyhy umi pan kuave'ẽmbyre Tupã Ñandejárape ha ho'u, ha ome'ẽ umi hendive oĩ va'ekuépe avei; avavépe ija'ỹ ramo jepe ho'u, umi pa'ípe añó mante.</verse>
				<verse number="5">He'i avei ichupe kuéra: --Ko kuimba'éicha ou va'ekue yvy ári ko pytu'uha ára Jára avei.</verse>
				<verse number="6">Pytu'uha ára ambuépe, Jesús oike sinagógape ha oporombo'e. Oĩ upépe upe jave peteĩ kuimba'e ipo akatúa ijypíva;</verse>
				<verse number="7">ha fariseo kuéra ha umi Ñandejára ley rehe oporombo'éva ovichea Jesús rehe ohecha haguã omonguerápa ichupe pytu'uha árape, ha upéicha oguereko haguã mba'éichapa omoĩ vai haguã ichupe.</verse>
				<verse number="8">Ha Jesús oikuaápype pe ipy'apýpe kuéra oĩva, he'i pe kuimba'e ipo ypívape: --Epu'ã ha eñembo'y pe mbytépe. Pe kuimba'e opu'ã oñembo'y.</verse>
				<verse number="9">Upérõ Jesús he'i ichupe kuéra: --Aporandúta peẽme peteĩ mba'e: ¿Mba'épa ikatu ojejapo pytu'uha árape, iporãva terãpa ivaíva? ¿ñaporomonguera, terãpa japorojuka?</verse>
				<verse number="10">Ha oma'ẽ Jesús opavave rehe ijerekuévo, ha he'i pe kuimba'épe: --Eipyso nde po. Pe kuimba'e ojapo upéicha, ha upévove pe ipo okuera.</verse>
				<verse number="11">Umi ambue kuéra katu ipochy eterei, ha oporandu ojupe kuéra mba'épa ikatu ojapo Jesús rehe.</verse>
				<verse number="12">Umiha árape Jesús oho peteĩ cérrope oñembo'e haguã, ha upe pyhare pukukue oñembo'e Tupã Ñandejárape.</verse>
				<verse number="13">Ha ko'ẽ rire ohenói hemimbo'e kuérape, ha oiporavo ijapytégui kuéra doce ha umívape ombohéra apóstoles.</verse>
				<verse number="14">Umíva hína: Simón, ichupe Jesús ombohéra va'ekue avei Pedro, ha tyvýra Andrés, Jacobo ha Juan, Felipe ha Bartolomé,</verse>
				<verse number="15">Mateo ha Tomás, Jacobo Alfeo ra'y, ha Simón oñembohérava Zelote,</verse>
				<verse number="16">Judas Jacobo ryvy, ha Judas Iscariote, pe upéi otraiciona va'ekue Jesúspe.</verse>
				<verse number="17">Jesús oguejy hendive kuéra pe cérrogui ha opyta peteĩ ñu potĩháme, hemimbo'e kuéra ha genteta ou va'ekue ndive, Judea, ha Jerusaléngui ha Tiro ha Sidón rembe'ýguio, ohendu haguã ichupe ha oñemonguerauka haguã imba'asy kuéragui.</verse>
				<verse number="18">Umi oiko asy va'ekue mba'epochy poguýpe okuerapa avei.</verse>
				<verse number="19">Ha opavave umi gente opokose Jesús rehe, ha'e omonguerágui opavavépe ipu'aka rupi.</verse>
				<verse number="20">Upérõ Jesús oma'ẽ hemimbo'e kuéra rehe ha he'i ichupe kuéra: --Pevy'a vaerã peẽ mboriahu, pene mba'eha rehe Tupã Ñandejára reino.</verse>
				<verse number="21">‘Pevy'a vaerã peẽ ko'ãga pene ñembyahýiva, peẽ pene ryvatã va'erãha rehe. ‘Pevy'a vaerã peẽ ko'ãga pejahe'óva, peẽ pepuka va'erãha rehe.</verse>
				<verse number="22">‘Pevy'a vaerã peẽ, yvypóra kuéra ija'e'ỹ ramo ha ojehe'ase'ỹ ramo pende rehe, oñe'ẽreity ramo peẽme ha ndojapói ramo mba'evéramo pende réra mba'e vaícha che rehehápe.</verse>
				<verse number="23">Pevy'áke, ha ta pene renyhẽ vy'águi upeha árape, tuicha oñembyekovia va'erãha rehe peẽme yvágape; upeichaitémi ojapo avei ijypy kuéra umi ñemoñe'ẽhára yma guare rehe.</verse>
				<verse number="24">‘¡Angái peẽ mba'eta rerekoha kuéra, ko'ãga voi pevy'áva!</verse>
				<verse number="25">‘¡Angái peẽ ko'ãga pene ryvatãva, pene ñembyahýi vaerã! ‘¡Angái peẽ ko'ãga pepukáva, pejahe'o soro vaerã mba'embyasýgui!</verse>
				<verse number="26">‘¡Angái peẽ opavave oñe'ẽ porã ramo pende rehe, upéichami ojapo avei ijypy kuéra umi ñemoñe'ẽhára japu rehe!</verse>
				<verse number="27">‘Peẽ che rendúvape katu ha'e: Pehayhúke umi ija'e'ỹvape pende rehe, pejapo porã umi pende rayhu'ỹva rehe,</verse>
				<verse number="28">pehovasa umi pende rehe oñe'ẽ vaívape, peñembo'e umi pende ja'óva rehe.</verse>
				<verse number="29">Ha oime ramo ne nupãva nde rova yke peteĩme, eme'ẽ avei ichupe pe nde rova yke ambue; ha oime ramo pe nde ao arigua oipe'áva nde hegui, eheja togueraha avei ne camisa.</verse>
				<verse number="30">Oimeraẽva ojerurévape ndéve eme'ẽ; ha pe ne mba'éva oipe'a reívape nde hegui ani rejerureve ome'ẽ jevy haguã ndéve.</verse>
				<verse number="31">Peipota háicha opavave ojapo pende rehe, upéicha avei pejapo peẽ opavave rehe.</verse>
				<verse number="32">‘Peẽ pehayhu ramo umi pende rayhúvapente, ¿piko mba'e oime iporãva pejapóva? Umi tekove vai niko ojapónte avei upéicha.</verse>
				<verse number="33">Terã pejapo porã ramo umi ojapo porãvapente pende rehe, ¿piko mba'e oime iporãva pejapóva? Umi tekove vai niko ojapónte avei upéicha.</verse>
				<verse number="34">Ha peiporuka ramo umi peha'arõvaguipe oiporuka jevýne haguã peẽme, ¿piko mba'e oime iporãva pejapóva? Umi tekove vai niko oiporukánte avei hapicha vai kuérape ha oha'arõ upéicha oñembyekovia jevy ichupe kuéra.</verse>
				<verse number="35">Peẽ katu pehayhu vaerã umi pende rehe ija'e'ỹvape, ha pejapo vaerã iporãva, ha peiporuka peha'arõ'ỹ rehe ichugui kuéra mba'eve. Ha hetavépe hekovia vaerã peẽme, ha pejerereko vaerã Tupã Yvatetegua ra'y ramo; ha'e niko ipy'aporã umi ohechakuaa'ỹva ha iñañáva ndive.</verse>
				<verse number="36">Pende py'aporiahuverekókena peẽ, pe pende Ru yvága pegua ipy'aporiahuvereko háicha avei.</verse>
				<verse number="37">‘Ani peporojuzga, ani haguã pejejuzga. Ani peporocondena, ani haguã peñecondena. Peporoperdona, peñeperdona haguã avei peẽ.</verse>
				<verse number="38">Peme'ẽ, ha oñeme'ẽne peẽme, medida porã, ojejopypa porãva, oñembokachapa porãpyre, ha tenyhẽte chovi pende vosápe. Pe medida peẽ peiporúva pende rapicha rehe ojeporu jevy vaerã pende rehe.</verse>
				<verse number="39">Jesús omoĩ avei ichupe kuéra ko ñembojoja: --¿Ikatu nga'u piko pe ohecha'ỹva oisambyhy pe hapicha ohecha'ỹvape avei? ¿Ndo'ái chénepa mokõive yvykuápe?</verse>
				<verse number="40">Pe temimbo'e niko nda tuichavéi pe imbo'eháragui, pe hekoitépe oikuaapa porãva opaite mba'e niko pe imbo'eháraichante vaerã avei.</verse>
				<verse number="41">‘¿Mba'éicha piko ikatu rema'ẽ pe yvyra ku'i nde ryvy resápe oĩva rehe, ha nderehechái pe yvyra poguasu oĩva nde resápe?</verse>
				<verse number="42">¿Terã mba'éicha piko eréta nde ryvýpe: “Che ryvy, tanohẽna ndéve pe yvyra ku'i oĩva nde resápe”, nde voi rehecha'ỹ ramo pe yvyra poguasu oĩva nde resápe? ¡Tekove rova mokõi! enohẽ raẽ pe yvyra oĩva nde resápe, ha uperire katu rehecha porãne renohẽ haguã pe yvyra ku'i oĩva nde ryvy resápe.</verse>
				<verse number="43">‘Ndaipóri yvyra porã hi'a vaíva, terã yvyra vai hi'a porãva.</verse>
				<verse number="44">Pe yvyra hi'a rehe ojekuaa mba'eichaguápa: ñuatĩ mátagui niko nañamono'õi higo, terã jukeri mátagui ndajaipo'ói parral.</verse>
				<verse number="45">Pe kuimba'e imba'e porãva, umi mba'e porã ipy'a peguágui oguenohẽ iporãva; pe tekove vai katu umi mba'e vai ipy'a peguágui oguenohẽ ivaíva. Pe ñande py'a omohenyhẽvagui oñe'ẽ ñande juru.</verse>
				<verse number="46">‘¿Mba'érehe piko peje chéve, “Che Jára, che Jára”, ha ndapejapói che ha'éva peẽme?</verse>
				<verse number="47">Ha'éta peẽme mávapepa ojogua pe oúva che rendápe, ohendúva che ñe'ẽ, ha ojapóva upe che ha'éva:</verse>
				<verse number="48">ojogua peteĩ kuimba'e ojogapo va'ekuépe, ha upevarã ojo'o raẽ yvykua ha ombopypuku ojuhuha peve ita ha omoĩ hóga rendaguã ita ári. Uperire ou sapy'a peteĩ ysyry guasu imbaretéva ha ojejapipa pe óga rehe, ha opáichavo ndaikatúi omomýi hendágui oñemboguapy porãgui ita ári.</verse>
				<verse number="49">Pe ohendu ha ojapo'ỹva pe che ha'éva katu ojogua pe kuimba'e ojogapo va'ekuépe yvy rei ári omoĩ'ỹ rehe hóga rendaguã, ha pe ysyry mbarete okakuaáma ramo ou ojejapipa hese ha upévo ojaparo pe óga ha oiko ichugui tapere tuicháva.</verse>
			</chapter>
			<chapter number="7">
				<verse number="1">Jesús oñemoñe'ẽmba rire umi géntepe, oho Capernaúme.</verse>
				<verse number="2">Upépe oĩ peteĩ mburuvicha Romaygua oguerekóva peteĩ hembiguái ha'e ohayhu etereíva hasyetéva omano haguãicha.</verse>
				<verse number="3">Oguahẽ pe mburuvicha apysápe umi mba'e oje'éva Jesús rehe ha upévo omondo hendápe karai kuéra Israelita kuéra reheguáva ojerure haguã ichupe ou haguã omonguerami ichupe pe hembiguái.</verse>
				<verse number="4">Ha'e kuéra oñemboja Jesús rendápe ha ojerure jevy jevy ichupe he'ívo: --Iporã niko reipytyvõmí ramo ko mburuvichápe;</verse>
				<verse number="5">ohayhu niko ñane retã, ha ha'ete voi omopu'ãuka ore sinagoga.</verse>
				<verse number="6">Ha Jesús oho hendive kuéra. Ha hi'aguĩma ramo hógagui, pe mburuvicha omondo iñirũ nguéra Jesús rendápe he'iukávo ichupe: --Karai, anína reñemoangekói, ndaijái niko chéve reguahẽ che rógape;</verse>
				<verse number="7">upéva rehe niko che voi ndahái kuri ne rendápe. Eréntena pe ñe'ẽ tokuera pe che rembiguái.</verse>
				<verse number="8">Che voi niko aime mburuvicha poguýpe, ha areko avei che poguy pegua. Ha'e ramo peteĩme toho, oho; ha ambuépe ha'e ramo tou, ou; ha oiméramo ajapoukáva che rembiguáipe ojapo.</verse>
				<verse number="9">Jesús ohendúvo upéva ohecharamo eterei pe mburuvichápe, ha oma'ẽ umi omoirũva ichupe rehe ha he'i: --Añetehápe, Israel kuéra apytépe jepe ndajuhúi gueteri kóicha ojeroviáva.</verse>
				<verse number="10">Ha ou jevývo pe mburuvicha rógape umi ojejokuái va'ekue, ojuhu pe hasy va'ekue okueráma ra'e.</verse>
				<verse number="11">Uperiremínte Jesús oho peteĩ pueblo héravape Naín, ha omoirũ ichupe hemimbo'e kuéra ha genteta.</verse>
				<verse number="12">Oguahẽvo pe pueblo ypýpe ohecha peteĩ omanóva ojereraháva oñeñotỹvo, peteĩ viuda memby ha'eñomíva. Ha heta upe puebloygua omoirũ pe viúdape.</verse>
				<verse number="13">Jesús ohechávo pe viúdape oiporiahuvereko ha he'i ichupe: --Ani rejahe'o.</verse>
				<verse number="14">Ha Jesús oñemboja ha opoko pe tetekue ryru rehe; ha umi herahahára opyta. Ha Jesús he'i pe omanóvape: --Mitãrusu, ndéve ha'e: ¡Epu'ã!</verse>
				<verse number="15">Upévo pe omano va'ekue opu'ã ha oñepyrũ oñe'ẽ, ha Jesús ome'ẽ isýpe.</verse>
				<verse number="16">Upéva ohechávo opavave okyhyje ha omomba'eguasu Tupã Ñandejárape, he'ívo Jesús rehe: --Ñemoñe'ẽhára ipu'akapáva opu'ã ñande apytépe. He'i avei hikuái: --Tupã Ñandejára ou oipytyvõvo hetãgua kuérape.</verse>
				<verse number="17">Ha opa rupi Judea ha ijerekuévo ojekuaa pe Jesús ojapo va'ekue.</verse>
				<verse number="18">Ha oguahẽ Juan apysápe ko'ã mba'e, hemimbo'e kuéra omombe'úgui ichupe, ha ohenoiuka mokõi ha'e kuéravape,</verse>
				<verse number="19">ha omondo Jesús rendápe oporandu haguã ichupe ha'épa añete pe Cristo ou vaerã, terãpa oime ambue oha'arõ vaerã.</verse>
				<verse number="20">Ha umi Juan rembijokuái oguahẽ Jesús rendápe ha he'i ichupe: --Juan Bautista niko ore mbou roporandu haguã ndéve ndépa ha'e pe Cristo ou vaerã terãpa oime ambue roha'arõ vaerã.</verse>
				<verse number="21">Upe javete Jesús omonguera hetápe imba'asy kuéragui ha mba'evaietágui ha mba'epochýgui ha heta ohecha'ỹvape ombohesapyso.</verse>
				<verse number="22">Ha Jesús he'i ichupe kuéra: --Tapeho ha peje Juánpe ko pehecha ha pehendupa ramóva. Pemombe'u ichupe mba'éichapa ohecha'ỹva ohecha, ikarẽva oguata porã jevy, iléprava oñemonguera, ohendu'ỹva ohendu, omanóva oñemoingove jevy, ha mboriahu kuérape katu ojekuaauka pe evangelio.</verse>
				<verse number="23">Ovy'a vaerã upe ojerovia poi'ỹva che hegui.</verse>
				<verse number="24">Oje'ói rire umi Juan rembijokuái, Jesús he'i umi géntepe Juan rehe: --¿Mba'e piko peho pehecha ra'e ñúme? ¿Peteĩ takuára yvytu ombovavávapa? Ahániri.</verse>
				<verse number="25">¿Mba'épa aipóramo peho pehecha ra'e? ¿Peteĩ kuimba'e oñemonde porãvapa ra'e? Peẽ peikuaa umi oñemonde jeguáva ha torýpe oikóva, umíva oikoha mburuvicha guasu kuéra róga rupi.</verse>
				<verse number="26">¿Mba'e katu piko aipóramo peho pehecha ra'e? ¿Peteĩ ñemoñe'ẽhárapa ra'e? Upéicha añete, ha peteĩ tuichaitevéva ñemoñe'ẽháragui.</verse>
				<verse number="27">Juan rehe pe Tupã Ñandejára Kuatiañe'ẽ Marangatu he'i: Amondo che rembijokuái ne renonderã, ombosako'i haguã nde raperã.</verse>
				<verse number="28">Che ha'e peẽme yvypóra kuéra apytépe ndaiporiha ñemoñe'ẽhára tuichavéva Juan Bautístagui; upéicharamo jepe, pe michĩetevéva Tupã Ñandejára réinope tuichave ichugui.</verse>
				<verse number="29">Upéva ohendúvo, oĩ haguéicha umi gente ha impuesto cobraha kuéra ojebautizauka va'ekue Juan bautísmope, ohechakuaa hikuái Tupã Ñandejára imarangatuha;</verse>
				<verse number="30">fariseo kuéra ha umi Ñandejára ley rehe oporombo'éva katu, ojebautizauka'ỹ va'ekue Juan po rupi, ndojapói mba'evéramo pe Tupã Ñandejára rembipota ichupe kuéra guarã.</verse>
				<verse number="31">Ha Jesús he'i: --¿Mba'e rehepa ambojojáta ko'ã yvypóra kuéra ko'ãgagua? ¿Mba'épepa ojogua?</verse>
				<verse number="32">Ojogua umi mitã oñembosaráivape plázape, osapukáiva iñirũ nguérape, he'ívo: “Rombopu peẽme mimby ha ndapejerokýi; ropurahéi asy peẽme ha ndapejahe'ói.”</verse>
				<verse number="33">Ou Juan Bautista ho'u'ỹva pan terã vino, ha peẽ peje hese oguerekoha mba'epochy.</verse>
				<verse number="34">Upéi katu aju che, kuimba'éicha aju va'ekue yvy ári, akaru ha ha'úva vino, ha peje che karu ha che ka'uha, impuesto cobraha kuéra ha pecador kuéra rehe oñemoĩrũva.</verse>
				<verse number="35">Pe Ñandejára arandu katu ojehechauka umi iñarandu añetetéva rupi.</verse>
				<verse number="36">Fariseo kuérava peteĩ oconvida Jesúspe okaru haguã hendive, ha Jesús oguahẽ pe fariseo rógape ha oguapy mesápe.</verse>
				<verse number="37">Ha peteĩ kuña reko vai upe ciudad pegua, oikuaávo Jesús oho hague pe fariseo rógape okarúvo, oguahẽ peteĩ mba'e ryakuã porã reheve tenyhẽte hyrúpe.</verse>
				<verse number="38">Ha jahe'ohápe oñemoĩ Jesús py renda koty ha ombojahu Jesús py hesaýpe. Upéi katu omokã iñakã raguépe, obesa ha oñohẽ pe ipy rehe pe mba'e ryakuã porã.</verse>
				<verse number="39">Ohechávo upéva pe fariseo oconvida va'ekue Jesúspe, he'i ipy'apýpe: “Ko kuimba'e ñemoñe'ẽhára rire añete, ohechakuaa vaerã mo'ã máva ha mba'eichaguápa pe opokóva hese, péva niko kuña reko vai.”</verse>
				<verse number="40">Upérõ Jesús he'i pe fariséope: --Simón, areko peteĩ mba'e ha'e vaerã ndéve. Pe fariseo he'i: --Ere katu chéve, Maestro.</verse>
				<verse number="41">Ha Jesús he'i: --Mokõi kuimba'e ombyekovia vaerã kuri plata porukahára peteĩme. Peteĩ ombyekovia vaerã quinientos denarios, ha pe ambue cincuenta;</verse>
				<verse number="42">ha ndaikatúipype ha'e kuéra ombyekovia ichupe, pe plata porukahára oheja rei mokõivépe. Ko'ãga ere chéve, ¿mávapa ha'e kuérava ohayhuvéne váicha ndéve ichupe?</verse>
				<verse number="43">Ha Simón he'i: --Chéve ramo guarã pe hetave ojeheja rei va'ekue ichupe. Jesús he'i ichupe: --Upeichaite katu.</verse>
				<verse number="44">Upérõ Jesús oma'ẽ pe kuña rehe ha he'i Simónpe: --¿Rehechápa ko kuña? Aguahẽ kuri nde rógape ha ne reme'ẽi chéve ý ajepyhéi haguã; ko kuña katu ombojahu che py hesaýpe ha omokã iñakã raguépe.</verse>
				<verse number="45">Nde nda che besái, ha'e katu, aguahẽ guive ndopíri obesávo che py.</verse>
				<verse number="46">Ne remoĩri aceite che akã rehe; ha'e katu oñohẽ mba'e ryakuã porã che py rehe.</verse>
				<verse number="47">Upéva rehe ha'e ndéve pe imborayhuetaite ohechaukaha ipecádo kueraita oñeperdonamaha; pe michĩ oñeperdonávape katu ohechauka michĩha pe imborayhu.</verse>
				<verse number="48">Pe kuñáme katu he'i: --Nde pecado kuéra oñeperdonáma ndéve.</verse>
				<verse number="49">Ha umi oĩ va'ekue hendive mesápe oñepyrũ he'i ojupe kuéra: --¿Máva piko ko kuimba'e pecado kuéra jepe operdonáva?</verse>
				<verse number="50">Jesús katu he'i pe kuñáme: --Rejesalva rejerovia rupi; ta nde py'aguapy rehóvo.</verse>
			</chapter>
			<chapter number="8">
				<verse number="1">Ko'ã mba'e rire Jesús osẽ oho heta ciudad ha puebloha rupi oñemoñe'ẽvo ha omoherakuãvo pe Tupã Ñandejára reino rehegua ñe'ẽ; ha umi doce hemimbo'e kuéra omoirũ ichupe.</verse>
				<verse number="2">Omoirũ avei ichupe kuña kuéra ha'e oipe'a va'ekue mba'epochy poguýgui ha omonguera va'ekue mba'asýgui. Umíva apytépe oho María, hérava avei Magdalena, upévagui osẽ va'ekue siete mba'epochy;</verse>
				<verse number="3">ha Juana, ku Herodes mayordomo hérava Chuza, rembireko, ha Susana, ha heta ambue kuéra oipytyvõva ichupe oguerekóvagui.</verse>
				<verse number="4">Ha heta osẽ puebloha rupígui ohecha haguã Jesúspe; ha oñembyaty heta rire, ha'e oñemoñe'ẽ ichupe kuéra peteĩ ñembojoja rupi, he'ívo:</verse>
				<verse number="5">--Peteĩ ñemitỹhára osẽ oñemitỹ haguã. Ha oñemitỹvo, oime ho'áva tape yképe ha oñepyrũmba hese, ha guyra kuéra ho'upa.</verse>
				<verse number="6">Ambue katu ho'a itatýpe; ha heñóivo; ipiru na he'õigui pe yvy.</verse>
				<verse number="7">Ambueve katu ho'a ñuatĩndýpe, ha ombojahoga umi ñuatĩ heñói va'ekue hendive kuéra.</verse>
				<verse number="8">Ha ambueve katu ho'a yvy porãháme, ha heñóivo hi'a cien peve peteĩ mba'e ra'ỹigui. He'ívo Jesús ko'ã mba'e, hatã he'i ichupe kuéra: --Peẽ pende apysa ramo, pehendu.</verse>
				<verse number="9">Upérõ hemimbo'e kuéra oporandu ichupe mba'épa he'ise upe ñembojoja.</verse>
				<verse number="10">Ha Jesús he'i ichupe kuéra: --Peẽme niko Ñandejára oikuaauka umi mba'e ñemimby iréino pegua; umi ambue kuérape katu ñembojoja rupi, ohecha ramo jepe opyta haguã ohecha'ỹvaicha, ha ohendu ramo jepe ani haguã oikuaa.</verse>
				<verse number="11">Kóva niko he'ise pe ñembojoja: Pe mba'e ra'ỹi niko pe Tupã Ñandejára ñe'ẽ;</verse>
				<verse number="12">ha umi tape yképe ho'a va'ekue katu umi ohendúva pe Ñandejára ñe'ẽ, ha upévove ou mba'epochy ha oipe'a pe ñe'ẽ icorazõ kuéragui ani haguã oguerovia ha ojesalva.</verse>
				<verse number="13">Umi itatýpe ho'a va'ekue niko umi ohendúva pe ñe'ẽ ha ogueroviáva torypápe; ha upéicharamo jepe, nda hapo pypukúiri, oguerovia sapy'ánte, ha ojepy'ara'ã vove katu oñemomombyry.</verse>
				<verse number="14">Umi ho'a va'ekue ñuatĩndýpe niko umi ohendúva, ha upéicharamo jepe, ohóvo hapére, pe jepy'apy ha mba'eta rereko ha teko rory ombojahoga pe ñe'ẽ ha ndahi'ái.</verse>
				<verse number="15">Pe ho'a va'ekue yvy porãháme katu umi ohendúva pe ñe'ẽ ha py'aporã ha py'apeteĩ reheve oñongatu pe ohendu va'ekue, ha hi'a porã ohasa asy ramo jepe.</verse>
				<verse number="16">‘Avave nomyendýi lámpara omoĩ haguã mba'yru guýpe terã tupa guýpe; oñemoĩ yvate uvei ohesape haguã umi oikévape.</verse>
				<verse number="17">Ndaipóri voi mba'e ñemimby ojehechakuaa'ỹ vaerã, ha mba'e ñemiha megua ojekuaa'ỹ ha osẽ'ỹ vaerã hesakãháme.</verse>
				<verse number="18">‘Upéicharamo ke pehendu porã; pe oguerekóvape voi oñeme'ẽve vaerã, pe oguereko'ỹvagui katu, pe oimo'ãva oguerekoha jepe ojepe'a vaerã ichugui.</verse>
				<verse number="19">Upérõ ou Jesús sy ha tyvýra kuéra hendápe, ha ndaikatúi oguahẽ pe ha'e oĩháme umi gentetágui.</verse>
				<verse number="20">Ha oime omomarandúva Jesúspe: --Nde sy ha nde ryvy kuéra oime pe okápe ha nde rechase.</verse>
				<verse number="21">Ha'e katu he'i ichupe kuéra: --Che sy ha che ryvy kuéra ko umi ohendúva pe Tupã Ñandejára ñe'ẽ ha ojapóva.</verse>
				<verse number="22">Peteĩ árape Jesús ojupi peteĩ bárcope hemimbo'e kuéra ndive, ha he'i ichupe kuéra: --Jahasa mboypýri. Ha oho hikuái.</verse>
				<verse number="23">Ha oje'ói aja Jesús oke. Ha oipeju sapy'a peteĩ yvytu neratãva ha oñepyrũ omyenyhẽ ýgui pe barco omoñapymi haguãicha.</verse>
				<verse number="24">Upérõ omombáy hikuái Jesúspe ha he'i ichupe: --¡Maestro! ¡Maestro! ¡Ja'yguýmako ñaína! Upérõ Jesús opu'ã ha okorói pe yvytúpe ha pe ý opu'ãvape, ha opi ha iporãmbaite jevy pe ára.</verse>
				<verse number="25">Ha hemimbo'e kuérape katu he'i: --¿Mba'e piko oiko pende jeroviágui ra'e? Ha'e kuéra katu kyhyje pópe ohecharamoite, ha oporandu ojupe kuéra: --¿Máva piko ko kuimba'e yvytu ha ýpe jepe ojapoukáva hembipota?</verse>
				<verse number="26">Hasypeve oguahẽ hikuái Gadara retãme, opytáva pe lago mboypýri, Galilea rovái.</verse>
				<verse number="27">Oguejývo Jesús pe mba'yrúgui, oñemboja hendápe peteĩ kuimba'e upe pueblo pegua, are guivéma oikóva mba'epochy poguýpe. Nomondevéiva ao, ha ndoikovéiva hógape, oikóva umi omano va'ekue oñeñotỹ hague rupi uvei.</verse>
				<verse number="28">Ha ohechávo Jesúspe oñesũ henondépe ha osapukái: --Jesús, pe Yvatetegua Ra'y, ¿mba'épa rereko chendive? Ajerure ndéve ani haguã che mbopy'atarova.</verse>
				<verse number="29">He'i upéva Jesús he'i hague rehe pe mba'epochýpe osẽ haguã ichugui. Heta jevy pe mba'epochy ojapyhy ichupe ha oñemombyta haguã peteĩ hendápe oñemoĩ hese cadena ipo ha ipy rehe, opáichavo omondohopa ha pe mba'epochy ogueraha ichupe umi desiertoha rupi.</verse>
				<verse number="30">Jesús oporandu ichupe: --¿Mba'éichapa nde réra? Ha ha'e he'i: --Legión che réra. Upéva he'i hetágui umi mba'epochy oike va'ekue ipype.</verse>
				<verse number="31">Ha umi mba'epochy ojerure Jesúspe ani haguã omondo ichupe kuéra Aña retãme.</verse>
				<verse number="32">Ha oĩ upépe peteĩ kure aty guasu okarúva hína upe cérrope, ha umi mba'epochy ojerure Jesúspe oheja haguã ichupe kuéra oike umi kure retepýpe. Ha Jesús oheja.</verse>
				<verse number="33">Ha umi mba'epochy osẽ pe kuimba'égui ha oikepa hikuái umi kurépe, ha pe kure atýra oĩ haguéicha ojepoipa pe yvatégui pe lágope ha ojahogapa.</verse>
				<verse number="34">Umi kure rerekua katu ohechávo pe oiko va'ekue, oñemondýi ha ojeity tapére oho omombe'u pe ciudad ha umi ñu rupiguápe pe oiko va'ekue.</verse>
				<verse number="35">Ha umi gente osẽmba ohecha haguã pe oiko va'ekue, ha oguahẽvo Jesús rendápe ojuhu pe kuimba'e umi mba'epochy osẽ va'ekue ichuguípe, oguapy hína Jesús renondépe, oñemondéma ha iñakã porãma; ha okyhyjepa hikuái.</verse>
				<verse number="36">Ha umi hechahare omombe'u ichupe kuéra mba'éichapa okuera ra'e pe imba'epochy va'ekue.</verse>
				<verse number="37">Upérõ umi Gadaraygua ojerure Jesúspe oho haguã upégui, okyhyje etereígui hikuái. Ha Jesús ojupi pe bárcope ha oho.</verse>
				<verse number="38">Pe kuimba'e osẽ va'ekuégui umi mba'epochy katu ojerure Jesúspe omoirũ haguã ichupe, Jesús katu ndohejái oho hendive ha he'i ichupe:</verse>
				<verse number="39">--Tereho jevy nde rógape, ha emombe'upa ko'ã mba'e Tupã Ñandejára ojapo va'ekue nde rehe. Pe kuimba'e osẽ oho, ha oñepyrũ omombe'u opa upe pueblo rupi umi mba'e Jesús ojapo va'ekue hese.</verse>
				<verse number="40">Ha Jesús ou jevývo pe lago mboypýriguio umi gente oguerohory joa ichupe, oha'arõgui voi hikuái ichupe.</verse>
				<verse number="41">Upérõ oguahẽ peteĩ karai hérava Jairo, sinagoga pegua mburuvicha, ha oñesũ Jesús renondépe ha ojerure ichupe ohomi haguã hógape;</verse>
				<verse number="42">oguerekógui tajýra peteĩete, oguerekóva doce años rupi, oĩva omano haguãichaite. Ohóvo Jesús, heta etereígui umi gente ojopypa ichupe.</verse>
				<verse number="43">Ha peteĩ kuña ojapómava doce años hasy hague tuguy guasúgui ha ome'ẽmbáma oguereko va'ekue médico kuérape, ha mavavévante ndaikatúi omonguera ichupe.</verse>
				<verse number="44">Ha'e oñemboja Jesús rendápe hapykuéguio ha opoko ijao rembe'y rehe, ha upévo opyta pe huguy.</verse>
				<verse number="45">Upérõ Jesús oporandu: --¿Mávapa opoko che rehe? Avave, he'i joágui, Pedro ha iñirũ nguéra he'i: --Maestro, ko'ã genteta niko nde jopy ha ne muañamba opáguio, ha piko reporandu: “¿Mávapa opoko che rehe?”</verse>
				<verse number="46">Jesús katu he'i jevy: --Oime opoko va'ekue che rehe, che aikuaa aporomonguera hague che pu'aka rupi.</verse>
				<verse number="47">Pe kuña ohechávo nokañýi hague, ou ryryihápe ha oñesũ Jesús renondépe, ha omombe'u opavave rovake mba'érehepa ra'e opoko hese, ha mba'éichapa ra'e upévove okuera.</verse>
				<verse number="48">Jesús upérõ he'i ichupe: --Che rajy, rejerovia hague rehe rekuera. Ta nde py'aguapy rehóvo.</verse>
				<verse number="49">Oñe'ẽ gueteri hína Jesús oguahẽ ramo peteĩ pe sinagoga ruvicha Jairo róga pegua he'ívo ichupe: --Nde rajýko omanóma, anivénte remyangekói pe Maéstrope.</verse>
				<verse number="50">Jesús katu ohendúvo upéva he'i Jáirope: --Ani rekyhyje; ejeroviánte, ha nde rajy okueráta.</verse>
				<verse number="51">Oguahẽ Jairo rógape, Jesús ndohejái avavépe oike hendive, Pedro, Jacobo ha Juánpe añó mante pe mitãkuña ru ha isy ndive.</verse>
				<verse number="52">Opavave ojahe'o ha ipyahẽ asy hikuái hese. Jesús katu he'i ichupe kuéra: --Ani pejahe'o; pe mitãkuña ko nomanói, okénte hína.</verse>
				<verse number="53">Ha opuka hikuái Jesús rehe, oikuaágui omanoha.</verse>
				<verse number="54">Jesús katu ojapyhy ichupe ipógui ha oñe'ẽ hatã he'ívo: --Mitãkuña, epu'ã.</verse>
				<verse number="55">Ha ha'e oikove jevy, ha upévo opu'ã; ha Jesús omongaruka ichupe.</verse>
				<verse number="56">Túva kuéra katu ohecharamo eterei hikuái; Jesús katu he'i ichupe kuéra ani haguã he'i avavépe upe oiko va'ekue.</verse>
			</chapter>
			<chapter number="9">
				<verse number="1">Jesús ombyaty umi doce hemimbo'e kuérape ha ome'ẽ ichupe kuéra pu'aka ha autoridad omosẽ haguã mba'epochy kuérape ha omonguera haguã mba'asy kuéra.</verse>
				<verse number="2">Ha omondo ichupe kuéra oñemoñe'ẽ haguã Tupã Ñandejára reino rehe, ha omonguera haguã hasývape.</verse>
				<verse number="3">Ha he'i ichupe kuéra: --Ani peraha mba'eve tape rehe guarã, yvyra popegua, terã vosa, terã pan, terã plata. Peraha peteĩ camisa añó ha ani mokõi.</verse>
				<verse number="4">Oimeraẽva óga peguahẽháme, pepyta upépe peho peve.</verse>
				<verse number="5">Ha mamo pene moguahẽse'ỹháme, pesẽ upe puéblogui ha peityvyro pe yvytĩmbo pende py rehegua, techaukarã ichupe kuéra.</verse>
				<verse number="6">Ha osẽ ha'e kuéra ha oho umi puebloha rupi ha omoherakuã pe evangelio ha oporomonguera opa rupi.</verse>
				<verse number="7">Ha mburuvicha Herodes ohendu oñeñe'ẽ opa umi mba'e Jesús ojapóva rehe, ha ndoikuaái mba'épa upéva, oimégui he'íva Juan oikove jevy hague omanóva apytégui.</verse>
				<verse number="8">Ambue kuéra katu he'i Elías ojehechauka hague; ha ambueve katu he'i umi ñemoñe'ẽhára kuéra yma guare peteĩva oikove jevy hague.</verse>
				<verse number="9">Herodes katu he'i: --Chete voi añakã'ouka va'ekue Juánpe. ¿Mávane katu piko aipóramo kóva, ko'ã mba'eta ahendúva ichugui? Ha Herodes oñeha'ã ohecha ichupe.</verse>
				<verse number="10">Ou jevy rire umi Jesús remimbo'e kuéra omombe'u hikuái ichupe opa umi mba'e ojapo va'ekue. Upérõ ha'e ogueraha ondive ichupe kuéra peteĩ ha'eñoháme Betsaida pueblo ypýpe.</verse>
				<verse number="11">Umi gente katu oikuaa vove, oho hapykuéri, ha Jesús oguerohory ha oñemoñe'ẽ ichupe kuéra Tupã Ñandejára reino rehe ha omonguera umi hasývape.</verse>
				<verse number="12">Ka'aruetéma ramo oñemboja Jesús rendápe umi doce hemimbo'e kuéra ha he'i ichupe: --Emondóna ko'ã gente toho topytu'u ha toheka hembi'urã kuéra umi pueblo ha óga ñande jerekuévo oĩva rupi, ko'a ñaimehápe niko desierto.</verse>
				<verse number="13">Jesús katu he'i ichupe kuéra: --Pemongaru peẽ. Ha'e kuéra he'i ichupe: --Ndoroguerekói niko mba'eve, cinco pan ha mokõi pira añó mante, roho'ỹ ramo mba'e rojogua hembi'urã kuéra.</verse>
				<verse number="14">Oĩ cinco mil kuimba'e rupi. Jesús katu he'i hemimbo'e kuérape: --Pemboguapy aty aty, cincuenta peteĩ atýpe ha cincuenta ambue kuérape.</verse>
				<verse number="15">Ojapo hikuái upéicha, ha omboguapypa.</verse>
				<verse number="16">Ha Jesús ojapyhy umi cinco pan ha mokõi pira. Oma'ẽ yvága rehe, ohovasa, oipese'ã ha ome'ẽ hemimbo'e kuérape ome'ẽ haguã umi géntepe.</verse>
				<verse number="17">Ha okarupa ha hyvatãmba hikuái. Ha hemby gueteri uperire doce ajaka renyhẽ ipesenguégui.</verse>
				<verse number="18">Peteĩ árape Jesús oñembo'e jave hína ha'eñoháme, oĩ hendive hemimbo'e kuéra, ha ha'e oporandu ichupe kuéra: --¿Mavaha chépa he'i umi gente?</verse>
				<verse number="19">Ha'e kuéra he'i ichupe: --Oime he'íva ndeha Juan Bautista; ambue katu ndeha Elías, ha ambueve katu he'i ndeha umi ñemoñe'ẽhára yma guare peteĩva oikove jevyvaha.</verse>
				<verse number="20">Upéramo oporandu ichupe kueraháma: --Ha peẽ, ¿mavaha chépa peje? Ha Pedro he'i ichupe: --Nde ha'e pe Tupã Ñandejára Cristo.</verse>
				<verse number="21">Jesús katu he'i jevy jevy ichupe kuéra ani haguã he'i upéva avavépe.</verse>
				<verse number="22">Ha he'i ichupe kuéra: --Ko kuimba'éicha ou va'ekue yvy ári ohasa asy heta vaerã, ha omomarã vaerã ichupe umi karai kuéra, ha umi pa'i ruvicha ha umi Ñandejára ley rehe oporombo'éva. Ha ojejuka ha oikove jevy vaerã mbohapy arahápe.</verse>
				<verse number="23">Upéi he'i opavavépe: --Oime ramo che moirũséva, toñembuesarái ojehegui, tohupi ikurusu opa árape ha ta che moirũ.</verse>
				<verse number="24">Pe hakate'ỹva hekove rehe, ohundi vaerã; pe ohundíva hekove che rehehápe katu osalva vaerã.</verse>
				<verse number="25">¿Mba'épa oguenohẽne pe kuimba'e imba'epa ramo ko mundo ha oñehundi terã oñembyai ramo ojupe voi?</verse>
				<verse number="26">Oime ramo che rerotĩva chéve ha oguerotĩva che ñe'ẽ, upévape aguerotĩ vaerã che avei, kuimba'éicha aju va'ekue yvy ári ajuha ára Réycha che Ru ha ángel kuéra marangatu glóriape.</verse>
				<verse number="27">Añetehápe ha'e peẽme, oime peẽ kuérava ko'ápe oĩva, omano'ỹ vaerã ohecha mboyve Tupã Ñandejára reino.</verse>
				<verse number="28">Ocho días rupi he'i rire ko'ã mba'e, Jesús ojupi peteĩ cérrope oñembo'e haguã, ha omoirũ ichupe Pedro, Jacob ha Juan.</verse>
				<verse number="29">Ha oñembo'e aja pe hova oñemoambue ha ijao morotĩ ha overa mimbi.</verse>
				<verse number="30">Ha upe jave ojehecha sapy'a mokõi kuimba'e oñomongetáva hendive, umíva Elías ha Moisés,</verse>
				<verse number="31">ha omimbipa ijerekuévo kuéra, ha oñomongeta hikuái Jesús ndive pe ojehútava rehe ichupe Jerusalénpe.</verse>
				<verse number="32">Ha Pedro ha iñirũ nguéra hopehýi eterei ramo jepe hikuái, ndokéi, ha ohecha Jesúspe omimbipa ramo ha umi mokõi kuimba'e oĩvape hendive.</verse>
				<verse number="33">Ha umi kuimba'e oje'óivo Jesús rendágui, Pedro he'i ichupe: --Maestro, ¡iporãite niko roime ko'ápe! Torojapóna mbohapy pene rendaguã: peteĩ ne mba'erã, peteĩ Moisés peguarã ha peteĩ katu Elías peguarã. Ha Pedro ndoikuaái upe he'íva.</verse>
				<verse number="34">Ha upéicha oñe'ẽ jave hína, ou peteĩ arai omo'ãva ichupe kuéra, ha okyhyje hikuái oikévo pe arai guýpe.</verse>
				<verse number="35">Ha oñehendu peteĩ ñe'ẽ pe araígui, he'íva: --Kóva ha'e che Ra'y ahayhúva, pehendúke ichupe.</verse>
				<verse number="36">Ha opa rire pe ñe'ẽ katu ohecha hikuái Jesús opytaha ha'eño. Ha ha'e kuéra okirirĩ, ha nde'íri avavépe mba'eve umi mba'e ohecha va'ekue rehe.</verse>
				<verse number="37">Pe ára ambuépe, ha'e kuéra oguejy rire pe cérrogui, genteta ou ohuvaitĩvo Jesúspe.</verse>
				<verse number="38">Ha peteĩ kuimba'e pe teta apytégui hatã he'i ichupe: --Maestro, ajerure ndéve terehechami che ra'ýpe, péva añoitéko areko;</verse>
				<verse number="39">ha mba'epochýko oguereko ichupe ipoguýpe, ha ombosapukái, ha oityvyro hatã ichupe ha ombojuru ryjuipa. Oguereko asy eterei ichupe ha hasýpe opoi ichugui.</verse>
				<verse number="40">Ha ajeruréma kuri ne remimbo'e kuérape omosẽ haguã ichugui pe mba'epochy, ha ndaikatúi omosẽ.</verse>
				<verse number="41">Ha Jesús he'i: --¡Ha ñemoñare jerovia'ỹ, tie'ỹ! ¿Araka'e pevépa aiméta penendive? ¿Araka'e pevépa ajepy'apýta pende rehe? Eru ápe nde ra'y.</verse>
				<verse number="42">Ha oñemo'aguĩvo pe mitãkuimba'e, pe mba'epochy oity ichupe yvýpe ha oityvyro hatã jevy ichupe; Jesús katu okorói pe mba'epochýpe, omonguera pe mitãkuimba'épe ha ome'ẽ itúvape.</verse>
				<verse number="43">Ha ohecharamoite hikuái opavave pe Tupã Ñandejára tuichaha. Ha ohecharamo joa jave hikuái umi mba'e Jesús ojapóva, ha'e he'i hemimbo'e kuérape:</verse>
				<verse number="44">--Pehendu porãke kóva ha ani pende resarái ichugui: che, kuimba'éicha aju va'ekue yvy ári, añeme'ẽta kuimba'e kuéra pópe.</verse>
				<verse number="45">Hemimbo'e kuéra katu ndoikuaái mba'épa upe he'íva ichupe kuéra, ha oñeñomi voi ichugui kuéra ani haguã oikuaa, ha okyhyje oporandu haguã ichupe upe he'i va'ekue rehe.</verse>
				<verse number="46">Ha oñepyrũ hemimbo'e kuéra oñoñe'ẽ joapi mávapa ha'e kuérava pe mba'eguasuvétava,</verse>
				<verse number="47">ha Jesús oikuaa pe ipy'apýpe kuéra oĩva. Ha ojapyhy peteĩ mitã ha omoĩ ijykére,</verse>
				<verse number="48">ha he'i ichupe kuéra: --Pe oguerohorýva ko mitãmíme che rérape, chéve che rerohory; ha pe chéve che rerohorýva, oguerohory avei pe che mbouharépe. Pe michĩetevéva pende apytépe, upéva pe tuichavéva.</verse>
				<verse number="49">Upérõ Juan he'i ichupe: --Maestro, rohecha niko kuri peteĩ nde rérape omosẽva mba'epochy, ha rojoko ichugui, ndoúigui ñanendive.</verse>
				<verse number="50">Jesús katu he'i ichupe: --Ani pejoko; pe opu'ã'ỹva ñande rehe ko oĩ ñanendive.</verse>
				<verse number="51">Hi'ára guahẽ mbota ramo ojehupi haguã yvágape, Jesús osẽ oho kyhyje'ỹ rehe Jerusalénpe.</verse>
				<verse number="52">Ha omondo hembijokuái henonderã, ha ha'e kuéra oho oguahẽ peteĩ pueblo Samaria peguápe ombosako'i haguã ichupe hendaguã;</verse>
				<verse number="53">Samariaygua kuéra katu nomoguahẽséi ichupe ohechágui Jesús ohoha hína Jerusalénpe.</verse>
				<verse number="54">Ha hemimbo'e kuéra Jacobo ha Juan ohechávo upéva he'i hikuái Jesúspe: --Ore Jára, ¿reipotápa romboguejy tata yvágagui ha tohapypa ichupe kuéra ojapo haguéicha Elías?</verse>
				<verse number="55">Jesús katu oma'ẽ hese kuéra ha ipochy ichupe kuéra, he'ívo: --Peẽ ndapeikuaái mba'eichagua espíritu reheguápa peẽ.</verse>
				<verse number="56">Che, kuimba'éicha aju va'ekue yvy ári, ndajúi ahundi haguã yvypóra kuérape, aju aporosalva haguãnte. Ha oje'ói hikuái pueblo ambue kotyo.</verse>
				<verse number="57">Ha oje'óivo ha'e kuéra, peteĩ oĩ va'ekue pe tapépe he'i Jesúspe: --Che Jára, romoirũta mamo nde rehohápe.</verse>
				<verse number="58">Ha Jesús he'i ichupe: --Aguara kuéra oguereko ikeha, ha guyra kuéra oguereko hupa; ko kuimba'éicha ou va'ekue yvy ári katu ndoguerekói mamópa omombytu'u haguã iñakã.</verse>
				<verse number="59">Ambuépe katu Jesús he'i: --Che moirũ. Ha'e katu he'i: --Che Jára, che rejána taha raẽ tañotỹ che rúpe.</verse>
				<verse number="60">Jesús katu he'i ichupe: --Eheja umi omanóva toñotỹ umi omanóvape; nde katu tereho ha emoherakuã Tupã Ñandejára reino rehegua ñe'ẽ.</verse>
				<verse number="61">Ambueve upérõ he'i ichupe: --Che Jára, romoirũse niko, opáichavo, che rejána taha raẽ tamombe'u che rogaygua kuérape.</verse>
				<verse number="62">Jesús katu he'i ichupe: --Pe arado ojapyhýva, ha upéi oma'ẽva hapykuévo, ndaha'éi Tupã Ñandejára reino peguarã.</verse>
			</chapter>
			<chapter number="10">
				<verse number="1">Ko'ã mba'e rire Ñandejára Jesús oiporavove setenta hembijokuairã, ha omondo ichupe kuéra henonderã mokõi mokõi, opa umi ciudad ha tenda ha'e ohotaha rupi.</verse>
				<verse number="2">Ha he'i ichupe kuéra: --Heta añete pe ñemitỹngue otyarõmava, imba'apohára kuéra katu mbovy. Upéva rehe pejerure pe kóga Járape tombou mba'apoharã kuéra omono'õ haguã ikóga.</verse>
				<verse number="3">Tapeho, pema'ẽke pomondoha ovecha ra'ýicha aguara guasu apytépe.</verse>
				<verse number="4">Ani peraha vosa, terã plata ryru, terã pende py rehegua; ha ani pepyta pemomaitei avavépe tape rehe.</verse>
				<verse number="5">Peguahẽvo peteĩ ógape, peje raẽ: “Ta ipy'aguapy ko óga pegua kuéra.”</verse>
				<verse number="6">Ha oime ramo upépe ipy'aguapy rayhúva, pe py'aguapy rehegua ñemomaitei imba'erã kuéra; upeicha'ỹ ramo katu tojevy peẽme.</verse>
				<verse number="7">Pepyta upe ógape, pe'u ha pey'u pe oñeme'ẽvagui peẽme; pe mba'apohára mba'égui pe hembiapokue repy. Ani peiko peva peva.</verse>
				<verse number="8">Oimeraẽva pueblo peikehápe ha peñemoguahẽ ramo, pe'u upe oñemoĩva peẽme;</verse>
				<verse number="9">pemonguera oime ramo upépe hasýva, ha peje ichupe kuéra: “Pe Tupã Ñandejára reino ko oñemo'aguĩma pende hegui.”</verse>
				<verse number="10">Ha oimeraẽva pueblo peikehápe peñemoguahẽ'ỹ ramo katu pesẽ cállepe ha peje:</verse>
				<verse number="11">“Pe yvytĩmbo pende ciudad pegua oja va'ekue ore py rehe jepe, roityvyro pende rehe. Opáichavo, peikuaáke kóva, pe Tupã Ñandejára reino oñemo'aguĩmaha pende hegui.”</verse>
				<verse number="12">Ha'e peẽme juicio árape, pe castigo upe pueblo upéva peguarã ipohyive va'erãha Sodoma pegua kuéra peguarãgui.</verse>
				<verse number="13">‘¡Angái nde Corazín! ¡Angái nde Betsaida! Tiro ha Sidónpe ojejapo rire umi techapyrã pende apytépe oiko va'ekue, ymáma ha'e kuéra oñearrepenti ha omonde vaerã mo'ã ao hu ha oguapy vaerã mo'ã tanimbupápe.</verse>
				<verse number="14">Upéva rehe juicio árape Tiro ha Sidónpe ivevuive vaerã pe castigo peẽmegui.</verse>
				<verse number="15">Ha nde, Capernaum, ¿reimo'ãpa rejehupi va'erãha yvága peve? Aña retã meve reñemboguejy vaerã.</verse>
				<verse number="16">‘Pe peẽme pene rendúva, chéve che rendu; ha pe peẽme pene momarãva chéve che momarã ha pe chéve che momarãva, omomarã pe che mbouharépe.</verse>
				<verse number="17">Ha umi setenta ou jevy vy'a pópe ha he'i: --Ore Jára, mba'epochy kuéra jepe ojapo ore ñe'ẽ nde rérape.</verse>
				<verse number="18">Jesús katu he'i ichupe kuéra: --Che ahecha mba'éichapa Satanás ho'a yvágagui aratirícha.</verse>
				<verse number="19">Che ame'ẽ peẽme pu'aka pepyrũ haguã mbói ha japeusa kuéra rehe, ha pende pu'akapa haguã mba'epochy pu'aka rehe ojehu'ỹ rehe peẽme mba'eve.</verse>
				<verse number="20">Opáichavo, ani pevy'a mba'epochy kuéra ojapo haguére peẽme pene ñe'ẽ, pe pende réra oñemoĩ hague rehe yvágape uvei pevy'a vaerã.</verse>
				<verse number="21">Ha upe jave Jesús horyete Espíritu Santo rupi, ha he'i: --Romomba'eguasu, che Ru, yvága ha yvy Jára, reñomi hague rehe ko'ã mba'e umi iñarandúva ha imba'ekuaávagui, ha reikuaauka mitãmimíme. Upéicha, che Ru, upéicha reipotágui.</verse>
				<verse number="22">‘Che Ru omoĩ che pópe opaite mba'e. Ha avave ndoikuaái pe Ta'ýrapa máva, Túva añó mante, ha avave ndoikuaái mávapa pe Túva, pe Ta'ýra añó mante, ha upe oikuaaukasévape pe Ta'ýra.</verse>
				<verse number="23">Ha oma'ẽ hemimbo'e kuéra rehe ha he'i ichupekuéra ha'eñoháme: --Ovy'a vaerã umi ohecháva ko peẽ pehecháva peína;</verse>
				<verse number="24">ha'éko peẽme heta ñemoñe'ẽhára ha mburuvicha guasu kuéra ohechase hague ko peẽ pehecháva, ha ndohechái; ha ohenduse va'ekue ko peẽ pehendúva, ha nohendúi.</verse>
				<verse number="25">Upérõ peteĩ oporombo'éva Tupã Ñandejára ley rehe oipy'ara'ã haguã Jesúspe opu'ã oñembo'y ha oporandu ichupe: --Maestro, ¿mba'épa ajapo vaerã ahupity haguã pe tekove tapia guarãva?</verse>
				<verse number="26">Ha Jesús he'i ichupe: --¿Mba'épa he'i pe Tupã Ñandejára rembiapoukapýpe? ¿Mba'e váichapa ndéve he'i?</verse>
				<verse number="27">Pe Ñandejára ley rehe oporombo'éva he'i: --“Ehayhu nde Jára Tupãme, nde py'aite guive, ne ánga apytete guive, opaite ne mbaretekue reheve ha opaite ne arandukue reheve; ha nde rapichápe nde jupetéicha.”</verse>
				<verse number="28">Upérõ Jesús he'i ichupe: --Ere porã. Rejapo ramo upéicha, rereko vaerã pe tekove tapia guarãva.</verse>
				<verse number="29">Pe Tupã Ñandejára ley rehe oporombo'éva katu oñemoĩ porãségui ojupe he'i Jesúspe: --¿Ha máva piko che rapicha?</verse>
				<verse number="30">Ha Jesús he'i ichupe: --Peteĩ kuimba'e oguejy oúvo Jerusaléngui Jerico kotyo, ha ho'a mondaha kuéra pópe, ha omboi rire ichugui ijao jepe, ha oinupã heta rire ha omano vaivaímaramo oheja ha oje'ói hikuái.</verse>
				<verse number="31">Ha ohasa sapy'a upe rupi peteĩ pa'i, ha ohechávo ichupe oho meme uvei.</verse>
				<verse number="32">Peteĩ pa'i pytyvõha ohasa avei upe rupi, ha ohechávo ichupe ohasa meme.</verse>
				<verse number="33">Peteĩ kuimba'e Samariaygua ohasáva avei ohóvo upe tape rupi katu, ohechávo ichupe oiporiahuverekoite.</verse>
				<verse number="34">Ha oñemboja pe kuimba'e rendápe, oipohano ichupe umi ojekutu hague ha omoĩ hese aceite ha vino ha ojokuapa porã. Upéi katu ohupi henda ári ha ogueraha mbohupa rógape ha oñangareko hese upépe.</verse>
				<verse number="35">Upe ára ambuépe oho kuévo pe samaritano oguenohẽ plata mokõi ha ome'ẽ pe óga járape, ha he'i ichupe: “Eñangarekomi chéve ko kuimba'e rehe, ha oime ramo reme'ẽvéva ichupe, che aju jevývo ambohekoviáta ndéve.”</verse>
				<verse number="36">¿Mávapa váicha ndéve ko'ã mbohapyvégui pe mondaha pópe ho'a va'ekue rapicha?</verse>
				<verse number="37">Pe Tupã Ñandejára ley rehe oporombo'éva he'i: --Pe oiporiahuvereko va'ekue ichupe. Upérõ Jesús he'i ichupe: --Tereho ha ejapo nde upéicha avei.</verse>
				<verse number="38">Ha Jesús oho hapére ha oguahẽ peteĩ puéblope, ha upépe peteĩ kuñatai hérava Marta omoguahẽ ichupe hógape.</verse>
				<verse number="39">Ha Marta oguereko peteĩ ikypy'y hérava María, upéva ou oguapy Jesús renondépe ohendu haguã iñe'ẽ.</verse>
				<verse number="40">Marta katu oiko ojepy'apy hembiaporãita rehe ha oñemboja Jesús rendápe ha he'i ichupe: --Che Jára, ¿nderehechakuaái piko che kypy'y che rejaha cheño ajapo ko'ã tembiaporãita? Eremína ichupe ta che pytyvõ.</verse>
				<verse number="41">Jesús katu he'i ichupe: --Marta, Marta, reñemoangekói ha rejepy'apy heta mba'e rehe,</verse>
				<verse number="42">ha peteĩ mba'e añoite oĩ tekotevẽva. Ha María oiporavo upe iporãvéva ojepe'a'ỹ vaerã ichugui.</verse>
			</chapter>
			<chapter number="11">
				<verse number="1">Peteĩ jevy Jesús oñembo'e jave hína peteĩ hendápe, oñembo'epáma ramo, hemimbo'e kuéra peteĩva he'i ichupe: --Ore Jára, ore mbo'éna toroñembo'ekuaa, Juan ombo'e haguéicha avei hemimbo'e kuérape.</verse>
				<verse number="2">Ha Jesús he'i ichupe kuéra: --Peñembo'e jave peje: Ore Ru reiméva yvágape, toñemomarangatu nde réra. Tou ne reino. Tojejapo ne rembipota, yvága peguáicha yvy ári avei.</verse>
				<verse number="3">Pe ore rembi'urã tapiagua eme'ẽ oréve ko árape.</verse>
				<verse number="4">Eperdona ore pecado kuéra, ore niko roperdona avei opa umi ojapo vai va'ekuépe ore rehe. Ani reheja rojepy'ara'ã, ore pe'a uvei mba'e vaígui.</verse>
				<verse number="5">Jesús he'i avei ichupe kuéra: --Peẽ kuéra peteĩva nga'u oguereko peteĩ amigo, ha pyhare pyte oho hógape ha he'i ichupe: “Che amigo, eiporukána chéve mbohapy pan,</verse>
				<verse number="6">oiméko che amigo peteĩ oguahẽ ógape ohasakuévo, ha ndarekói mba'eve ha'uka vaerã ichupe.”</verse>
				<verse number="7">Ha ha'e nga'u pe koty guive he'i ichupe: “Anína che moangekói; oñembotýma niko okẽ, ha che mitã kuéra oĩ chendive tupápe; ndaikatu mo'ãi apu'ã ame'ẽ ndéve.”</verse>
				<verse number="8">Che ha'e peẽme, opu'ãse'ỹ ramo jepe ome'ẽ ichupe iñamigo haguére, opáichavo, anive haguã omoangekói ichupe opu'ã va'erãha ome'ẽ ichupe opa ha'e oikotevẽva.</verse>
				<verse number="9">Ha che ha'e peẽme: Pejerure, ha oñeme'ẽ vaerã peẽme; peheka, ha pejuhúne; pembota ha ojepe'áne peẽme pe okẽ.</verse>
				<verse number="10">Upe ojerurévape, oñeme'ẽ vaerã; ha pe ohekáva ojuhu vaerã; ha pe ombotávape, ojepe'a vaerã.</verse>
				<verse number="11">‘¿Mávapa peẽ túva kuéra apytépe, ta'ýra ojerure ramo ichupe pan, ome'ẽne ichupe ita? ¿terã ojerure ramo ichupe pira, pira rangue ome'ẽne ichupe mbói?</verse>
				<verse number="12">¿Terã ojerure ramo ichupe ryguasu rupi'a, ome'ẽne ichupe japeusa?</verse>
				<verse number="13">Ha peẽ pene ñañáva peme'ẽkuaa ramo mba'e iporãva pende ra'y kuérape, pende Ru yvága peguáma katu ome'ẽ vaerã Espíritu Santo umi ichupe ojerurévape.</verse>
				<verse number="14">Jesús omosẽ peteĩ kuimba'égui peteĩ mba'epochy omoñe'ẽngu va'ekue ichupe, ha osẽvo pe mba'epochy, pe iñe'ẽngu va'ekue oñe'ẽ, ha umi gente ohecharamoite hikuái,</verse>
				<verse number="15">opáichavo, oime he'íva: --Beelzebú, mba'epochy kuéra ruvicha pu'aka rupi ko kuimba'e omosẽ mba'epochýpe.</verse>
				<verse number="16">Ambue kuéra katu oipy'ara'ã haguã Jesúspe, ojerure ichupe techapyrã yvágagui.</verse>
				<verse number="17">Ha'e katu oikuaápype ipy'apy kuéra, he'i ichupe kuéra: --Oimeraẽva mburuvicha kuéra opu'ãva ojuehe, oñehundi vaerã; ha peteĩ ogaygua opu'ãva ojuehe opa vaerã.</verse>
				<verse number="18">Upéicha avei Satanás opu'ã ramo ojehe, ¿piko mba'éicha ipu'aka tapiáta? Kóva ha'e peẽ pejégui Beelzebú pu'aka rupi che amosẽha mba'epochy kuéra.</verse>
				<verse number="19">Ha Beelzebú rupi che amosẽ ramo mba'epochy kuéra, ¿piko pende ra'y kuéra máva rupi omosẽ? Upéva rehe ha'e kuéra voi ohechauka peẽ pejejavyha.</verse>
				<verse number="20">Tupã Ñandejára pu'aka rupi katu che amosẽ mba'epochy kuérape, ha upéva he'ise Tupã Ñandejára reino oguahẽha peẽme.</verse>
				<verse number="21">‘Pe kuimba'e mbarete imboka ipópe oñangareko ramo hóga rehe, umi mba'e oguerekóva oĩ porã.</verse>
				<verse number="22">Ha ambue imbaretevéva ichugui ou ramo hi'ári ha ipu'aka hese katu oipe'apa ichugui imboka ha opa umi ha'e ojerovia hague, ha ojapo ojaposéva umi mba'e oipe'a va'ekuégui ichugui.</verse>
				<verse number="23">‘Pe oĩ'ỹva chendive, oñemoĩ che rehe, ha pe chendive omono'õ'ỹva, omosarambipa.</verse>
				<verse number="24">‘Pe mba'epochy osẽ rire pe kuimba'égui, oiko umi tenda ikãha rupi oheka opytu'u haguã; ha ojuhu'ỹ ramo, he'i: “Ajevýta che rógape, pe asẽ haguégui.”</verse>
				<verse number="25">Ha ou jevývo ojuhu pe kuimba'épe ku óga ojetypei ha oñemyatyrõma va'ekuéicha.</verse>
				<verse number="26">Ha oho ogueru ondive siete mba'epochy ivaivéva ichugui, ha oikepa pe kuimba'épe, ha ipahápe pe kuimba'e reko ivaive pe iñepyrũrã guarégui.</verse>
				<verse number="27">Ha Jesús he'i jave hína ko'ã mba'e, peteĩ kuña pe teta apytégui osapukái ha he'i: --¡Ipo'aite pe tetepy nde reru va'ekue ha umi káma rekambu hague!</verse>
				<verse number="28">Ha'e katu he'i: --¡Ipo'aite uvei umi ohendúva pe Tupã Ñandejára ñe'ẽ, ha ojapóva!</verse>
				<verse number="29">Ha genteta otiti hese, ha oñepyrũ ha'e he'i: --Ko ñemoñare kóva iñaña, upéva rehe oheka techapyrã, ha noñeme'ẽ mo'ãi techapyrã ichupe; ku Jonás techapyrãkue mante.</verse>
				<verse number="30">Jonás techapyrã haguéicha umi Niniveygua kuérape, upéichata avei ko kuimba'éicha ou va'ekue yvy ári ko ñemoñare kóvape.</verse>
				<verse number="31">Pe reina Sur kotyogua opu'ã vaerã juicio árape ko ñemoñare ko'ãgagua ndive ha oacusa vaerã ichupe kuéra; ha'e ou va'ekue yvypahahágui ohendu haguã Salomón arandukue; ha péina ápe peteĩ tuichave mba'éva Salomóngui.</verse>
				<verse number="32">Umi Niniveygua kuéra opu'ã vaerã juicio árape ko ñemoñare kóva ndive ha oacusa vaerã ichupe; ha'e kuéra oñearrepenti va'ekue ohendu ramo Jonás oñemoñe'ẽ; ha péina ápe peteĩ tuichave mba'éva Jonásgui.</verse>
				<verse number="33">‘Avave nomohendýi tesapeha omoĩ haguã oñemi haguãme, terã mba'yru guýpe, omoĩ yvate uvei ohesape haguã umi oikévape.</verse>
				<verse number="34">Pe nde rete resapeha niko nde resa; pe nde resa ipotĩ ramo niko nde rete ojehesapepa avei; ha ivai ramo katu nde rete oĩ pytũnguýpe.</verse>
				<verse number="35">Ema'ẽke, upéicharamo, anítei tesapeha rangue oĩ nde pype pytũ uvei.</verse>
				<verse number="36">Nde rete ojehesapepa ramo ha ndaipóri ramo iñypytũha, opa mba'e rehecha sakã porã vaerã, ku tesapeha nde resape ramo guáicha.</verse>
				<verse number="37">Ha Jesús oñemoñe'ẽmba rire, peteĩ fariseo oconvida ichupe okaru haguã hendive hógape; ha Jesús oguahẽ ha oguapy mesápe.</verse>
				<verse number="38">Ha ohechávo pe fariseo, Jesús ndojepohéiri hague okaru mboyve, ohecharamoite.</verse>
				<verse number="39">Ñandejára Jesús katu he'i ichupe: --Peẽ fariseo kuéra niko pemopotĩ pe vaso ha ña'ẽmbe ijapéguio; ha pende py'apy katu henyhẽ monda ha ñañágui.</verse>
				<verse number="40">¡Tekove tavy! ¿Ndapeikuaái piko pe ijape ojapo va'ekue, ojapo hague avei hyepy?</verse>
				<verse number="41">Upéva rehe peme'ẽ tupãmba'e pe ipype oĩvagui, ha upéicharamo ipotĩmba vaerã opa mba'e peẽme.</verse>
				<verse number="42">‘¡Angái peẽ fariseo kuéra! peme'ẽva tupãmba'e ramo diezmo, menta, ruda ha opaichagua temitỹngue, ha Tupã Ñandejára mba'e heko pegua ha imborayhu katu pemboyke. Ko'ã mba'e tekotevẽ tapia pejapo peheja'ỹ rehe umi ambue kuéra.</verse>
				<verse number="43">‘¡Angái peẽ fariseo kuéra! Peguapyséva umi sinagoga pegua guapyha tenondeveguápe, ha peipotáva peñemomaitei mba'eguasúicha cállepe.</verse>
				<verse number="44">‘¡Angái peẽ Ñandejára ley rehe peporombo'éva ha fariseo kuéra rova mokõi! Peẽ pejogua umi yvykua omanóva oñeñotỹ haguépe ojehecha'ỹva, ha yvypóra kuéra ohasáva hi'ári rupi oikuaa'ỹrehe.</verse>
				<verse number="45">Upérõ ombohováivo ichupe peteĩva umi Tupã Ñandejára ley rehe oporombo'éva he'i: --Maestro, kóva erévo niko ore motĩ oréve avei.</verse>
				<verse number="46">Jesús katu he'i: --¡Angái peẽ kuéra avei, Tupã Ñandejára ley rehe peporombo'éva! Pemoĩva kuimba'e kuéra apére mba'e pohýi avave ikatu'ỹva ogueropu'aka, ha peẽ katu pene kuã peteĩme jepe ndapepokói hese.</verse>
				<verse number="47">‘¡Angái peẽ kuéra, pemopu'ãva umi ñemoñe'ẽhára oñeñotỹ hague renda pende ypy kuéra ojuka va'ekue!</verse>
				<verse number="48">Ha upéicha peẽ pemohe'ẽ pe pende ypy kuéra rembiapokue; ha'e kuéra ojuka va'ekue ichupe kuéra, ha peẽ pemopu'ã umi oñeñotỹ hague renda.</verse>
				<verse number="49">‘Upéva rehe avei pe Tupã Ñandejára arandukue he'i va'ekue: “Amondóta ichupe kuéra ñemoñe'ẽhára ha che rembijokuái kuéra; ha ichugui kuéra peteĩme ojuka vaerã ha ambuépe katu omoña vaerã.”</verse>
				<verse number="50">Ñandejára ojerure vaerã ko ñemoñare kóvape opa umi ñemoñe'ẽhára ruguy oñeñohẽ va'ekue ko mundo oiko ypy guive.</verse>
				<verse number="51">Abel ruguykue guive Zacarías ruguykue peve, ojejuka va'ekue pe altar ha tupao pa'ũme; upéva rehe ha'e peẽme ojejerure va'erãha huguy kuerakue ko ñemoñare kóvape.</verse>
				<verse number="52">‘¡Angái peẽ Tupã Ñandejára ley rehe peporombo'éva! Peñemomba'e hague rehe pe mba'ekuaa llave rehe; peẽ voi opáichavo ndapeikéi ha umi oikeséva hína pejoko.</verse>
				<verse number="53">Ha he'ívo ha'e ko'ã mba'e ichupe kuéra, umi Ñandejára ley rehe oporombo'éva ha fariseo kuéra ipochy eterei hikuái hendive ha oñepyrũ ojopy ichupe heta ñeporandúpe,</verse>
				<verse number="54">ha omangea hese oñeha'ãvo oity haguã ichupe iñe'ẽ rehe, omoĩ vai haguã ichupe.</verse>
			</chapter>
			<chapter number="12">
				<verse number="1">Upe aja oñembyaty umi gente heta eterei, ha opyrũmba ojuehe. Ha oñepyrũ Jesús he'i hemimbo'e kuérape raẽ: --Peñeñangarekóke fariseo kuéra levadúragui, upéva ko tovamokõi.</verse>
				<verse number="2">Ndaipóri mba'e ñemimby ojehechakuaa'ỹ vaerã; terã ñemiha megua ojekuaa'ỹ vaerã.</verse>
				<verse number="3">Upéva rehe, opa peẽ peje va'ekue pytũnguýpe, oñehendu vaerã hesakãháme; ha upe ojoapysápe peje va'ekue kotypýpe, óga ári guive ojererosapukái vaerã.</verse>
				<verse number="4">‘Peẽ che rembiayhupára kuérape katu ha'e: Ani pekyhyje umi tete ojukávagui, ha uperire mba'evéma ndaikatúi ojapove.</verse>
				<verse number="5">Pombo'éta mávaguipa pekyhyje vaerã: Pekyhyje upe ikatúvagui oipe'a pende rekove, ha uperire ipu'akáva oporoity haguã Aña retãme; hẽe, che ha'e peẽme, upévagui katu ke pekyhyje.</verse>
				<verse number="6">‘¿Noñeme'ẽi piko cinco guyra'i mokõi plata sa'imi rehe? Opáichavo, peteĩ ichugui kuéragui jepe ndahesaráiri Tupã Ñandejára.</verse>
				<verse number="7">Pene akãrague kuéra jepe ojepapapa peteĩ teĩ. Ani pekyhyje; peẽko pende repyeteve heta guyra'ígui.</verse>
				<verse number="8">‘Che ha'e peẽme, opa upe che kuaaukávape yvypóra kuéra renondépe, ko kuimba'éicha ou va'ekue yvy ári avei oikuaauka vaerã ichupe Tupã Ñandejára ángel kuéra renondépe.</verse>
				<verse number="9">Pe che negáva yvypóra kuéra renondépe katu, oñenega vaerã Tupã Ñandejára ángel kuéra renondépe.</verse>
				<verse number="10">‘Ha oimeraẽva oñe'ẽ vaíva ko kuimba'éicha ou va'ekue yvy ári rehe oñeperdona vaerã ichupe; pe oñe'ẽ vaíva Espíritu Santo rehépe katu, noñeperdonái chéne mba'eveichavéramo.</verse>
				<verse number="11">‘Pejereraha ramo sinagoga kuérape, ha karaiguasu kuéra ha mburuvicha kuéra renondépe, ani pejepy'apy mba'éichapa terã mba'épa peje vaerã rehe;</verse>
				<verse number="12">Espíritu Santo pene mbo'e vaerã upe javete peje vaerã rehe.</verse>
				<verse number="13">Ha peteĩ pe teta apytégui he'i Jesúspe: --Maestro, eremína che ryke'ýpe tomboja'o chéve pe herencia opyta va'ekue oréve.</verse>
				<verse number="14">Ha Jesús he'i ichupe: --Nde kuimba'e, ¿máva piko che moĩ peẽme juez terã mba'e mboja'ohára ramo?</verse>
				<verse number="15">He'i avei ichupe kuéra: --Pema'ẽke ha peñeñangarekóke opaichagua mba'e pota potavégui; pe kuimba'e rekovekue ko noĩri umi imba'erereko heta rehe.</verse>
				<verse number="16">Ha omombe'u avei ichupe kuéra peteĩ caso he'ívo: --Peteĩ kuimba'e mba'eta rerekohápe niko opu'ã porã eterei ichupe ikóga.</verse>
				<verse number="17">Ha ha'e oñepy'amongeta ha he'i: “¿Mba'e piko ajapóta?, ¡ndarekói niko amohendapa haguã che ñemitỹngue kuéra!”</verse>
				<verse number="18">Ha ipy'apýpe he'i: “Aikuaáma ajapo vaerã: aitypáta ko'ã che ñemitỹngue kuéra ñongatuha ha amopu'ãta tuichavéva, ha upépe ambyatypáta ko'ã che ñemitỹngue ha che mba'ekueraita.</verse>
				<verse number="19">Upéi katu ha'éta che ángape: Nde, che ánga, heta mba'e rereko ñongatupy heta ára peve guarã; epytu'u, ekaru, hey'u, evy'a.”</verse>
				<verse number="20">Tupã Ñandejára katu he'i ichupe: “¡Nde tekove tavy! Ko pyharépe remanóta; ha umi ñongatupy rerekóva, ¿piko máva mba'erã?”</verse>
				<verse number="21">Upéicha ko ojehu pe oñongatúvape ojupe guarãnte, ha Tupã Ñandejára ndive guarã katu ndoguerekói mba'eve.</verse>
				<verse number="22">Upéi Jesús he'i hemimbo'e kuérape: --Upéva rehe ha'e peẽme: Ani pejepy'apy pende rekove rehe, pe'u vaerã rehe, terã pende rete rehe, pemonde vaerã rehe;</verse>
				<verse number="23">pe pende rekove ko tuichave mba'e pe tembi'úgui, ha pe pende rete tuichave mba'e pe pemonde va'erãgui.</verse>
				<verse number="24">Pema'ẽ umi yryvu rehe, ha'e kuéra noñemitỹi ha nomono'õi; ndoguerekói koty omohenda haguã terã oñongatu haguã hembi'u kuerarã; opáichavo, Tupã Ñandejára omongaru ichupe kuéra. ¡Peẽ ko pende repyeteve umi guyra kuéragui!</verse>
				<verse number="25">¿Mávapa peẽ kuérava pe jepy'apy rupi ikatúne oñembopukuve michĩmínte jepe?</verse>
				<verse number="26">Ha ikatu'ỹ ramo pejapo pe michĩvéva jepe, ¿piko mba'e rehe pejepy'apy umi mba'e ambue rehe?</verse>
				<verse number="27">‘Pema'ẽ mba'éichapa okakuaa umi yvoty, noipovãi ha nomba'apói; ha che ha'e peẽme Salomón jepe opa ijeguakaita reheve noñemondéi hague peteĩva ha'e kuéraicha.</verse>
				<verse number="28">Ha pe ñana ñu meguápe, ko'ãga oĩva ha ko'ẽramo katu ojeitýva tatakuápe, Tupã Ñandejára upéicha omonde ramo, ¿peẽmema katúpa ani chéne peẽ tekove jerovia sa'i?</verse>
				<verse number="29">Upéva rehe ani peiko pejepy'apy pe'u vaerã rehe terã pey'u vaerã rehe.</verse>
				<verse number="30">Yvypóra kuéra ko oiko hatã ko'ã mba'e rekávo; peẽ katu pereko pende Ru yvága pegua oikuaáva mba'épa peikotevẽ.</verse>
				<verse number="31">Upéva rehe peheka uvei Tupã Ñandejára reino ha opa ko'ã mba'e oñeme'ẽ vaerã peẽme juapyha ramo.</verse>
				<verse number="32">‘Ani pekyhyje, peẽ che ovecha kuéra; pene mbovy ramo jepe, pende Ru yvága pegua ome'ẽségui ome'ẽ peẽme pe iréino.</verse>
				<verse number="33">Peñemu umi mba'e perekóva rehe, ha peme'ẽ tupãmba'e; pejapo pende jupe guarã vosa ituja'ỹva, mba'eta opa'ỹ vaerã ñongatupy yvágape, mondaha ikatu'ỹháme oike, ha ao raso ikatu'ỹháme ombyai.</verse>
				<verse number="34">Pe pene rakate'ỹha oihápe, upépe oĩ vaerã avei pene corazõ.</verse>
				<verse number="35">‘Peñembosako'íke ha pemyendy pene lámpara.</verse>
				<verse number="36">Ku tembiguái oha'arõva hóga járapeicha ou ramo guarã mendahágui, oipe'a haguã ichupe okẽ oguahẽ ha oporohenói vove.</verse>
				<verse number="37">Ovy'a rasa vaerã umi tembiguái hóga jára oúvo ojuhu ramo ndokéi. Añetehápe ha'e peẽme, pe óga jára ojeku'akua va'erãha ha omboguapyka vaerã ichupe kuéra mesápe, ha omoĩ vaerã henondépe kuéra hembi'urã kuéra.</verse>
				<verse number="38">Ha ou ramo jepe pyhare pyte terã hi'aguĩvo ko'ẽ, ha ojuhu ramo ichupe kuéra opáy, ovy'a rasa vaerã umi tembiguái.</verse>
				<verse number="39">Peikuaáke kóva: Pe óga jára oikuaa rire araka'épa oúta pe mondaha ndokéi vaerã mo'ã ha ndohejái vaerã mo'ã oñembokua ichugui hóga oñemonda haguã.</verse>
				<verse number="40">Peẽ kuéra ke peñembosako'i avei, peimo'ã'ỹve jave ou va'erãgui pe kuimba'éicha ou va'ekue yvy ári.</verse>
				<verse number="41">Upéramo Pedro oporandu ichupe: --Ore Jára, ¿erépa ko caso oréve añó, terãpa opavavépe guarã?</verse>
				<verse number="42">Ha Jesús he'i: --¿Mávapa pe mayordomo iñakã porãva ha hekoitépe ojapóva hembiaporã pe óga jára omoĩ vaerã ichupe hogaygua ñangarekoha ramo, ome'ẽ haguã ichupe kuéra hembi'urã hi'árape?</verse>
				<verse number="43">Ovy'a rasa vaerã upe tembiguái ou ramo hóga jára ha ojuhu ichupe ojapoha hína upéicha.</verse>
				<verse number="44">Añete ha'e peẽme opa oguerekóva pe óga jára omoĩ va'erãha ipoguýpe.</verse>
				<verse number="45">Ha upéva rangue katu pe tembiguái he'i ramo ipy'ápe hi'aretaha pe hóga jára, ha oñepyrũ oguereko asy umi tembiguái kuéra ambuépe, kuimba'éva ha kuñávape, ha oñemoĩ okaru ha ho'u ha oka'u,</verse>
				<verse number="46">ou vaerã upe tembiguái jára pe oha'arõ'ỹha árape, ha oikuaa'ỹha hórape, ha oipe'a vaerã ichupe pe oihágui, ha omoĩ vaerã ichupe umi jeroviaha'ỹva ndive.</verse>
				<verse number="47">‘Pe tembiguái, oikuaa ramo jepe pe ijára rembipota, oñembosako'i'ỹva ha ojapo'ỹva katu, oñembuepotĩ heta vaerã.</verse>
				<verse number="48">Ha pe oikuaa'ỹ rehe hembiapo vai va'ekue oñenupãuka haguãicha, oñenupã mbovyve vaerã. Pe heta oñeme'ẽ va'ekuépe, heta ojejerure vaerã ichupe hekovia: ha pe heta ojejerovia va'ekue hesépe katu hetave ojejerure vaerã ichupe.</verse>
				<verse number="49">‘Che aju aity tata ko yvy ári, ha ¿mba'épa aipotave ko hendýmava?</verse>
				<verse number="50">Bautismo peteĩme che ajebautizauka vaerã. ¡Ha ajepy'apy eterei oikopa peve hekópe!</verse>
				<verse number="51">¿Peimo'ãpa peẽ che aju hague ko yvy ári aru haguã py'aguapy? Ha'e peẽme ahaniriha, aporomoingo vaívo uvei.</verse>
				<verse number="52">Ko'águi rire peteĩ ógape cinco oiko vai vaerã oñondive; mbohapy oñemoĩ vaerã mokõi rehe, ha mokõi mbohapy rehe.</verse>
				<verse number="53">Túva opu'ã vaerã ta'ýra rehe ha ta'ýra túva rehe, ha sy imemby kuña rehe; ha pe memby kuña isy rehe; pe ména sy imemby rembireko rehe, ha pe memby rembireko iména sy rehe.</verse>
				<verse number="54">He'i avei Jesús umi géntepe: --Pehecha ramo arai opu'ãha kuarahy reikéguio, peje upévove; “Okýta”, ha oky.</verse>
				<verse number="55">Ha yvytu oipeju ramo súrguio katu peje: “Mbyry'áita”, ha mbyry'ái.</verse>
				<verse number="56">¡Peẽ tekove rova mokõi! Peikuaa porã pe yvy ha yvága rova rehe mba'épa oikóta ¿ha piko mba'éicha ndapehechakuaái pe ojehútava ko ára kóvape pe pehecháva rehe?</verse>
				<verse number="57">‘¿Mba'égui piko ndapehechakuaái pende jehegui voi pe mba'e hekopeguáva?</verse>
				<verse number="58">Pejogueraha ramo pe máva reiko vai hague ndive mburuvicha rendápe, ke eñeha'ã eiko porã jevy hendive tape rupi; anítei ne mbotyryry juez rendápe, ha pe juez ne me'ẽ policía peguápe, ha pe policía pegua nde reity cárcelpe.</verse>
				<verse number="59">Ha'éko ndéve neresẽi chéne haguã upégui, reme'ẽmbaite peve rerekóva guive.</verse>
			</chapter>
			<chapter number="13">
				<verse number="1">Upe jave oĩ upépe ou va'ekue omombe'u Jesúspe mba'éichapa Pilato ojukauka ra'e kuimba'e kuéra Galileayguávape ha ombojehe'a huguy kuerakue hymba kuéra ruguykue reheve ha'e kuéra ojuka va'ekue Tupã Ñandejárape kuave'ẽmbyrã.</verse>
				<verse number="2">Ha Jesús he'i ichupe kuéra: --¿Peimo'ãpa peẽ upéva ojehu hague rehe umívape pecadorve hague hetã megua ambue kuéragui?</verse>
				<verse number="3">Ha'e peẽme ahaniriha; ha peẽ peñearrepenti'ỹ ramo peñehundipa vaerã avei.</verse>
				<verse number="4">¿Terã peimo'ãpa umi diez ý ocho omano va'ekue pe Siloe pegua torre ho'a ramo hi'ári kuéra ha ojuka, ivaive hague umi ambue kuéra Jerusalénpe oikóvagui?</verse>
				<verse number="5">Ha'e peẽme ahaniriha; ha peẽ peñearrepenti'ỹ ramo peñehundipa vaerã avei.</verse>
				<verse number="6">Ha Jesús omombe'u ko caso: --Peteĩ kuimba'e oguereko peteĩ higo máta oñotỹ va'ekue ijyvýpe, ha oho ohekávo hi'a hese, ha ndojuhúi mba'eve.</verse>
				<verse number="7">Ha he'i pe iñangarekohárape: “Tres años háma ajuha aheka hi'a hakã rehe, ha máramo ndajuhúi; eikytĩ; ¿maerã piko oĩ reíta ko yvýpe?”</verse>
				<verse number="8">Pe iñangarekoha katu he'i ichupe: “Nde karai, ehejána gueteri ko añó, tamohu'ũ ijerekuévo ha tamboavevo ichupe pe yvy.</verse>
				<verse number="9">Ikatu niko ko'águi rire hi'a, ha hi'a'ỹ ramo katu eikytĩ.”</verse>
				<verse number="10">Peteĩ pytu'uha árape Jesús oporombo'e peteĩ sinagógape;</verse>
				<verse number="11">ha oĩ upépe peteĩ kuña ojapómava diez ý ocho años hasy hague, mba'epochy omokarapã ichupe, ha ikatu'ỹva oñembo'y porã mba'evéicharamo.</verse>
				<verse number="12">Jesús ohechávo, ohenói ha he'i ichupe: --Kuñakarai, opoíma nde hegui ne mba'asy.</verse>
				<verse number="13">Ha omoĩ ipo hi'ári; ha upévove pe kuña ojetepyso, ha oñepyrũ omomba'eguasu Tupã Ñandejárape.</verse>
				<verse number="14">Pe mburuvicha sinagoga pegua katu ipochy Jesús omonguera hague rehe ichupe pytu'uha árape, ha he'i umi géntepe: --Seis días oĩ oñemba'apo haguã; umiha árape peju vaerã peñemonguerauka haguã ha ani pytu'uha árape.</verse>
				<verse number="15">Ñandejára Jesús katu ombohovái ichupe ha he'i: --¡Peẽ tekove rova mokõi! ¿Peẽ kuéra piko ndapejorái pene rymba guéi, terã pene rymba burro pytu'uha árape, peraha haguã pemboy'u?</verse>
				<verse number="16">Ha ko Abraham rajy, Satanás oguereko va'ekue iñapytĩháme diez ý ocho años pe mba'asy reheve, ¿piko naiporãi ra'e jajora imba'asýgui pytu'uha árape?</verse>
				<verse number="17">Ha Jesús he'ívo ko'ã mba'e otĩ opytávo umi ija'e'ỹva hese; ha umi genteta katu oguerovy'a umi mba'eguasueta Jesús ojapóva.</verse>
				<verse number="18">Ha he'i avei: --¿Mba'épepa ojogua pe Tupã Ñandejára reino, ha mba'érehepa ambojojáne?</verse>
				<verse number="19">Ojogua ku mostaza ra'ỹime, peteĩ kuimba'e oñotỹ va'ekue ijyvýpe ha okakuaáva oiko peve ichugui yvyra máta guasu, ha guyra kuéra ojehaitypo hakã rehe.</verse>
				<verse number="20">Ha Jesús he'i avei: --¿Mba'e rehepa ikatu ambojoja pe Tupã Ñandejára reino?</verse>
				<verse number="21">Ojogua pe levadúrape, peteĩ kuña oipyhy va'ekue omoĩ mbohapy harína aty oñeha'ã va'ekuépe ombovupa peve.</verse>
				<verse number="22">Ha ohasávo Jesús ciudad ha puebloha rupi, oporombo'e, ohóvo Jerusalén kotyo.</verse>
				<verse number="23">Ha peteĩ oporandu ichupe: --Karai, ¿mbovýpa umi ojesalváva? Ha Jesús he'i ichupe:</verse>
				<verse number="24">--Peñeha'ã katu peike pe okẽ pychi'i rupi; che ha'e peẽme heta oĩ va'erãha oikeséva, ha ndaikatúi vaerã.</verse>
				<verse number="25">Pe óga jára opu'ã rire omboty pe okẽ, peẽ okápe peiméva, pembota vaerã pe okẽ ha peje vaerã: “Karai, eipe'ána oréve”, ha'e katu he'i vaerã peẽme: “Ndapoikuaái ha ndaikuaái mamoguápa peẽ.”</verse>
				<verse number="26">Upépe peñepyrũ vaerã peje: “Nendive niko rokaru ha roy'u va'ekue, ha ore cállepe niko reporombo'e va'ekue.”</verse>
				<verse number="27">Ha'e katu he'i vaerã peẽme: “Ha'éma niko peẽme, ndaikuaaiha mamoguápa peẽ. Tapeho che rendágui opa peẽ mba'e vai apoha.”</verse>
				<verse number="28">Upépe oiko vaerã tasẽ ha tãi pururũ pehecháma ramo Abraham, ha Isaac, ha Jacóbope, ha umi ñemoñe'ẽhára yma guarépe Tupã Ñandejára réinope, ha peẽ katu pepyta okápe.</verse>
				<verse number="29">Oime vaerã oúva kuarahy resẽguio ha kuarahy reikéguio, yvatévoguio ha yvývoguio oguapy haguã mesápe pe Tupã Ñandejára réinope.</verse>
				<verse number="30">Oime ko'ãga itapykuéva upérõ itenonde vaerã, ha oime ko'ãga itenondéva upérõ itapykue vaerã.</verse>
				<verse number="31">Upeha árape oguahẽ hendápe fariseo kuérava ha he'i ichupe: --Tereho ko'águi, Herodes ko nde jukase.</verse>
				<verse number="32">Ha'e katu he'i ichupe kuéra: --Tapeho, ha peje pe aguarápe: “Péinako amosẽ mba'epochy ha aporomonguera ko árape ha ko'ẽramo, ha ko'ẽ ambuéramo katu ajapopa vaerã che rembiaporã.”</verse>
				<verse number="33">Opáichavo, tekotevẽ gueteri aguata ko árape, ha ko'ẽramo, ha ko'ẽ ambuéramo; ndaikatúigui ñemoñe'ẽhára omano Jerusalén rokávo.</verse>
				<verse number="34">‘¡Jerusalén, Jerusalén, rejukáva umi ñemoñe'ẽhárape ha rembo'itáva umi oñemondóvape ndéve! ¡Mboy jevy piko ambyatyse va'ekue ne memby kuéra, ku ryguasu ombyaty háicha imemby kuéra ipepo guýpe, ha nde reipotái!</verse>
				<verse number="35">Péinako ojeheja pende róga; opyta ha'eño ha ha'e peẽme nda che recha mo'ãveiha, oguahẽ meve pe ára peje haguã: “Hovasapy pe oúva Ñandejára rérape.”</verse>
			</chapter>
			<chapter number="14">
				<verse number="1">Peteĩ pytu'uha árape, Jesús oho peteĩ fariseo kuéra ruvicha rógape okaru haguã, ha ha'e kuéra ovichea hese.</verse>
				<verse number="2">Ha oĩ avei upépe henondépe peteĩ kuimba'e irurupáva.</verse>
				<verse number="3">Ha Jesús oporandu umi Ñandejára ley rehe oporombo'évape ha fariseo kuérape: --¿Ikatúpa ñaporomonguera pytu'uha árape, terãpa ahániri?</verse>
				<verse number="4">Ha ha'e kuéra okirirĩ. Upémaramo ha'e omonguera pe hasývape, ha omondo.</verse>
				<verse number="5">Ha he'i umi fariséope: --¿Mávapa peẽva pene rymba burro terã pene rymba guéi ho'a ramo yvykuápe, napenohẽi pya'ete pytu'uha ára ramo jepe?</verse>
				<verse number="6">Ha ndaikatúi ha'e kuéra ombohovái ichupe mba'evépe.</verse>
				<verse number="7">Ha Jesús ohecha ramo mba'éichapa umi oñeconvida va'ekue oiporavo umi guapyha itenondevéva pe mesápe, oñemoñe'ẽ ichupe kuéra kóicha:</verse>
				<verse number="8">--Reñeconvida ramo karu guasurã mendahápe, ani reguapy pe guapyha tenondeveguápe, anítei oime ambue ojererohoryvéva nde hegui oñeconvida va'ekue;</verse>
				<verse number="9">ha oúvo pe pene convida va'ekue, he'i ndéve: “Eme'ẽ nde guapyha kóvape,” ha ñemotĩ reheve reho reguapy pe guapyha ipaha peguápe.</verse>
				<verse number="10">Upéva rangue, reñeconvida ramo, tereho uvei eguapy pe guapyha ipaha peguápe, ou ramo guarã pe ne convida va'ekue, te'i ndéve: “Che rayhupára, eva eguapy tenondeve”; upéicharamo rejererohory eteve vaerã umi oguapýva mesápe nendive renondépe.</verse>
				<verse number="11">Pe oñembotuicháva ojupe, ojerereko vaerã mba'evéramo; ha pe oñemomba'evéva ojupe katu, oñembotuicha vaerã.</verse>
				<verse number="12">He'i avei pe iconvidaharépe: --Rejapo ramo karu guasu, árape terã pyhare, ani reconvida nde rayhupára kuérape, terã nde ryvy kuérape, terã nde rehegua kuérape, terã nde róga ypy pegua kuéra imba'e rerekohetávape; ani ha'e kuéra ne convida avei, ha oñembyekovia ndéve.</verse>
				<verse number="13">Upéva rangue, rejapo ramo karu guasu, econvida uvei mboriahu kuérape, umi ijyva'ỹvape, ikarẽvape, ohecha'ỹvape;</verse>
				<verse number="14">ha revy'a eterei vaerã, umíva ndoguerekói ombyekovia haguã ndéve; opáichavo, oñembyekovia vaerã ndéve umi imarangatúva oikove jevyha árape omano va'ekue apytégui.</verse>
				<verse number="15">Ohendúvo upéva peteĩva umi oguapy va'ekue hendive mesápe, he'i Jesúspe: --Ovy'aite vaerã niko pe okarúva Tupã Ñandejára réinope.</verse>
				<verse number="16">Jesús katu he'i ichupe: --Peteĩ kuimba'e ojapo karu guasu ha oconvida hetápe.</verse>
				<verse number="17">Ha pe karu guasurã javéma ramo, omondo hembijokuáipe he'i haguã umi oñeconvida va'ekuépe; “Pejúke, oĩmbámako.”</verse>
				<verse number="18">Ha opavave peteĩcha oñepyrũ oñemohembiapo. Peteĩ he'i: “Oiméko ajogua peteĩ yvy, ha aha vaerã ahecha; ajerure ndéve ani haguã reipyhy vai chéve.”</verse>
				<verse number="19">Pe ambue katu he'i: “Oiméko ajogua cinco yuntas guéi, ha aháta ajokua; ajerure ndéve ani haguã reipyhy vai chéve.”</verse>
				<verse number="20">Ha pe ambueve katu he'i: “Amendapa ramo niko, ha upéva rehe ndaikatu mo'ãi aha.”</verse>
				<verse number="21">Ha ou jevývo pe tembijokuái, oikuaauka ko'ã mba'e pe óga járape. Ha ipochy pe óga jára ha he'i pe hembijokuáipe: “Pya'e tereho ko ciudad pegua calle ha tape po'i rupi, ha eru ko'ápe umi mboriahu, ha ijyva'ỹva, ikarẽva ha ohecha'ỹva.”</verse>
				<verse number="22">“Karai”, he'i pe tembijokuái: “Ojejapóma ere haguéicha, ha oĩ gueteri hendaguã kuéra.”</verse>
				<verse number="23">Pe karai he'i upérõ pe tembijokuáipe: “Tereho umi tape ha umi guataha rupi ha rejuhúva guive rehe eñeha'ã toike, ta henyhẽ che róga.</verse>
				<verse number="24">Ha'e peẽme mavavéva umi oñeconvida tenonde va'ekue ndo'u mo'ãiha che rembi'u.”</verse>
				<verse number="25">Ha gente aty guasu omoirũ Jesúspe; ha oñembojere ha'e he'i ichupe kuéra:</verse>
				<verse number="26">--Oime ramo oúva che rendápe, ha ohayhuvéva itúvape, isýpe, hembirekópe, ta'ýra kuérape, tyvýra kuérape, teindýra kuérape, ha oguekove jepe, ndaikatúi oiko che remimbo'e ramo.</verse>
				<verse number="27">Ha pe ohupi'ỹva ikurusu ha ou'ỹva che rapykuéri, ndaikatúi oiko che remimbo'e ramo.</verse>
				<verse number="28">¿Mávapa peẽ kuérava omopu'ãse ramo peteĩ torre, ndoguapy raẽi oipapa mboýpa ohupitýta ichupe, ha ohecha oguerekópa ojapopa haguã?</verse>
				<verse number="29">Ani omoĩ rire hendaguã, ha ndaikatúigui ojapopa, opavave umi ohecháva oñepyrũ oñembohory hese he'ívo:</verse>
				<verse number="30">“Ko kuimba'e niko oñepyrũ omopu'ã, ha ndaikatúi ojapopa.”</verse>
				<verse number="31">Terã, ¿máva tetã ruvichápa ohóvo oñorairõ haguã ambue tetã ruvicha ndive, ndoguapy raẽi ha ohecha ikatútapa diez mil kuimba'e reheve orairõ pe oúvape ichupe veinte mil reheve?</verse>
				<verse number="32">Ha ipu'aka'ỹta ramo, oĩ aja gueteri mombyry ichugui pe mburuvicha ambue, omondo hendápe hembijokuái ojerure haguã ichupe oiko porã jevy haguã oñondive.</verse>
				<verse number="33">Ha upéicha, oimeraẽva peẽ kuérava oheja'ỹva opaite oguerekóva guive, ndaikatúi oiko che remimbo'e ramo.</verse>
				<verse number="34">‘Iporã niko pe juky; opáichavo, pe juky jepe oñembo'ay ramo, ¿pa mba'épe oñemohe'ẽ jevýne?</verse>
				<verse number="35">Naiporãi yvýpe guarã, ha ytýpe guarã upéichante avei; oñemombo haguã okápe mante. Ijapysáva ohendu haguã, tohendu.</verse>
			</chapter>
			<chapter number="15">
				<verse number="1">Oñemboja Jesús rendápe umi impuesto cobraha ha pecador kuéra ohendu haguã ichupe.</verse>
				<verse number="2">Upéva rehe fariseo ha umi Ñandejára ley rehe oporombo'éva oñe'ẽngururu hese ha he'i: --Kóva pecador kuérape oguerohory, ha okaru hendive kuéra.</verse>
				<verse number="3">Upérõ Jesús omoĩ ichupe kuéra ko ñembojoja, he'ívo:</verse>
				<verse number="4">--¿Mávapa peẽva oguereko ramo cien ovecha, ha okañy ramo ichugui peteĩ, ndohejái umi noventa ý nueve pe ñúme oho haguã pe okañy va'ekue rekávo, ojuhu peve?</verse>
				<verse number="5">Ha ojuhúvo ohupi ijati'y ári vy'apópe;</verse>
				<verse number="6">ha oguahẽvo hógape, ombyaty hembiayhupára ha hóga ypy pegua kuérape, ha he'i ichupe kuéra: “Pevy'amíkena chendive, ajuhúma hague rehe pe che ovecha okañy va'ekue.”</verse>
				<verse number="7">Ha'e peẽme upéicha oĩveha vy'a yvágape peteĩ pecador oñearrepentíva rehe, umi noventa ý nueve heko marangatúva rehegui tekotevẽ'ỹva oñearrepenti.</verse>
				<verse number="8">‘Terã ¿mávapa kuña oguerekóva diez dracmas, okañy ramo ichugui peteĩ, nomyendýi tesapeha, ha oitypei hóga, ha oheka kyre'ỹ ojuhu peve?</verse>
				<verse number="9">Ha ojuhúma ramo, ombyaty hembiayhupára ha hóga ypy pegua kuérape, ha he'i ichupe kuéra: “Pevy'amíkena chendive, ajuhúma hague rehe pe dracma okañy va'ekue che hegui.”</verse>
				<verse number="10">Upéicha ha'e peẽme oiha vy'a tuicháva Tupã Ñandejára ángel kuéra renondépe peteĩ pecador oñearrepentíva rehe.</verse>
				<verse number="11">Jesús he'i avei: --Peteĩ kuimba'e oguereko mokõi ta'ýra;</verse>
				<verse number="12">ha pe imitãvéva he'i itúvape: “Che ru, eme'ẽna chéve umi mba'e che mba'erãva,” ha túva omboja'o ichupe kuéra pe oguerekóvagui.</verse>
				<verse number="13">Ha uperiremínte, pe ta'ýra imitãvéva, ombyatypa oguerekóva ha oho mombyry, tetã ambuépe; ha upépe oiko iñakã rehe ha ohundipa rei oguerekóva guive.</verse>
				<verse number="14">Ha ohundipa rire pe oguerekóva, ou peteĩ ñembyahýi tuicháva upe tetãme, ha oñepyrũ ha'e ohasa asy.</verse>
				<verse number="15">Ha osẽ oho upe tetã megua peteĩva rendápe hembiaporã rekávo, ha upéva omondo ichupe iñúme oñangareko haguã hymba kure kuéra rehe.</verse>
				<verse number="16">Ha hi'ãite ichupe oñemohyvatã pe algarrobo'a umi kure ho'úvaguipe, ha opáichavo avave nome'ẽi ichupe mba'eve.</verse>
				<verse number="17">Ha oguapy oñepy'amongeta ha he'i: “¡Mboy tembiguáipe piko che ru rógape hembypa ho'u vaerã, ha che katu ko'ápe amanóta ñembyahýigui!</verse>
				<verse number="18">Apu'ãta aha che ru rendápe, ha ha'éta ichupe: Che ru, apeca niko Ñandejára rehe ha ne renondépe;</verse>
				<verse number="19">ndaijavéima chéve aiko nde ra'y ramo; che rerekóna ne rembiguái peteĩva ramo.”</verse>
				<verse number="20">Ha opu'ã oho itúva rendápe. ‘Ha oĩ jave mombyry gueteri ohecha ichupe itúva ha oiporiahuvereko eterei, ha oñani ohuvaitĩ ha oñañuã ichupe ha obesa jevy jevy.</verse>
				<verse number="21">Upérõ pe ta'ýra he'i ichupe: “Che ru, apeca Ñandejára rehe ha ne renondépe; ndaijavéima chéve aiko nde ra'y ramo.”</verse>
				<verse number="22">Pe itúva katu he'i hembiguái kuérape: “Pya'e penohẽ pe ao iporãvéva, ha pemonde hese; pemoĩ avei ichupe kuãirũ ikuã rehe, ha sapatu ipy rehe.</verse>
				<verse number="23">Peru avei pe toro ra'y ikyravéva, ha pejuka, jakaru ha javy'a.</verse>
				<verse number="24">Ko che ra'y niko omano va'ekue, ha péina oikove jevy; okañy va'ekue, ha péina jajuhu jevy.” Ha oñepyrũ ovy'a joa.</verse>
				<verse number="25">‘Upe aja, pe ita'ýra ypykue oĩ ñúme; ha oúvo, oguahẽvo hóga ypýpe, ohendu pe música pu ha jeroky oikóva;</verse>
				<verse number="26">ha ohenói pe hembiguái kuéra peteĩvape, ha oporandu ichupe mba'épa upéva.</verse>
				<verse number="27">Ha ha'e he'i ichupe: “Nde ryvy ou ha nde ru ojukauka pe toro ra'y ikyravéva hesãiha rehe oúvo.”</verse>
				<verse number="28">Ha ipochy pe tyke'ýra ha ndoikeséi. Upémaramo osẽ itúva ojerure asy ichupe oike haguã.</verse>
				<verse number="29">Ha'e katu he'i itúvape: “Heta áñoma roservi, amomarã'ỹ rehe maramove ne rembiapoukapy, ha araka'eve ne reme'ẽvai chéve peteĩ kavara ra'ýnte jepe avy'a haguã che rembiayhupára kuéra ndive.</verse>
				<verse number="30">Ha ou vove ko nde ra'y ho'upa rei va'ekue nde plata kuña rekovai kuéra ndive katu, rejuka ichupe guarã pe toro ra'y ikyravéva.”</verse>
				<verse number="31">“Che ra'y,” he'i ichupe itúva, “nde niko reime tapia chendive, ha opa che mba'éva guive ne mba'e.</verse>
				<verse number="32">Ko'ãga katu niko tekotevẽ javy'a ha ñande rory, ko nde ryvy niko omano va'ekue, ha péina oikove jevy; okañy va'ekue ha jajuhu jevy.”</verse>
			</chapter>
			<chapter number="16">
				<verse number="1">Jesús he'i avei hemimbo'e kuérape: --Peteĩ kuimba'e mba'eta rerekoha, oguereko peteĩ mayordomo, ha oñemombe'u ichupe oiporu vaipaha umi imba'eta oguerekóva.</verse>
				<verse number="2">Upémaramo ohenói ha he'i ichupe: “¿Mba'e piko ko ahendúva nde hegui? Emoĩmba chéve kuatia rehe ne rembiapokue, ndaikatu mo'ãvéima reiko che mayordomo ramo.”</verse>
				<verse number="3">Ha he'i pe mayordomo ipy'apýpe: “¿Mba'e piko ajapóta? Pe che róga jára niko che mongúi pe mayordomíagui. Ayvyjo'o haguã, nda che pu'akái; ha ajerure haguã tupãmba'e, atĩ.</verse>
				<verse number="4">Aikuaáma ajapo vaerã ãga añemongúi ramo guarã areko haguã che moguahẽ vaerã hógape kuéra.”</verse>
				<verse number="5">Ha ohenói peteĩ teĩme umi odebévape pe óga járape. Ha oporandu pe tenondeguápe: “¿Mboy piko rembyekovia vaerã pe che róga járape?”</verse>
				<verse number="6">Ha ha'e he'i ichupe: “Cien barril aceite.” Ha he'i ichupe pe mayordomo: “Kóina nde kuatia, ha pya'e eguapy ha emoĩ cincuéntante.”</verse>
				<verse number="7">Upéi oporandu pe ambuépe: “¿Ha ndépa, mboy rembyekovia vaerã?” Ha ha'e he'i: “Cien trigo ryru.” Ha he'i ichupe: “Kóina nde kuatia ha emoĩ ochéntante.”</verse>
				<verse number="8">Ha oiporangereko pe óga jára pe mayordomo vaípe, ojapokuaa hague rehe pe ojapóva. Ko mundo pegua kuéra niko hapicha kuéra ndive ojapokuaave hembiaporã umi Ñandejára rembipota oikuaávagui.</verse>
				<verse number="9">‘Ha che ha'e peẽme: Pejapo pene amigorã umi mba'erepyeta ko yvy arigua vai rupi, opa ramo guarã pende hegui, pereko haguã pende rerohory vaerã pe óga tapia guarãme.</verse>
				<verse number="10">‘Pe michĩmíme ramo jepe jeroviaháva, hetápe ramo jeroviaha avei; ha pe michĩmíme ipo joja'ỹva, upéicha avei hetápe ramo.</verse>
				<verse number="11">Ha pe mba'eta vai ko yvy ariguápe pende po joja'ỹva rire, ¿piko máva ojeroviáta pende rehe umi mba'e ha'etévape?</verse>
				<verse number="12">Ha pe pene mba'e'ỹvape jeroviaha'ỹ rire ramo, ¿piko máva ome'ẽta peẽme pe pene mba'e teéva?</verse>
				<verse number="13">‘Peteĩ tembiguái ndaikatúi ijára mokõi, oheja vaerã pe peteĩme ha ohayhu vaerã pe ambuépe; terã oĩ vaerã pe peteĩ ndive ha omboyke vaerã pe ambuépe. Upéicha avei peẽ ndaikatúi peservi Tupã Ñandejárape ha plátape avei.</verse>
				<verse number="14">Ha fariseo kuéra plata rayhuha, ohendu hikuái ko'ã mba'e, ha oñembohory Jesús rehe.</verse>
				<verse number="15">Ha Jesús he'i ichupe kuéra: --Peẽ peñemboheko marangatu pende jupe yvypóra kuéra resápe; opáichavo Tupã Ñandejára oikuaa pende py'apy; ha kuimba'e kuéra apytépe ojererekóva mba'e guasu ramo, mba'e tayasu Tupã Ñandejára resa renondépe.</verse>
				<verse number="16">‘Pe ley Moisés rupi guare ha umi ñemoñe'ẽhára ñe'ẽngue, Juan Bautista peve; upe guive katu oñemoherakuã pe Tupã Ñandejára reino rehegua evangelio, ha pe oikeséva ipype oñeha'ã mbarete.</verse>
				<verse number="17">‘Yvága ha yvy ikatu ohasa, pe Moisés ley tykyremínte jepe katu ndopyta rei va'erãi.</verse>
				<verse number="18">‘Pe kuimba'e opoíva hembirekógui ha omendáva ambue kuña rehe, ombyai imendare; ha pe omendáva pe kuña iména opoi va'ekue ichugui rehe, ombyai imenda.</verse>
				<verse number="19">‘Oiko va'ekue peteĩ kuimba'e mba'eta rerekoha, oñemondémiva ao hepyvévape, ha ojapómiva karu guasu opa árape.</verse>
				<verse number="20">Oikómi avei peteĩ tupãmba'e jerureha hérava Lázaro, ijaipáva, oúmiva oñemoĩ upe mba'eta rerekoha róga rokẽme;</verse>
				<verse number="21">ha hi'ã asyetémi ichupe oñemohyvatã pe tembi'u ku'ikuéguinte jepe ho'ámiva pe mba'eta rerekoha meságui; ha umi jagua jepeve oúmi oheréi ichupe ijai.</verse>
				<verse number="22">Peteĩ árape omano pe tupãmba'e jerureha, ha ángel kuéra ogueraha ichupe Abraham rendápe paraísope. Ha omano avei pe mba'eta rerekoha, ha oñeñotỹ.</verse>
				<verse number="23">Ha Aña retãme ojesaupi oĩ asy jave, ha ohecha mombyry guive Abrahámpe; ha Lázarope hendive;</verse>
				<verse number="24">ha upévo osapukái ha he'i: “Che ru Abraham, che poriahuverekomína, ha embou Lázarope tomyakỹ ikuã apỹi ýpe ha tomopiro'ysãmí chéve che ku; aime asy etereíko ko tatarendýpe.”</verse>
				<verse number="25">Abraham katu he'i ichupe: “Che ra'y, ne mandu'áke rereko hague mba'e porãita nde rekove pukukue, ha upeichaite avei Lázaro ohasa asy heta hague; ko'ãga katu ha'e oñemoangapyhy ko'ápe, ha nde rehasa asy reína.</verse>
				<verse number="26">Ha upéi avei, oĩ peteĩ mba'e pypuku tuicháva peẽ ha ore mbytépe ha oiméramo ohasaséva ko'águi pene rendápe, ikatu'ỹ haguã ohasa, terã upégui ikatu'ỹ haguã ohasa ko'ápe.”</verse>
				<verse number="27">Upéramo pe mba'eta rerekoha he'i: “Ajerure ndéve, che ru, remondomi haguã che ru rógape,</verse>
				<verse number="28">oiméko areko cinco che ryvy kuéra, toikuaauka ichupe kuéra ani haguã ha'e kuéra avei oútei ko ojehasa asyetehápe.”</verse>
				<verse number="29">Ha Abraham katu he'i ichupe: “Ha'e kuéra oguereko Moisés ha ñemoñe'ẽhára kuéra ñe'ẽngue; tohendu ichupe kuéra.”</verse>
				<verse number="30">Pe rico katu he'i: “Upéicharamo jepe, che ru Abraham; oiméramo ohóva hendápe kuéra omano va'ekue apytégui, oñearrepenti vaerã ha'e kuéra.”</verse>
				<verse number="31">Abraham katu he'i ichupe: “Ohenduse'ỹ ramo Moisés ha umi ñemoñe'ẽhárape, ndogueroviái chéne avei oiméramo jepe opu'ãva omanóva apytégui.”</verse>
			</chapter>
			<chapter number="17">
				<verse number="1">Jesús he'i hemimbo'e kuérape: --Oĩ vaerã katuete oporomombiáva pe tape porãgui; opáichavo, ¡angái upe oporomombiáva!</verse>
				<verse number="2">Iporãve vaerã mo'ã ichupe oñeñapytĩ rire peteĩ ita guasu ijajúra rehe ha ojeity ýpe, ha ani omombia ko'ã michĩmíva peteĩvape.</verse>
				<verse number="3">Pema'ẽke pende jehe. ‘Nde ryvy ojapo ramo nde rehe ojapo'ỹ vaerã, ere ichupe; ha oñearrepenti ramo, eperdona;</verse>
				<verse number="4">ha siete jevy peteĩ árape ojapo ramo nde rehe ojapo'ỹ vaerã, ha siete jevy ou ramo ne rendápe ha he'i ndéve: “Ndajapo mo'ãvéima”, eperdona ichupe.</verse>
				<verse number="5">Ha he'i umi apóstol kuéra Ñandejára Jesúspe: --Emongakuaa oréve pe ore jerovia.</verse>
				<verse number="6">Ha Ñandejára Jesús he'i ichupe kuéra: --Pe pende jerovia michĩmí ramo jepe ku mostaza ra'ỹicha, ikatu peje ko mora mátape: “Ejehapo'o ko'águi, ha eñeñotỹ yguasúpe”; ha ojapo vaerã peẽme pene ñe'ẽ.</verse>
				<verse number="7">‘Peteĩ peẽ kuérava oguereko ramo hembiguái oaráva terã oñangarekóva ichupe hymba kuéra rehe, oúvo ñugui, ¿piko he'i nga'u ichupe: “Eguahẽ ha eguapy ekaru”?</verse>
				<verse number="8">Ahániri, he'i uvei ichupe: “Embosako'i katu chéve che cenaguã, ejeku'akua ha che servi, akaru ha hay'upa peve. Uperire rekaru ha rey'úne nde.”</verse>
				<verse number="9">¿Ha mañeípa ome'ẽ las gracias pe tembiguáipe ojapo hague rehe pe ojejapouka va'ekue ichupe? Ahániri váicha chéve.</verse>
				<verse number="10">Upéicha avei peẽ, pejapopa rire Ñandejára ojapouka va'ekue peẽme, peje: “Tembiguái pituva ko ore; upe rojapo vaerã añónte rojapo.”</verse>
				<verse number="11">Ha ohóvo Jesús Jerusalén kotyo, ohasa Samaria ha Galilea rupi;</verse>
				<verse number="12">ha oguahẽvo peteĩ puéblope, ou ohuvaitĩ ichupe diez kuimba'e iléprava, ha opyta hikuái mombyry ichugui;</verse>
				<verse number="13">ha osapukaihápe he'i: --¡Jesús, Mbo'ehára, ore poriahuverekomína!</verse>
				<verse number="14">Ha Jesús ohechávo, he'i ichupe kuéra: --Tapeho pejehechauka pa'i kuérape. Ha oho aja okuera hikuái.</verse>
				<verse number="15">Ha peteĩ ha'e kuérava, ohechávo okuera hague, ojevy ha omomba'eguasu Tupã Ñandejárape sapukaihápe.</verse>
				<verse number="16">Ha oñesũ hova yvy rehe Jesús renondépe, ome'ẽvo ichupe las gracias. Ha upéva Samariaygua.</verse>
				<verse number="17">Upérõ Jesús he'i: --¿Naipotĩri piko ra'e umi diézva? ¿Ha umi nueve piko moõ oime?</verse>
				<verse number="18">¿Ndaipóri piko ra'e ou vaerã ha omomba'eguasu Tupã Ñandejárape, ko tetã ambue pegua añó mante?</verse>
				<verse number="19">Ha he'i pe kuimba'épe: --Epu'ã, tereho; rejeroviágui rekuera.</verse>
				<verse number="20">Fariseo kuéra oporandu Jesúspe araka'épa oguahẽta pe Tupã Ñandejára reino, ha ha'e he'i ichupe kuéra: --Pe Tupã Ñandejára reino ndojehecha va'erãi oúvo.</verse>
				<verse number="21">Ndoje'e mo'ãi: “Péinako ko'ápe”, terã “Péinako pépe”; pe Tupã Ñandejára reino oĩguima pende apytépe.</verse>
				<verse number="22">Hemimbo'e kuérape katu he'i: --Ou vaerã ára ha pehechase vaerã peteĩnte jepe ko kuimba'éicha ou va'ekue yvy ári ára, ha ndapehecha mo'ãi.</verse>
				<verse number="23">Ha oje'e vaerã peẽme: “Péina ápe”, terã “Péina pépe”. Opáichavo, ani peho hapykuéri kuéra.</verse>
				<verse number="24">Ku aratiri, overa ramo, ohesape háicha araguy rehe peteĩ hendágui ambue henda peve, upéicha vaerã ko kuimba'éicha ou va'ekue yvy ári hi'árape.</verse>
				<verse number="25">Opáichavo, tekotevẽ ahasa asy heta raẽ ha tekotevẽ che rereko mba'evéramo ko ñemoñare kóva.</verse>
				<verse number="26">Ha ojehu haguéicha Noé ára kuérape, upéicha avei ojehu vaerã ko kuimba'éicha ou va'ekue yvy ári ára kuérape.</verse>
				<verse number="27">Okaru va'ekue, hoy'u, omenda, ha ome'ẽ tajýra kuéra mendarã upe Noé oike hague ára peve pe mba'yru guasu ypeguápe; ha ou ama guasu ha ohundipa opavavépe.</verse>
				<verse number="28">Upeichaite avei ojehu va'ekue Lot ára kuérape: okaru ha hoy'u, omba'ejogua ha oñemu, oñemitỹ ha ojogapo;</verse>
				<verse number="29">ha upe Lot osẽ hague árape Sodómagui katu oky yvágagui tata ha azufre, ha ohundipaite opavavépe.</verse>
				<verse number="30">Upeichaite vaerã ko kuimba'éicha ou va'ekue yvy ári ojehechauka haguã árape.</verse>
				<verse number="31">‘Upeha árape, oiméramo oĩva óga ári ha oguereko imba'e kuéra kotýpe, ani oguejy ipiári, upéicha avei pe oĩva ñúme, ani ojevy hógape.</verse>
				<verse number="32">Pene mandu'áke Lot rembireko rehe.</verse>
				<verse number="33">Upe hakate'ỹva hekove rehe, ohundi vaerã; ha pe ohundíva katu, oguereko vaerã tapia guarã.</verse>
				<verse number="34">‘Che ha'e peẽme upeha pyharépe oĩ va'erãha ojopohéi mokõi peteĩ tupápe: pe peteĩ ojereraha vaerã, ha pe ambue ojeheja vaerã.</verse>
				<verse number="35">Mokõi kuña oñembiso vaerã hína oñondive; pe peteĩ ojereraha vaerã, ha pe ambue ojeheja vaerã.</verse>
				<verse number="36">Mokõi kuimba'e oĩ vaerã ñúme; pe peteĩ ojereraha vaerã, ha pe ambue ojeheja vaerã.</verse>
				<verse number="37">Ohendúvo kóva oporandu hikuái ichupe: --¿Mamópa, oiko vaerã upéva, ore Jára? Ha Jesús he'i ichupe kuéra: --Mamo oihápe pe te'õngue, upépe ijaty vaerã yryvu kuéra ho'u haguã.</verse>
			</chapter>
			<chapter number="18">
				<verse number="1">Ha Jesús omombe'u ichupe kuéra peteĩ caso ombo'e haguã ichupe kuéra tekotevẽha oñembo'e tapia ha ani ipy'amano.</verse>
				<verse number="2">Ha he'i: --Oĩ va'ekue peteĩ ciudádpe peteĩ juez okyhyje'ỹva Tupã Ñandejára gui, ha ojapo'ỹva mba'evéramo avavépe.</verse>
				<verse number="3">Oĩ va'ekue avei upe ciudádpe peteĩ viuda ou mantereíva hendápe ojerure haguã ichupe justicia peteĩ pléitope hese ija'e'ỹva ndive.</verse>
				<verse number="4">Pe juez katu heta ára ndojaposéi ichupe pe hembijerure, upéi katu he'i ipy'apýpe: “Ndakyhyjéi ramo jepe Tupã Ñandejára gui ha ndajapói ramo jepe mba'evéramo avavépe,</verse>
				<verse number="5">ko viuda che moangekói mantereígui, ajapóta ichupe justicia anive haguã ou manterei che mokane'õ peve.”</verse>
				<verse number="6">Ha he'i Ñandejára Jesucristo: --Upéicha he'i pe juez rekojoja'ỹ.</verse>
				<verse number="7">¿Ha piko Tupã Ñandejára ndojapo mo'ãi mba'e hekoite pegua hembiporavo kuérape ojeruréva ichupe ára ha pyharépe? ¿Omoha'arõ arénepa ichupe kuéra?</verse>
				<verse number="8">Ha'e peẽme pya'ete oipytyvõne haguã ichupe kuéra. Opáichavo, ko kuimba'éicha ou va'ekue yvy ári, ou jevy ha'ára, ¿ojuhúnepa gueteri jerovia yvy ári?</verse>
				<verse number="9">He'i avei umi ojeroviávape ojehe imarangatu ramo guáicha, ha omomba'eve'ỹva ambue kuérape, ko caso:</verse>
				<verse number="10">--Mokõi kuimba'e oho tupaópe oñembo'e haguã: pe peteĩ fariseo, ha pe ambue katu impuesto cobraha.</verse>
				<verse number="11">Pe fariseo ñembo'yhápe oñembo'e kóicha: “Tupã Ñandejára, ame'ẽ ndéve las gracias che ndaha'éi rehe umi kuimba'e ambue kuéraicha: mondaha, tekojoja'ỹ, mendare mbyaiha, terã ko impuesto cobraha kóvaicha.</verse>
				<verse number="12">Che ajapo ayuno mokõi jevy peteĩ semánape, ha ame'ẽ diezmo opaite mba'e amono'õvagui.”</verse>
				<verse number="13">Pe impuesto cobraha katu mombyry guive nahi'ãi ichupe ojesaupínte jepe yvága rehe, ha ombota jevy jevy uvei ipyti'a ha he'i: “¡Tupã Ñandejára, che poriahuverekomína, che niko pecador!”</verse>
				<verse number="14">Ha'e peẽme kóva ipotĩmbaite hague ohóvo hógape, pe fariseo katu ahániri. Oimeraẽva oñembotuicháva ojupe, ojerereko vaerã mba'evéramo, ha pe oñemomba'eve'ỹva ojupe katu, oñembotuicha vaerã.</verse>
				<verse number="15">Ha ojereru avei Jesúspe mitãmimi opoko haguã hese kuéra, ha hemimbo'e kuéra ohechávo upéva ipochy umi heruhápe.</verse>
				<verse number="16">Jesús katu ohenói ichupe kuéra ha he'i: --Peheja umi mitãme tou che rendápe, ha ani pejoko, ha'e kueraichagua mba'égui pe Tupã Ñandejára reino.</verse>
				<verse number="17">Añetehápe ha'e peẽme, pe oñemomba'e'ỹva pe Tupã Ñandejára reino rehe peteĩ mitãicha, ndoikéi chéne ipype araka'eve.</verse>
				<verse number="18">Ha peteĩ mburuvicha oporandu ichupe kóicha: --Mbo'ehára marangatu, ¿mba'épa ajapo vaerã ahupity haguã pe tekovete opa'ỹva?</verse>
				<verse number="19">Jesús he'i ichupe: --¿Mba'e rehepa ere che marangatuha? Ndaipóri imarangatúva, Tupã Ñandejára añoite mante.</verse>
				<verse number="20">Reikuaa hembiapoukapy: “Ani rembyai mendare, ani reporojuka, ani remonda; ani ere ñe'ẽ japu avave rehe; embojerovia nde ru ha nde sýpe.”</verse>
				<verse number="21">Pe kuimba'e he'i: --Opaite ko'ã mba'e ajapo va'ekue che mitã guive.</verse>
				<verse number="22">Jesús ohendúvo upéva, he'i ichupe: --Ofalta gueteri ndéve peteĩ mba'e; eñemumba rerekóva rehe ha eme'ẽ hepykue mboriahu kuérape, ha upéicharamo rerekóta mba'eta yvágape, ha eju che moirũ.</verse>
				<verse number="23">Ha'e katu ohendúvo upéva imba'embyasy eterei opytávo, oguerekógui hetaiterei mba'e.</verse>
				<verse number="24">Ha Jesús ohechávo mba'éichapa imba'embyasy, he'i: --Hasypetépa oikéne Tupã Ñandejára réinope, umi imba'e rereko hetáva.</verse>
				<verse number="25">Ndahasyive ohasa haguã peteĩ camello ju resa rupi, pe mba'eta rerekoha oike haguã Tupã Ñandejára réinopegui.</verse>
				<verse number="26">Umi ohendu va'ekue ichupe, he'i hikuái: --¿Mávapa aipóramo ikatúne ojesalva?</verse>
				<verse number="27">Jesús he'i ichupe kuéra: --Kuimba'e kuéra ikatu'ỹva ojapo Tupã Ñandejára ikatu ojapo.</verse>
				<verse number="28">Ha Pedro he'i: --Ore Jára, ore niko roheja va'ekue opaite mba'e, romoirũ haguã ndéve.</verse>
				<verse number="29">Ha Jesús he'i ichupe: --Añetehápe ha'e peẽme, oimeraẽva ohejáva hóga, terã túva kuéra, terã tyvýra kuéra, terã tembireko, terã ta'ýra kuéra Tupã Ñandejára reino rehehápe,</verse>
				<verse number="30">hekovia vaerã ichupe hetaitevépe ko yvy ári, ha uperire pe tekovete tapia guarã.</verse>
				<verse number="31">Jesús ohenói ha'eñoháme umi doce hemimbo'e kuérape ha he'i ichupe kuéra: --Ko'ãga jaha Jerusalénpe, ha oikopáta ko kuimba'éicha ou va'ekue yvy ári rehe umi mba'e ñemoñe'ẽhára kuéra omoĩ va'ekue kuatia rehe,</verse>
				<verse number="32">oñeme'ẽta umi tetã ambuegua kuéra pópe; ha oñembohorýta hese, oñe'ẽreitýta ichupe ha ondyvúta hese;</verse>
				<verse number="33">ha oinupãta ha uperire ojukáta; ha mbohapy arahápe katu oikove jevýta.</verse>
				<verse number="34">Ha ha'e kuéra ndoikuaái mba'épa he'ise ko'ã mba'e, ha oñemi ichugui kuéra ko'ã ñe'ẽ, ha ndoikuaái upe oje'éva ichupe kuéra.</verse>
				<verse number="35">Ha hi'aguĩvo Jesús Jericógui, peteĩ ohecha'ỹva oguapy hína tape yképe ojerure tupãmba'e.</verse>
				<verse number="36">Ha ohendúvo pe gente aty guasu ohasáva, oporandu mba'épa upéva.</verse>
				<verse number="37">Ha he'i hikuái ichupe Jesús Nazareno ohasaha ohóvo upe rupi.</verse>
				<verse number="38">Ha osapukái ha he'i: --¡Jesús, David ra'y, che poriahuverekomína!</verse>
				<verse number="39">Ha umi ohóva tenonde ipochy ichupe omokirirĩ haguã; ha upépema katu ha'e hatãitevéntema osapukái: --¡David ra'y, che poriahuverekomína!</verse>
				<verse number="40">Ha Jesús opyta ha ogueruruka hendápe. Ha hi'aguĩma ramo ichugui, oporandu ichupe:</verse>
				<verse number="41">--¿Mba'épa reipota ajapo ndéve? Ha pe ohecha'ỹva he'i: --Che Jára, ahechase niko.</verse>
				<verse number="42">Ha Jesús he'i ichupe: --Ehecha, rejeroviágui rekuera.</verse>
				<verse number="43">Ha upevovete ohecha, ha oho Jesús rapykuéri, ha omomba'eguasu Tupã Ñandejárape ohóvo. Ha opavave ohechávo upéva omomba'eguasu avei Tupã Ñandejárape.</verse>
			</chapter>
			<chapter number="19">
				<verse number="1">Ha Jesús oike Jericópe ha ohasa ohóvo pe ciudad rupi,</verse>
				<verse number="2">ha oĩ upépe peteĩ kuimba'e hérava Zaqueo, impuesto cobraha kuéra ruvicha, mba'eta rerekoha,</verse>
				<verse number="3">ha ohechase Jesúspe, oikuaa haguã mávapa, ha ndaikatúi pe gentetágui, ikarapégui ha'e.</verse>
				<verse number="4">Upémaramo oñani henonderã kuéra, ha ojupi peteĩ mora máta rehe ohecha haguã ichupe, Jesús ohasátagui upe rupi.</verse>
				<verse number="5">Ha oguahẽvo Jesús upépe, ojesaupívo ohecha ha he'i ichupe: --Zaqueo, pya'e eguejy, tekotevẽ ko árape apyta nde rógape.</verse>
				<verse number="6">Ha Zaqueo oguejy pya'ete ha omoguahẽ ichupe torypápe.</verse>
				<verse number="7">Upéva ohechávo opavave oñe'ẽsuguy oñondive ha he'i Jesús oguahẽ hague mbohupa ramo kuimba'e pecador rógape.</verse>
				<verse number="8">Zaqueo katu opu'ã oñembo'y ha he'i Ñandejára Jesucrístope: --Péina ápe, Che Jára, amboja'óta mbyte rupi arekóva guive ha ame'ẽta mboriahu kuérape, ha oime ramo mávagui aipe'a rei va'ekue, ambuekoviáta ichupe irundy jevyve.</verse>
				<verse number="9">Jesús he'i ichupe: --Ko árape oguahẽ pe salvación ko ógape; ko kuimba'e Abraham ra'y hague rehe avei.</verse>
				<verse number="10">Ko kuimba'éicha ou va'ekue yvy ári oúgui ohekávo ha osalvávo pe oñehundi va'ekue.</verse>
				<verse number="11">Ha ohendu aja umi gente ko'ã mba'e, Jesús omombe'u ichupe kuéra peteĩ caso hi'aguĩguima Jerusaléngui, ha oimo'ãgui ha'e kuéra oguahẽtamaha pe Tupã Ñandejára reino.</verse>
				<verse number="12">Ha he'i: --Peteĩ karai guasu oho peteĩ tetã mombyry oĩvape oñemoingo haguã ichupe mburuvicha guasu ramo ha uperire ou jevy haguã.</verse>
				<verse number="13">Ha oho mboyve, ohenói diez hembiguái kuérape, ha ome'ẽ peteĩ teĩme plata heta repy ha he'i ichupe kuéra: “Pejeheka ipype aju peve.”</verse>
				<verse number="14">Ha umi hetãygua ndaija'éi hese, ha omondo hapykuerigua he'i vaerã: “Ndoroipotái kóvape ore ruvicharã.”</verse>
				<verse number="15">Opáichavo, oñemoingo mburuvicha guasu ramo, ha ou jevy hetãme. Ha oguahẽ rire ohenoiuka umi tembiguái, pe plata ome'ẽ va'ekuépe, oikuaa haguã peteĩ teĩgui mboýpa oñemono'õ ra'e.</verse>
				<verse number="16">Ou pe tenonde guare ha he'i: “Karai, nde plata oñemono'õ ndéve diez jevyve.”</verse>
				<verse number="17">Pe rey he'i ichupe: “Iporãite, nde che rembiguái katupyry, jeroviaha hague rehe nde pe michĩetévape, rerekóta nde poguýpe diez ciudades.”</verse>
				<verse number="18">Ha ou pe mokõiha ha he'i: “Karai, nde plata oñemono'õ ndéve cinco jevyve.”</verse>
				<verse number="19">Ha upévape avei he'i: “Nde avei rerekóta nde poguýpe cinco ciudades.”</verse>
				<verse number="20">Ha ou pe ambueve ha he'i: “Karai, kóina ápe nde plata. Areko niko kuri ñongatuhápe peteĩ ao pesẽnguépe,</verse>
				<verse number="21">akyhyjégui nde hegui, kuimba'e ipochýva hague rehe nde, rembyatýva pe remoĩ'ỹ va'ekue, ha remono'õva pe reñotỹ'ỹ va'ekue.”</verse>
				<verse number="22">Upérõ pe karai he'i ichupe: “Nde jurúgui re'a, nde tembiguái vai. Reikuaa ra'e kuimba'e ipochyvaha che, ambyatýva pe amoĩ'ỹ va'ekue, ha amono'õva pe añotỹ'ỹ va'ekue;</verse>
				<verse number="23">¿mba'érehepa, aipóramo, neremoĩri ra'e che plata báncope anohẽ haguã ijuapyha reheve aju jevývo che rógape?”</verse>
				<verse number="24">Ha he'i umi upépe oĩvape: “Peipe'a ichugui pe plata, ha peme'ẽ diez oguerekóvape.”</verse>
				<verse number="25">Ha ha'e kuéra he'i ichupe: “Karai, oguerekóma niko diez.”</verse>
				<verse number="26">Pe rey katu he'i: “Che ha'e peẽme upe oguerekóvape voi oñeme'ẽve va'erãha; pe oguereko'ỹvagui katu, upe michĩmí oguerekóva jepe, ojepe'a va'erãha ichugui.</verse>
				<verse number="27">Ha umi che rehe ndaija'éivape katu, oipota'ỹ va'ekue aiko huvicha kuéra ramo, peru ko'ápe, ha pejuka che renondépe.”</verse>
				<verse number="28">Ha he'i rire ko'ã mba'e Jesús osẽ oho Jerusalén kotyo.</verse>
				<verse number="29">Ha oñemo'aguĩma ramo Betfagé ha Betániagui, pe cerro hérava Olivoty ypýpe, omondo mokõi hemimbo'e kuéravape,</verse>
				<verse number="30">ha he'i ichupe kuéra: --Tapeho pe pueblo oĩvape ñande ypýpe; ha peguahẽvo, pejuhúta peteĩ burro ra'y ñapytĩmby, avave ojupi'ỹva gueteri hi'ári; pejora ha peru.</verse>
				<verse number="31">Ha oime ramo oporandúva peẽme mba'érehepa pejora, peje ichupe Ñandejára Jesús oikotevẽha hese.</verse>
				<verse number="32">Oho hikuái umi ojejokuái va'ekue ha ojuhu upe Jesús he'i haguéicha ichupe kuéra.</verse>
				<verse number="33">Ha ojora jave hikuái pe burro ra'y, ijára kuéra oporandu ichupe kuéra: --¿Mba'e rehepa pejora peína pe burro ra'y?</verse>
				<verse number="34">Ha ha'e kuéra he'i: --Ñandejára Jesús oikotevẽ hese.</verse>
				<verse number="35">Ha ogueru hikuái Jesús rendápe; ha omoĩ ijao kuéra pe burro ra'y ári, ha ombojupi Jesúspe hi'ári.</verse>
				<verse number="36">Ha ohasávo ha'e ohóvo, oipyso joa ijao kuéra pe tapére.</verse>
				<verse number="37">Ha oñemo'aguĩvo pe Olivo cérroguio ojeguejyhágui, opa umi hese ojeroviáva, vy'a pópe oñepyrũ osapukái ha ogueropurahéi Tupã Ñandejárape opa umi techapyrã ohecha va'ekue hikuái rehe,</verse>
				<verse number="38">he'ívo: --¡Hovasapy pe Rey oúva Tupã Ñandejára rérape! ¡Py'aguapy pe yvágape, ha tory apyre'ỹ Tupã Ñandejárape!</verse>
				<verse number="39">Upérõ fariseo kuérava, oĩ va'ekue pe teta apytépe, he'i ichupe: --Mbo'ehára, nde pochýna umi ne remimbo'e kuérape.</verse>
				<verse number="40">Ha Jesús he'i ichupe kuéra: --Ha'e peẽme ko'ãva okirirĩ ramo, ita kuéra jepe osapukái va'erãha.</verse>
				<verse number="41">Ha oguahẽvo Jerusalén ypýpe ha ohechávo pe ciudad, Jesús ojahe'o hese,</verse>
				<verse number="42">ha he'i: --¡Reikuaa rire, ko nde árapente jepe umi mba'e ogueru vaerã ndéve py'aguapy! Opáichavo, ko'ãga okañy nde hegui ha ndaikatúi rehecha.</verse>
				<verse number="43">Oguahẽ vaerã ndéve ára ha umi nde rehe ija'e'ỹva ojo'o vaerã yvykua nde jerekuévo, ne mongora ha nde jopy vaerã opáguio;</verse>
				<verse number="44">ha nde reity vaerã yvy rehe. Ha ojuka vaerã nde pype oĩvape; ha ndohejái vaerã nde pype itánte jepe ojo'ári; nderehechakuaái hague rehe pe Ñandejára ou jave ne andúvo.</verse>
				<verse number="45">Ha Jesús oike pe tupaópe, ha oñepyrũ omosẽ umi upépe oñemúva ha omba'ejoguávape,</verse>
				<verse number="46">ha he'i ichupe kuéra: --Tupã Ñandejára Kuatiañe'ẽme he'i: “Che róga ñembo'eha róga vaerã”; peẽ katu pejapo ichugui mondaha kuára.</verse>
				<verse number="47">Ha opa árape Jesús oporombo'e tupaópe; ha umi pa'i ruvicha ha mbo'ehára kuéra, karai guasu kuéra upe tetã megua ndive katu oñeha'ã ojuka haguã ichupe.</verse>
				<verse number="48">Opáichavo ndojuhúi mba'éichapa ojapo haguã hese, opaite upe tetã megua kuéra ojapysakágui hese ohendu haguã iñe'ẽ.</verse>
			</chapter>
			<chapter number="20">
				<verse number="1">Peteĩ árape, Jesús ombo'e jave umi géntepe tupaópe, ha omoherakuã jave hína pe salvación rehegua evangelio, oguahẽ pa'i ruvicha kuéra ha umi Ñandejára ley rehe oporombo'éva karai guasu kuéra ndive,</verse>
				<verse number="2">ha he'i ichupe: --Ere oréve mba'e autoridad rehevépa rejapo ko'ã mba'e. Terã ¿mávapa pe ome'ẽ va'ekue ndéve ko autoridad?</verse>
				<verse number="3">Jesús upérõ he'i ichupe kuéra: --Che aporandúta avei peẽme peteĩ mba'e; peje chéve:</verse>
				<verse number="4">¿Mávapa he'i Juánpe oporobautiza haguã? ¿Ñandejára pa, terãpa yvypóra kuéra?</verse>
				<verse number="5">Ha ha'e kuéra oñepyrũ oñoñe'ẽjoapi oñondive, he'ívo: --¿Mba'e piko ja'éta? Ja'e ramo, Ñandejára hague he'íta ñandéve: “¿Mba'e rehepa aipóramo ndaperoviái ra'e ichupe?”</verse>
				<verse number="6">Ha ja'e ramo, kuimba'e kuéra mba'e hague, pe tetãygua oĩ haguéicha ñande jukáta itápe; ogueroviágui Juan Ñandejára remimbou hague.</verse>
				<verse number="7">Ha he'i hikuái ichupe ndoikuaaiha mávapa pe he'i va'ekue Juánpe oporobautiza haguã.</verse>
				<verse number="8">Ha Jesús he'i ichupe kuéra: --Che nda'e mo'ãi avei peẽme mba'e autoridádpepa ajapo ko'ã mba'e.</verse>
				<verse number="9">Upéi oñepyrũ omombe'u umi géntepe ko caso: --Peteĩ kuimba'e oñotỹ parral ijyvýpe, ha oiporuka hepy rehe imba'apoharã kuérape, ha osẽ oho hetãgui are peve.</verse>
				<verse number="10">Ha oguahẽma ramo pe ára ojepo'o haguã pe parral'a, omondo hembiguái peteĩme umi mba'apohára kuéra rendápe pe parral'a imba'erãva piári; ha'e kuéra katu oinupã heta rire pe tembiguáipe, omondo po nandi.</verse>
				<verse number="11">Pe mba'e jára omondo jevy hembiguái ambue; ha upévape avei oja'o ky'a hikuái, oinupã heta ha omondo ome'ẽ'ỹ rehe ichupe mba'eve.</verse>
				<verse number="12">Ha omondo jevy pe mbohapyha; ha upévape avei oikutupa ha omoña hikuái.</verse>
				<verse number="13">‘Ipahápe pe yvy jára he'i: “¿Mba'e piko ajapóta? Amondóta pe che ra'y ahayhuetéva; ikatu niko ohechávo ombojerovia ichupe.”</verse>
				<verse number="14">Umi mba'apohára kuéra katu ohechávo ichupe, he'i ojupe kuéra: “Kóva ha'e pe mba'e jararã; jajuka, topyta ñandéve guarã pe imba'e rangue.”</verse>
				<verse number="15">Ha oguenohẽ hikuái ichupe pe parraltýgui, ha ojuka. --¿Mba'épa, aipórõ, ojapóne hese kuéra pe parralty jára?</verse>
				<verse number="16">Ou vaerã ha ohundipa umi mba'apohára kuérape, ha ome'ẽ vaerã pe ijyvy ambue kuérape. Ha'e kuéra, ohendúvo upéva, he'i hikuái: --¡Aníkena oiko upéva!</verse>
				<verse number="17">Jesús katu, oma'ẽvo hese kuéra, he'i: --¿Mba'épa, aipórõ, he'ise pe Kuatiañe'ẽ Marangatúpe oĩva? Kóicha niko he'i: Pe ita omboyke va'ekue umi óga apohára, upéva pe tekotevẽvéva.</verse>
				<verse number="18">Oimeraẽva ho'áva upe ita ári, opẽmba vaerã; ha upe ita ho'aha ári katu, iku'ipa vaerã.</verse>
				<verse number="19">Ha umi pa'i ruvicha kuéra ha umi Ñandejára ley rehe oporombo'éva ojapyhyse mo'ã hikuái Jesúspe upéramo voi, ohechakuaágui hese kuéra he'i hague pe caso: okyhyjénte umi géntegui.</verse>
				<verse number="20">Ha omoñuhãségui ichupe, omondo hendápe pyrague kuimba'e kuéra oñemboheko marangatu gua'úva, sapy'a oity ramo guarã ichupe iñe'ẽ rehe, ome'ẽ haguã ichupe mburuvicha pópe.</verse>
				<verse number="21">Upéva rehe oporandu hikuái ichupe: --Mbo'ehára, roikuaa niko nde ere ha reporombo'eha heko pegua rehe, ha ne rema'ẽiha tekove kuéra rembiechauka rehe, añete háicha uvei reporombo'e pe Tupã Ñandejára rape rehe;</verse>
				<verse number="22">Ere oréve: ¿ikatúpa ore rome'ẽ impuesto emperadórpe, terãpa ahániri?</verse>
				<verse number="23">Ha Jesús ohechakuaa pe iñuhã nguéra ha he'i ichupe kuéra: --¿Mba'érehe piko pemoĩ chéve ñuhã?</verse>
				<verse number="24">Pehechauka chéve pe plata. ¿Máva ra'anga piko kóva ha pe téra hese oĩva? Ha'e kuéra he'i ichupe: --Emperador mba'e.</verse>
				<verse number="25">Upérõ Jesús he'i ichupe kuéra: --Iporãite, peme'ẽ pe emperadórpe pe imba'éva; ha Tupã Ñandejárape pe Tupã Ñandejára mba'éva.</verse>
				<verse number="26">Ha ndaikatúi oity ichupe mba'eveichagua ñe'ẽ rehe umi gente renondépe; ohecharamoite uvei pe iñe'ẽ, ha okirirĩ hikuái.</verse>
				<verse number="27">Upéi oguahẽ saduceo kuérava Jesús rechávo, umíva niko he'i ndaiporiha jeikove jevy omano va'ekue apytégui, ha he'i hikuái Jesúspe:</verse>
				<verse number="28">--Mbo'ehára, Moisés niko oheja va'ekue oréve kuatiañe'ẽme: Oime ramo omanóva, ha ohejáva hembirekore imemby'ỹ rehe, omenda vaerã hese tyvýra, omoñemoñare haguã pe tyke'ýra omano va'ekuépe.</verse>
				<verse number="29">Oiko va'ekue siete ojoryvy kuéra; pe tenondere omenda, ha omano oheja'ỹ rehe ta'yre.</verse>
				<verse number="30">Ha omenda pe iména mano va'ekue rehe pe mokõiha, ha omano avei oheja'ỹ rehe ta'yre.</verse>
				<verse number="31">Ha upémaramo omenda hese pe mbohapyha; ha upéicha umi sieteve, ha omanomba hikuái oheja'ỹ rehe ta'yre.</verse>
				<verse number="32">Ipahápe omano avei pe kuña.</verse>
				<verse number="33">Pe jaikove jevyha árape, ¿máva ha'e kuérava rembirekótapa pe kuña, ko umi sieteve rembirekoréva?</verse>
				<verse number="34">Ha Jesús he'i ichupe kuéra: --Yvy ári kuimba'e ha kuña kuéra omenda,</verse>
				<verse number="35">opáichavo umi oikove jevýva upe jeikove jevyha árape omanóva apytégui ha ohupitýva pe tekove ambue katu nomenda mo'ãvéima ha nomomenda mo'ãvéima tajýra kuéra,</verse>
				<verse number="36">ndaikatuvéiguima omano, ha'e kuéra ángel kuéraichama, ha Tupã Ñandejára ra'y kuéra, oikove jevy hague rehe.</verse>
				<verse number="37">Moisés jepe voi niko pe jukeri máta hendypa va'ekue rehegua kuatiañe'ẽme oikuaauka ñandéve omanóva oikove jevyha. Upépe niko he'i, Ñandejára, Abraham ha Isaac ha Jacob Tupãha.</verse>
				<verse number="38">Tupã Ñandejára ndaha'éi omanóva Tupã, oikovéva Tupãnte; opavave voi oikovégui ichupe guarã.</verse>
				<verse number="39">Upérõ umi Ñandejára ley rehe oporombo'éva he'i ichupe: --Mbo'ehára, ere porã.</verse>
				<verse number="40">Ha noporandusevéima ichupe mba'eve.</verse>
				<verse number="41">Ha Jesús he'i ichupe kuéra: --¿Mba'éicha rupi piko oje'e pe Cristo David ra'yha?</verse>
				<verse number="42">Ko David ete voi he'íva Salmo kuéra kuatiañe'ẽme: He'i Tupã Ñandejára che Járape: “Eguapy che akatúape,</verse>
				<verse number="43">amoĩ meve umi nde rehe ija'e'ỹvape nde py guýpe.”</verse>
				<verse number="44">¿Mba'éicha piko pe Cristo David ra'ýta ko David ete voi he'íva ichupe che Jára?</verse>
				<verse number="45">Ha opavave umi gente ohendu hína Jesús he'i ramo hemimbo'e kuérape:</verse>
				<verse number="46">Peñeñangarekóke umi Ñandejára ley rehe oporombo'évagui, oikoséva ao puku reheve, ha oipotáva oñemomaitei plaza rupi, ha ohekáva guapyha tenondevegua sinagógape, ha tenda iporãvéva karu guasuhápe.</verse>
				<verse number="47">Ho'upáva umi viuda róga kuéra, ha upevarã oñembo'e puku gua'u. Ko'ãva ári ko ou vaerã condenación ipohyivéva.</verse>
			</chapter>
			<chapter number="21">
				<verse number="1">Tupaópe Jesús ohecha umi mba'eta rerekoha omoĩ ramo iñofrénda pe ofrenda ryrúpe.</verse>
				<verse number="2">Ohecha avei peteĩ viuda iporiahu etereíva omoĩ ramo mokõi plata sa'imi,</verse>
				<verse number="3">ha he'i: --Añetéko ha'e peẽme, ko viuda, iporiahu ramo jepe, omoĩ hetave opavavégui,</verse>
				<verse number="4">umíva omoĩ pe hembývagui ichupe kuéra, kóva katu pe mbovymi oguerekóvagui, omoĩ pe hembi'u repy rangue.</verse>
				<verse number="5">Ha umi he'ívape pe tupao ojeguaha ita iporãvéva ha mba'eta me'ẽmbyrépe, Jesús he'i:</verse>
				<verse number="6">--Ko'ã mba'e pejesarekoha, ha'e peẽme, oguahẽ va'erãha ára ha ndopytái vaerã ita ojo'ári, ojeitypa'ỹ vaerã.</verse>
				<verse number="7">Ha oporandu hikuái ichupe: --Mbo'ehára, ¿araka'éta piko ko'ã mba'e? ¿Ha mba'e señal piko oĩta ko'ã mba'e ojehútama ramo?</verse>
				<verse number="8">Ha Jesús he'i ichupe kuéra: --Pema'ẽke, ha ani peñembotavyka. Heta ou vaerã che rérape he'íva: “Che ko pe Cristo”; ha, “Ko'ãga pe ára.” Aníke peho hapykuéri kuéra.</verse>
				<verse number="9">Pehendu ramo herakuãha guerra ha oimeha opu'ãva huvicha kuéra rehe ani peñemondýi; tekotevẽ ko'ã mba'e oiko raẽ; opáichavo ne'ĩra mo'ãi gueteri pe ipaha.</verse>
				<verse number="10">Ha he'i avei ichupe kuéra: --Opu'ã vaerã tetã nguéra ojuehe, ha reino kuéra ojuehe;</verse>
				<verse number="11">ha oiko vaerã yvy ryrýi tuicháva, ha mba'asy ha ñembyahýi heta henda rupi, kyhyje ha techapyrã tuicháva yvágagui.</verse>
				<verse number="12">‘Opa ko'ã mba'e mboyve katu pejeapresa, ha pejepersegui ha peñeme'ẽ vaerã sinagoga ha cárcelpe, ha pejereraha vaerã rey ha mburuvicha kuéra renondépe che réra rehe.</verse>
				<verse number="13">Ha ko'ã mba'e rupi peikuaauka vaerã ichupe kuéra che réra.</verse>
				<verse number="14">Pemoĩ pende py'ápe ani haguã peñepy'amongeta raẽ peje vaerã rehe pende jehe;</verse>
				<verse number="15">che voi ame'ẽ va'erãgui peẽme juru ha arandu, ikatu'ỹ vaerã rehe ipu'aka terã pene mbohovái mavavéva umi oñemoĩva pende rehe.</verse>
				<verse number="16">Ha pene me'ẽ vaerã pende ru kuéra jepe, ha pende ryvy kuéra, pene pariente kuéra ha pene amigo kuéra: ha oime vaerã peẽ kuérava ojejukáva.</verse>
				<verse number="17">Ha ndaija'éi vaerã opavave pende rehe che réra rehe;</verse>
				<verse number="18">opáichavo pene akã rague peteĩmíme jepe ndojehui chéne mba'eve ombyai vaerã.</verse>
				<verse number="19">Peropu'aka ramo peñemomba'e vaerã pende rekove rehe.</verse>
				<verse number="20">‘Pehecha ramo Jerusalén oñemongora ejércitope, peikuaa oguahẽha ichupe pe oñembyai haguã ára.</verse>
				<verse number="21">Upéramo umi oĩva Judéape, tokañy cerro rupi; ha Jerusalénpe oĩva katu, tosẽ upégui; ha umi ñu rupi oĩva ani ou jevy pe ciudádpe.</verse>
				<verse number="22">Castigo ára vaerã umíva, oiko haguã hekoitépe pe Tupã Ñandejára Kuatiañe'ẽ Marangatúpe he'íva.</verse>
				<verse number="23">¡Aichejáranga umi hyeguasúva terã oporomokambúva umiha árape! Oĩ vaerã py'a angekói tuicháva yvy ári ha pochy guasu ko tetã ári.</verse>
				<verse number="24">Oime vaerã omanóva guerrahápe, ha ambue kuéra katu ojereraha vaerã tembiguái ramo opa tetã rupi, Jerusalén katu opyta vaerã umi tetã ambuegua kuéra pegua py guýpe, omboty peve hi'ára umi tetã ambuegua kuéra.</verse>
				<verse number="25">‘Upérõ oĩ vaerã techapyrã kuarahy rehe, jasy rehe ha estrella kuéra rehe, ha py'a angekói yvy ári tetã nguéra apytépe, py'atarova pe yguasu ryapúgui.</verse>
				<verse number="26">Yvypóra kuéra ipy'amano vaerã kyhyjégui oha'arõvo umi mba'e ou vaerã ko yvy ári; umi yvága pegua pu'aka jepe oñemomyimba vaerã.</verse>
				<verse number="27">Upérõ ojehecha vaerã ko kuimba'éicha ou va'ekue yvy ári oúvo arai ári tuicha pu'aka ha mimbipa reheve.</verse>
				<verse number="28">Ko'ã mba'e oñepyrũvo oiko, peñemokyre'ỹ ha peñeãkãupi hi'aguĩmaha rehe pene salvación.</verse>
				<verse number="29">Omoĩ avei ichupe kuéra peteĩ ñembojoja: --Pema'ẽ pe higo máta rehe ha opa umi yvyra máta ambue rehe.</verse>
				<verse number="30">Pehecha ramo hoky peikuaa pende jehegui voi hi'aguĩmaha ára haku.</verse>
				<verse number="31">Upéicha avei peẽ pehecha ramo oiko ko'ã mba'e, peikuaa hi'aguĩmaha pe Tupã Ñandejára reino.</verse>
				<verse number="32">‘Añetehápe ha'e peẽme, ndohasái chéne haguã ko ñemoñare kóva oikopa mboyve ko'ã mba'e.</verse>
				<verse number="33">Yvy ha yvága ohasa vaerã, che ñe'ẽ katu ndohasa va'erãi.</verse>
				<verse number="34">‘Pema'ẽke pende jehe, anítei peñemopy'ahatã vicio ha ka'úpe, ha pende rekovekue yvy arigua rehegua jepy'apýpe, ha ou sapy'a pende ári peha'arõ'ỹhágui upe ára,</verse>
				<verse number="35">lazo oñembotývaicha ou vaerã upe ára opavave ko yvy ári oikóva ári.</verse>
				<verse number="36">Peimembáke, aipóramo, peñembo'e opa árape, ani haguã ou pende ári ko'ã mba'e ojehu vaerã, ha ikatu haguã peime pe kuimba'éicha ou va'ekue yvy ári renondépe.</verse>
				<verse number="37">Ha arakue Jesús oporombo'e tupaópe; ha pyharekue katu osẽ oho pe cerro Olivoty héravape.</verse>
				<verse number="38">Ha pyharevete opa upe tetã megua kuéra ou hendápe tupaópe ohendu haguã ichupe.</verse>
			</chapter>
			<chapter number="22">
				<verse number="1">Hi'aguĩma pe pan ilevadura'ỹva arete, hérava Pascua,</verse>
				<verse number="2">ha umi pa'i ruvicha ha mbo'ehára kuéra oheka mba'éichapa ojuka haguã Jesúspe, okyhyjégui umi tetãyguágui.</verse>
				<verse number="3">Judas Iscariote, umi doce apóstol kuéra rehegua peteĩva corazõme oike Satanás,</verse>
				<verse number="4">ha oho oñomongeta umi pa'i ruvicha ha tupao ñangarekoha mburuvicha kuéra ndive mba'éichapa omoĩta Jesúspe ipópe kuéra.</verse>
				<verse number="5">Ha ha'e kuéra ovy'a ha oñemoĩ hikuái peteĩ ñe'ẽme ome'ẽ haguã ichupe plata;</verse>
				<verse number="6">ha Judas ome'ẽ ichupe kuéra iñe'ẽ ha oheka mba'éichapa omoĩta Jesúspe ipópe kuéra oĩ'ỹ jave pe genteta.</verse>
				<verse number="7">Ha oguahẽ pe pan ilevadura'ỹva arete, tekotevẽ haguã ojejuka pe ovecha ra'y Pascua peguarã;</verse>
				<verse number="8">ha Jesús omondo Pedro ha Juánpe, ha he'i ichupe kuéra: --Tapeho, pembosako'i ñandéve pe Pascua, ja'u haguã.</verse>
				<verse number="9">Ha'e kuéra oporandu ichupe: --¿Mamópa reipota rombosako'i?</verse>
				<verse number="10">Ha Jesús he'i ichupe kuéra: --Peikévo pe ciudádpe pene ruvaitĩta peteĩ kuimba'e ogueraháva ý kambuchípe; tapeho hapykuéri pe óga oikeha peve,</verse>
				<verse number="11">ha peje pe óga járape: “Pe mbo'ehára ko oporanduka ndéve: ¿Mamópa oime pe koty ha'u haguã Pascua che remimbo'e kuéra ndive?”</verse>
				<verse number="12">Ha ha'e ohechaukáta peẽme peteĩ koty guasu, yvategua, oĩmbámava; pembosako'i upépe.</verse>
				<verse number="13">Oho hikuái, ha ojuhu pe ha'e he'i haguéicha ichupe kuéra; ha ombosako'i pe Pascua.</verse>
				<verse number="14">Ha oguahẽma ramo hora, Jesús oguapy mesápe, ha hendive umi apóstol kuéra,</verse>
				<verse number="15">ha he'i ichupe kuéra: --Hetaite niko che ha'use kuri penendive ko Pascua, amano mboyve.</verse>
				<verse number="16">Ha'éko peẽme nda'uvéima va'erãha ichugui oikopa peve hekoitépe Tupã Ñandejára réinope.</verse>
				<verse number="17">Ha ojapyhy pe vaso, ome'ẽ las gracias Tupã Ñandejárape ha he'i: --Kóina kóva, ha pe'u ichugui oñondive kuéra;</verse>
				<verse number="18">ha'e peẽme ko'águi rire nda'u mo'ãveiha ko parral'a rykuerégui ou peve pe Tupã Ñandejára reino.</verse>
				<verse number="19">Ha ojapyhy pe pan, ha ome'ẽ las gracias, oipese'ã, ha ome'ẽ ichupe kuéra he'ívo: --Kóva ha'e che rete, pende rehe oñeme'ẽva. Pejapo kóva ñemomandu'aha ramo che rehe.</verse>
				<verse number="20">Upéicha ojapo avei, ocenamba rire, ojapyhy pe vaso, ha he'i: --Ko vaso ha'e pe pacto pyahu che ruguy rupi, pende rehehápe oñeñohẽva.</verse>
				<verse number="21">‘Opáichavo, péina ápe, pe che me'ẽharã po oĩ chendive mesápe.</verse>
				<verse number="22">Ko kuimba'éicha ou va'ekue yvy ári niko ohóta voínte añete pe haperã oñemoĩ va'ekue ichupe rupi; opáichavo, ¡angái upe kuimba'e ojapyhyukáva ichupe!</verse>
				<verse number="23">Ha ha'e kuéra oñepyrũ oporandu ojupe kuéra, mávatapa upe ojapótava upéva.</verse>
				<verse number="24">Ha oñepyrũ oñoñe'ẽjoapi mávatapa ha'e kuérava upe ojererekótava mba'eguasuvéva ramo.</verse>
				<verse number="25">Jesús katu he'i ichupe kuéra: --Umi tetã megua mburuvicha oporoguereko ipoguýpe kuéra, ha umi oguerekóva tetã nguéra ári autoridad oñembohéra mba'e porã apoha;</verse>
				<verse number="26">peẽ kuéra katu ndaupéicha va'erãi; pe mba'eguasuvéva pende apytépe, toiko pe imitãvévaicha uvei, ha pe mburuvicha katu toiko tembiguáicha.</verse>
				<verse number="27">¿Mávapa mba'e guasuve, pe oguapýva mesápe okaru haguã terãpa pe tembiguái? ¿Ndaha'éipa pe oguapýva mesápe? Ha che niko aiko pende apytépe tembiguáicha.</verse>
				<verse number="28">‘Peẽ niko peime tapia va'ekue chendive pe che jehasa asy kuéra jave.</verse>
				<verse number="29">Upéva rehe che ame'ẽta peẽme peteĩ reino, che Ru ome'ẽ haguéicha chéve avei,</verse>
				<verse number="30">pekaru ha pey'u haguã che mesápe che réinope; ha peguapy haguã mburuvicha guapyhápe pejuzga haguã umi doce tribus Israel reheguápe.</verse>
				<verse number="31">He'i avei Ñandejára Jesucristo: --Simón, Simón, péinako Satanás ojerure kuri pende rehe pene mbokuchu haguã trigo oñembokuchu háicha yrupẽme;</verse>
				<verse number="32">che katu ajerure kuri nde rehe Tupã Ñandejárape ani haguã ikangy pe nde jerovia. Ha nde, rejere jevy rire, emombarete jevy nde ryvy kuérape.</verse>
				<verse number="33">Simón katu he'i ichupe: --Che Jára, aime aha haguãicha nendive cárcelpe terã amano haguã jepe nendive.</verse>
				<verse number="34">Jesús he'i ichupe: --Pedro, ha'e ndéve pe gallo osapukái mboyve ko árape nde eréta mbohapy jevy nda che kuaaiha.</verse>
				<verse number="35">Upérõ Jesús oporandu ichupe kuéra: --Pomondo ramo guare vosa'ỹ rehe, plata ryru'ỹ rehe, ha py rehegua'ỹ rehe, ¿oimépa ra'e ofalta va'ekue peẽme? Ha ha'e kuéra he'i: --Ahániri.</verse>
				<verse number="36">Ha he'i ichupe kuéra: --Ko'ãga katu pe oguerekóva vosa, togueraha, ha plata ryru avei; ha pe oguereko'ỹva kyse puku katu tome'ẽ ijahoja hepyrã rehe, ha tojogua peteĩ.</verse>
				<verse number="37">Ha'éko peẽme tekotevẽha oikopa hekoitépe che rehe pe Tupã Ñandejára Kuatiañe'ẽ Marangatúpe he'íva: “Ojerereko ichupe umi tekove vai peteĩva ramo.” Pe che rehe oje'e va'ekue oikopa vaerã katuetei.</verse>
				<verse number="38">Ha'e kuéra katu he'i: --Ore Jára, péina niko ko'ápe mokõi kyse puku. Ha ha'e he'i ichupe kuéra: --Iporãmante.</verse>
				<verse number="39">Ha osẽ oho, jepiguáicha, Olivo cérrope, ha hemimbo'e kuéra oho avei hendive.</verse>
				<verse number="40">Ha oguahẽ rire he'i ichupe kuéra: --Peñembo'éke ani haguã peñepy'ara'ã.</verse>
				<verse number="41">Ha Jesús oñemomombyry ichugui kuéra ku ita ojepoíva mombyrykuéicha, ha oñesũ oñembo'e,</verse>
				<verse number="42">ha he'i: --Che Ru, reipota ramo na eipe'a che hegui ko jepy'apy asy arekóva; opáichavo, ani oiko che rembipota, pe ne rembipotánte toiko.</verse>
				<verse number="43">Ha upévo ojechauka ichupe peteĩ ángel yvága pegua omombarete haguã ichupe.</verse>
				<verse number="44">Ha ojepy'apy eterei jave, oñembo'e mbareteve; ha pe hy'aikue ho'a yvy peve tuguy tyky guasúicha.</verse>
				<verse number="45">Opu'ã rire pe oñembo'ehágui, oho hemimbo'e kuéra rendápe, ha ojuhu okepa hikuái mba'embyasýgui;</verse>
				<verse number="46">ha he'i ichupe kuéra: --¿Mba'érehe piko peke? Pepu'ã ha peñembo'e ani haguã peñepy'ara'ã.</verse>
				<verse number="47">Oñe'ẽ jave gueteri hína ha'e, oguahẽ sapy'a ko genteta, ha pe hérava Judas, umi doce hemimbo'e kuéra peteĩva, ou henonderã kuéra, ha oñemboja Jesús rendápe ha obesa ichupe.</verse>
				<verse number="48">Jesús katu he'i ichupe: --Judas, ¿peteĩ beso reheve piko reme'ẽ ko kuimba'éicha ou va'ekue yvy áripe?</verse>
				<verse number="49">Ha umi oĩ va'ekue hendive, ohechávo pe oikóva oporandu ichupe: --Ore Jára, ¿roporokutútapa espádape?</verse>
				<verse number="50">Ha peteĩ umi ha'e kuérava oikytĩ pe pa'i ruvicha guasu rembiguáipe, ha oipe'a ichugui pe inambi ijakatúa pegua.</verse>
				<verse number="51">Jesús katu he'i: --Iporãmante; peheja. Ha opokóvo pe tembiguái nambi rehe omonguera.</verse>
				<verse number="52">Ha he'i Jesús umi pa'i ruvicha ha tupao ñangarekoha ruvicha ha karai kuérape, ou va'ekue hekávo: --¿Mondaha rekávoichapa pesẽ espada ha yvyra reheve?</verse>
				<verse number="53">Opa árapemi aime penendive tupaópe, ha napemopu'ãi pende po che rehe; opáichavo, kóva ha'e pende hora ha pe pytũ rehegua pu'aka.</verse>
				<verse number="54">Ha oapresa hikuái Jesúspe ha ogueraha pe pa'i ruvicha guasu rógape; Pedro katu oho hapykuéri puku.</verse>
				<verse number="55">Ha ojatapy hikuái pe korapy mbytépe ha oguapypa ijerekuévo, ha Pedro oguapy avei ijapytépe kuéra.</verse>
				<verse number="56">Ha peteĩ mitãkuña tembijokuái ohechávo ichupe oguapyha hína pe tata ypýpe, opyta oma'ẽ porã hese, ha he'i: --Kóva avei oĩ kuri hendive.</verse>
				<verse number="57">Pedro katu onega ha he'i: --Kuñatai, che ndaikuaái ichupe.</verse>
				<verse number="58">Uperiremínte ambue ohechávo ichupe he'i: --Nde ha'e kuérava avei. Ha Pedro he'i: --Kuimba'e, che ndaha'éi.</verse>
				<verse number="59">Ha uperire una hora haguépeicha, oime ambueve he'i jevy jevýva: --Añetehápe kóva oĩ avei hendive kuri, galileaygua voi avei niko.</verse>
				<verse number="60">Pedro katu he'i: --Kuimba'e, ndaikuaái upe eréva. Ha upévove, Pedro oñe'ẽ jave gueteri hína, peteĩ gallo osapukái.</verse>
				<verse number="61">Ha oñembojere Ñandejára Jesucristo oma'ẽ Pedro rehe, ha imandu'a Pedro pe ñe'ẽ Ñandejára Jesucristo he'i va'ekue ichupe rehe: “Pe gallo osapukái mboyve, ko árape, nde eréta mbohapy jevy nda che kuaaiha.”</verse>
				<verse number="62">Ha Pedro osẽ okápe ojahe'o soro.</verse>
				<verse number="63">Ha umi kuimba'e oñangareko va'ekue hína Jesús rehe oñembohory hese ha oinupã ichupe;</verse>
				<verse number="64">ohesajokua, oinupã hova rupi, ha he'i ichupe: --Ere, ¿mávapa nde rovapete ra'e?</verse>
				<verse number="65">Ha heta mba'e tie'ỹ he'ive hikuái ichupe.</verse>
				<verse number="66">Ha ko'ẽma ramo, oñembyaty hikuái upe tetã megua karai kuéra, pa'i ruvicha ha mbo'ehára kuéra, ha ogueraha hikuái Jesúspe pe oñembyatyhápe, ha oporandu ichupe:</verse>
				<verse number="67">--¿Ndépa ha'e pe Cristo? ere oréve. Ha ha'e he'i ichupe kuéra: --Ha'e ramo peẽme ha'eha, nda pe che rerovia mo'ãi;</verse>
				<verse number="68">ha aporandu ramo peẽme, ndapeje mo'ãi chéve terã ndapepoi mo'ãi che hegui.</verse>
				<verse number="69">Opáichavo, ko'ãga guivéma voi ko kuimba'éicha ou va'ekue yvy ári oguapýta Tupã Ñandejára Ipu'akapáva akatúape.</verse>
				<verse number="70">Ha oĩ haguéicha oporandu hikuái ichupe: --¿Aipóramo piko nde Tupã Ñandejára Ra'y? Ha Jesús he'i ichupe kuéra: --Che ha'e, peẽma voi peje haguéicha.</verse>
				<verse number="71">Upérõ ha'e kuéra he'i: --¿Mba'épa ñaikotevẽve oñemombe'u ñandéve? Ñandete voi ñahendupa ramóva ijurúgui.</verse>
			</chapter>
			<chapter number="23">
				<verse number="1">Ha opu'ãmba umi oñembyaty va'ekue, ha ogueraha Jesúspe Pilato rendápe.</verse>
				<verse number="2">Ha oñepyrũ omoĩ vai hikuái ichupe, ha he'i: --Kóvape niko rojuhu ombyaiha ñane retã. He'i nañame'ẽi va'erãha impuesto emperadórpe, ha he'i avei ojehe ha'eha pe Cristo, Rey.</verse>
				<verse number="3">Upérõ Pilato oporandu ichupe: --¿Ndépa ha'e Israelita kuéra Rey? Ha Jesús he'i ichupe: --Upéicha, upe nde ere háicha.</verse>
				<verse number="4">Ha Pilato he'i umi pa'i ruvicha kuéra ha umi géntepe: --Che ndajuhúi mba'eveichagua tembiapo vai ko kuimba'e rehe.</verse>
				<verse number="5">Ha'e kuéra katu he'i jevy jevy: --Omoangekói umi géntepe pe iporombo'épe Judea tuichakue javeve, Galilea guive ko'a peve.</verse>
				<verse number="6">Pilato ohendúvo Galilea réra oporandu pe kuimba'épa galileaygua.</verse>
				<verse number="7">Ha oje'évo ichupe ha'eha, omondo Jesúspe Herodes rendápe, upéva mburuvicha Galiléape ha oĩ avei umiha árape Jerusalénpe.</verse>
				<verse number="8">Herodes, ohechávo Jesúspe, horyete; aréma ohechase hague rehe ichupe, heta mba'e ohendu ra'e oje'éva hese, ha oha'arõva ohecha ichupe ojapo ramo techapyrã.</verse>
				<verse number="9">Ha oporandu ichupe heta mba'e, Jesús katu nde'íri ichupe mba'evete.</verse>
				<verse number="10">Oĩ avei upépe pa'i ruvicha ha mbo'ehára kuéra ha oñeha'ãmbaite ikatu haguéicha omoĩ vai haguã Jesúspe.</verse>
				<verse number="11">Ha Herodes isoldado kuéra ndive ndojapói ichupe mba'evérõ ha oñembohorývo hese omonde rire hese peteĩ ao ojegua ha overapáva, omondo jevy ichupe Pilato rendápe.</verse>
				<verse number="12">Upeha árape Herodes ha Pilato oiko porã jevy oñondive, upe mboyve oiko vai ra'e oñondive.</verse>
				<verse number="13">Upérõ Pilato ohenoiuka umi pa'i ruvicha, ha mburuvicha kuérape, ha pe tetãygua kuérape,</verse>
				<verse number="14">ha he'i ichupe kuéra. --Peru niko chéve ko kuimba'e, peteĩ ombyaíva ramo guáicha ko tetãygua kuérape; ha péina niko che aporandu kuri ichupe pene renondépe, ha ndajuhúi hese mba'eve umi mba'e peẽ pemboyáva hese.</verse>
				<verse number="15">Ha Herodes upéichante avei; ha péina ombou jevy ñandéve. Pehecháma niko ndojapói hague mba'eve ivaíva ikatu vaerã rehe ojejuka.</verse>
				<verse number="16">Upéva rehe, ainupãuka rire apoíta ichugui.</verse>
				<verse number="17">Pilato opoími vaerã ichupe kuéra peteĩ présogui upe arete aja.</verse>
				<verse number="18">Ha umi oñembyaty va'ekue katu oĩ haguéicha osapukaipa ha he'i: --¡Ejuka pévape ha epoi oréve Barrabásgui!</verse>
				<verse number="19">Barrabás ho'a va'ekue cárcelpe opu'ã hague rehe mburuvicha rehe upe ciudádpe ha oporojuka hague rehe.</verse>
				<verse number="20">Ha Pilato opoiségui Jesúsgui, oñe'ẽ jevy ichupe kuéra;</verse>
				<verse number="21">ha'e kuéra katu osapukái hatãve ha he'i: --¡Emosaingo kurusu, emosaingo kurusu rehe!</verse>
				<verse number="22">Ha Pilato he'i ichupe kuéra mbohapyha jevy: --¿Mba'ére piko? ¿Mba'e piko ivaíva ojapo ra'e kóva? Che ndajuhúi hese ojapo hague mba'eve ikatu vaerã rehe ojejuka. Ainupãukáta, ha apoi ichugui.</verse>
				<verse number="23">Ha'e kuéra katu sapukaihápe ojerure jevy jevy oñemosaingo haguã kurusu rehe; ha osapukái hatã hatãve ha hendive kuéra umi pa'i ruvicha kuéra ojejapo peve ichupe kuéra pe oipotáva.</verse>
				<verse number="24">Upémaramo Pilato he'i ojejapo haguã pe ha'e kuéra ojeruréva;</verse>
				<verse number="25">ha opoi ichupe kuéra pe ho'a va'ekue cárcelpe sarambi guasu ha jejukakue rehegui, upévare niko ha'e kuéra ojerure, ha ome'ẽ Jesúspe ipópe kuéra ojapo haguã hese upe ha'e kuéra ojaposéva.</verse>
				<verse number="26">Ha oguerahávo ichupe ojuka haguã ojapyhy hikuái peteĩ kuimba'e Cireneyguápe, hérava Simón, ou va'ekue hína ñugui, ha omoĩ ijape rehe pe kurusu ogueraha haguã Jesús rapykuéri.</verse>
				<verse number="27">Ha oho hapykuéri gente aty guasu ha kuña kuéra ipyahẽ asýva ha ojahe'óva hese.</verse>
				<verse number="28">Jesús katu oñembojere oma'ẽ hese kuéra ha he'i ichupe kuéra: --Kuña kuéra Jerusalengua, ani pejahe'o che rehe; pejahe'o pende jehe kuéra uvei ha pene memby kuéra rehe.</verse>
				<verse number="29">Ou vaerã ára ha he'i vaerã hikuái: “Ipo'aite umi ikatu'ỹva imemby, ha umi hyeguasu'ỹ va'ekue, ha oporomokambu'ỹ va'ekue.”</verse>
				<verse number="30">Upérõ oñepyrũ vaerã he'i umi cérrope: “Pe'a ore ári”; ha umi yvy atýpe: “Ore jaho'i”.</verse>
				<verse number="31">Pe yvyra máta aky rehe ojejapo ramo ko'ã mba'e, ¿pa mba'e ndojejapói chéne pe ipirukuéva rehe?</verse>
				<verse number="32">Ha ogueraha avei Jesús ndive mokõi mba'e vai apoharépe ojuka haguã hendive.</verse>
				<verse number="33">Ha oguahẽma ramo pe Akãngue renda héravape, omosaingo hikuái Jesúspe kurusu rehe, ha umi mba'e vai apoharépe, peteĩ ijakatúa kotyo ha pe ambue ijasu kotyo.</verse>
				<verse number="34">Ha oñemosaingo jave Jesús he'i: --Che Ru, eperdona ichupe kuéra, ndoikuaáiko pe ojapóva. Ha umi soldado oñomboja'o ijaokue rehe, oity rire hese po'a.</verse>
				<verse number="35">Ha pe tetãygua oĩ upépe oma'ẽ hikuái, ha umi mburuvicha jepe oñembohory hese, ha he'i: --Ambue kuérape osalva; tojesalva ojupe voi ha'e ramo añete pe Cristo, Tupã Ñandejára rembiporavopyre.</verse>
				<verse number="36">Umi soldado kuéra avei oñembohory hese, oñemboja hendápe ha oikuave'ẽ ichupe vinagre,</verse>
				<verse number="37">ha he'i ichupe: --Nde ramo judío kuéra Rey, ejesalva nde jupe.</verse>
				<verse number="38">Ha oñemoĩ avei iñakã ári hembiapokue réra, griego, latín ha hebreo ñe'ẽme, he'íva: “Kóva ha'e pe judío kuéra rey.”</verse>
				<verse number="39">Ha umi mba'e vai apohare peteĩva osaingo va'ekue hína, oñe'ẽreity ichupe ha he'i: --Nde ramo pe Cristo, ejesalva nde jupe ha oréve.</verse>
				<verse number="40">Pe ambue katu okorói pe iñirũme ha he'i: --¿Nderekyhyjéinte jepe piko Tupã Ñandejára gui, reime vaíva avei reína?</verse>
				<verse number="41">Ñande niko añetehápe hekoitépe jahasa asy ñaína, hekoviágui ñandéve ñande rembiapo vaikue, ko kuimba'e katu ndojapói mba'eve ivaíva.</verse>
				<verse number="42">Ha he'i Jesúspe: --Nemandu'amíkena che rehe rejúvo ne réinope.</verse>
				<verse number="43">Ha Jesús he'i ichupe: --Añetehápe ha'e ndéve, ko árape reimetaha chendive pe Paraísope.</verse>
				<verse number="44">Asaje pe las doce rupi jave, pytũmbaite sapy'a yvy ape ári ka'aru pe las tres peve.</verse>
				<verse number="45">Pe kuarahy iñypytũmba, ha pe ao pyguasu tupao pegua osoro mbyte rupi.</verse>
				<verse number="46">Upérõ Jesús, hatã osapukaihápe he'i: --Che Ru, nde pópe amoĩ che ánga. Ha upéva he'ipávo omano.</verse>
				<verse number="47">Ha umi soldado ruvicha ohechávo pe ojehu va'ekue, omomba'eguasu Tupã Ñandejárape, he'ívo: --Añetehápe ko kuimba'e imarangatu ra'e.</verse>
				<verse number="48">Ha pe gente aty guasu oĩ va'ekue hína upépe, ohechávo pe ojehu va'ekue, oho upégui ha ojepyti'a nupã ohóvo.</verse>
				<verse number="49">Ha opa umi Jesús kuaaha katu, ha kuña kuéra omoirũ va'ekue ichupe Galilea guive opyta mombyry guive oma'ẽ ko'ã mba'e rehe.</verse>
				<verse number="50">Ha peteĩ karai, upe concilio pegua hérava, José, Arimateaygua, ciudad Judea pegua, karai imba'e porã ha heko marangatúva,</verse>
				<verse number="51">oha'arõva avei pe Tupã Ñandejára reino, noĩri va'ekue umi concilio pegua ñe'ẽme ha hembiapo kuéra ndive;</verse>
				<verse number="52">oho Pilato rendápe, ha ojerure ichupe Jesús retekue rehe.</verse>
				<verse number="53">Ha omboguejy rire pe kurusúgui, oñuã peteĩ savanáme ha omoĩ peteĩ sepultúrape, jejo'opyre itakuápe, avave oñeñotỹ'ỹ haguépe gueteri.</verse>
				<verse number="54">Ñembosako'iha ára upérõ, ha hi'ãguima pe pytu'uha ára.</verse>
				<verse number="55">Ha umi kuña omoirũ va'ekue Jesúspe Galilea guive, oho ha ohecha pe sepultura ha mba'éichapa oñemoĩ ipype pe hetekue.</verse>
				<verse number="56">Ha ou jevy rire hógape kuéra ombosako'i mba'e ryakuã porãita; ha opytu'u hikuái pe pytu'uha árape, Tupã Ñandejára ojapouka haguéicha.</verse>
			</chapter>
			<chapter number="24">
				<verse number="1">Pe semana oñepyrũha árape, ko'etĩ jave, umi kuña ou jevy pe sepultúrape, oguerúvo umi mba'e ryakuã porãita ombosako'i va'ekue; ha ambue kuña kuéra omoirũ ichupe kuéra.</verse>
				<verse number="2">Ha oguahẽvo ojuhu hikuái oñemboapajeréi ra'e pe ita pe sepultura jurúgui;</verse>
				<verse number="3">ha oikévo ipype ndojuhúi Ñandejára Jesús retekue.</verse>
				<verse number="4">Ha oñemondýi ha ndoikuaái jave ha'ekuéra ojapo vaerã, oñemboja sapy'a hendápe kuéra mokõi karia'y ijao mimbipáva;</verse>
				<verse number="5">ha okyhyjégui ha'e kuéra itĩndy ha oma'ẽ yvy rehe, ha umi karia'y he'i ichupe kuéra: --¿Mba'érehe piko peheka omanóva apytépe pe oikovévape?</verse>
				<verse number="6">Ndaipóri ápe, oikove jevýma. Peñemomandu'a pe he'i va'ekue rehe peẽme oĩ ramo gueteri Galiléape,</verse>
				<verse number="7">he'i ramo: Tekotevẽ ko kuimba'éicha ou va'ekue yvy ári oñeme'ẽ kuimba'e kuéra pecador pópe, ha oñemosaingo kurusu rehe ha oikove jevy mbohapy arahápe.</verse>
				<verse number="8">Upérõ ha'e kuéra imandu'a upe iñe'ẽ rehe,</verse>
				<verse number="9">ha ojevy rire pe sepultúragui, omombe'u ko'ã mba'e umi once apóstol ha umi ambue kuérape.</verse>
				<verse number="10">María Magdalena, Juana, ha María Jacobo sy, ha umi kuña hendive kuéra oĩ va'ekue omombe'u ko'ã mba'e hemimbo'e kuérape.</verse>
				<verse number="11">Umi apóstolpe katu ojogua itarováva ñe'ẽme pe iñe'ẽ kuéra, ha ndogueroviái ichupe kuéra.</verse>
				<verse number="12">Opáichavo, Pedro osẽ oho ñaniháme pe sepultúrape, ha oma'ẽ pe hyepýpe ha ohecha umi savana añóntema ha osẽ oho meme hógape, ha ohecharamoite ohóvo pe ojehu va'ekue.</verse>
				<verse number="13">Ha upeha árape hemimbo'e kuérava mokõi oje'ói peteĩ pueblo héravape Emaús, opytáva dos leguas pukumi rupi Jerusaléngui.</verse>
				<verse number="14">Ha oñomongeta ohóvo opa umi mba'e ojehu va'ekue rehe;</verse>
				<verse number="15">ha upéicha oñomongeta ha oporandu jave ohóvo ojupe, Jesús ete voi oñemboja ha oho hendive kuéra.</verse>
				<verse number="16">Ha ohecha ramo jepe ichupe hesa kuéra iñypytũ ichugui kuéra ani haguã oikuaa ichupe.</verse>
				<verse number="17">Ha Jesús oporandu ichupe kuéra: --¿Mba'e piko pe peñe'ẽha oñondive pehóvo? ¿Mba'érehe piko pene mba'embyasy peína?</verse>
				<verse number="18">Ha peteĩ ha'e kuérava, hérava Cleofas, he'i ichupe: --Opavave niko oikuaa pe Jerusalénpe oiko va'ekue. ¿Nde añoite piko reime ra'e upépe reikuaa'ỹ rehe umi mba'e upépe ojehu ramóva?</verse>
				<verse number="19">Ha Jesús he'i ichupe kuéra: --¿Mba'e piko? Ha ha'e kuéra he'i ichupe: --Ha Jesús Nazareno rehegua, ha'e ñemoñe'ẽhára va'ekue, ipu'akáva hembiapokuépe ha iñe'ẽme Tupã Ñandejára ha opa ko tetãygua resápe;</verse>
				<verse number="20">ha mba'éichapa umi pa'i ruvicha ha ore ruvicha kuéra ome'ẽ ojejuka, ha oñemosaingo haguã kurusu rehe.</verse>
				<verse number="21">Ore roha'arõ va'ekue ha'éne haguã Israel salvaharã; ha péina ko'ãga, hi'arietegua, mbohapy araháma ko'ã mba'e ojehu hague.</verse>
				<verse number="22">Ha oime kuña kuéra ore reheguáva ore mondýi va'ekue, ko'ẽ jave oho ra'e hikuái pe sepultúrape,</verse>
				<verse number="23">ha ndojuhúima ramo pe Jesús retekue, he'i hikuái oúvo ohecha hague ángel kuéra he'i va'ekue ichupe kuéra Jesús oikoveha.</verse>
				<verse number="24">Upémaramo oime ore irũ nguérava oho va'ekue pe sepultúrape, ha ojuhu umi kuña kuéra he'i hagueichaite; opáichavo ndohechái Jesúspe.</verse>
				<verse number="25">Upérõ Jesús he'i ichupe kuéra: --¡Ha peẽ tekove ñembotavy, pende py'aratãite perovia haguã umi ñemoñe'ẽhára he'i va'ekue!</verse>
				<verse number="26">¿Na tekotevẽi piko ra'e pe Cristo upéicha ohasa asy raẽ ha upéi oike haguã iglóriape?</verse>
				<verse number="27">Ha oñepyrũ Moisésgui ha umi ñemoñe'ẽhára ñe'ẽnguégui, ha oikuaauka ichupe kuéra opaite umi mba'e Tupã Ñandejára Kuatiañe'ẽ Marangatúpe oje'e va'ekue hese.</verse>
				<verse number="28">Ha oguahẽvo pe pueblo ohohápe, Jesús ojapo ku ohótava ramo guáicha mombyryve.</verse>
				<verse number="29">Ha'e kuéra katu ojoko hikuái ichupe ha he'i jevy jevy ichupe: --Epytána orendive, ka'aruetéma niko, ha kuarahy oikéma. Upémaramo Jesús oike opyta haguã hendive kuéra.</verse>
				<verse number="30">Ha oguapy rire mesápe hendive kuéra, ojapyhy pe pan, ohovasa, ha oipese'ã, ha ome'ẽ ichupe kuéra.</verse>
				<verse number="31">Upévove ojepe'a hesa kuéra, ha oikuaa hikuái ichupe, ha'e katu okañy hesa kuéra renondégui.</verse>
				<verse number="32">Ha he'i hikuái ojupe: --¿Na hendýi piko ra'e ñane corazõ ñande pype oñe'ẽ aja ñandéve pe tapére ha oikuaauka ramo ñandéve pe Tupã Ñandejára Kuatiañe'ẽ Marangatu?</verse>
				<verse number="33">Ha upévove opu'ã hikuái ha oho jevy Jerusalénpe, ha ojuhu umi oncevépe oñembyatyhápe, ha umi hendive kuéra oĩvape,</verse>
				<verse number="34">ha he'i hikuái: --Añetehápe niko Ñandejára Jesucristo oikove jevy ha Simón ohecha ichupe.</verse>
				<verse number="35">Ha ha'e kuéra omombe'u umi mba'e ojehu va'ekue ichupe kuéra pe tapére ha mba'éichapa ha'e kuéra oikuaa ichupe oipese'ãvo pe pan.</verse>
				<verse number="36">Ha ha'e kuéra oñe'ẽ aja ko'ã mba'e rehe, Jesús oñemoĩ mbytépe kuéra ha he'i ichupe kuéra: --Ta pende py'aguapy.</verse>
				<verse number="37">Ha tuicha ñemondỹi ha kyhyje pópe ha'e kuéra oimo'ã ohecha peteĩ espíritu.</verse>
				<verse number="38">Jesús katu he'i ichupe kuéra: --¿Mba'érehe piko peñemondýi? ¿Mba'érehe piko upéicha peimo'ã pende py'apýpe?</verse>
				<verse number="39">Pema'ẽ che po ha che py rehe, che ete vointeha. Pepoko che rehe, ha pehecha, pe espíritu ndaho'ói ha na ikanguéi pehecha háicha che arekoha.</verse>
				<verse number="40">Ha upéa he'ipávo, ohechauka ichupe kuéra ipo ha ipy.</verse>
				<verse number="41">Ha ndogueroviáigui gueteri ha'e kuéra ovy'águi ha ohecharamo etereígui, Jesús he'i ichupe kuéra: --¿Perekópa ko'ápe hi'upyrã?</verse>
				<verse number="42">Ha ha'e kuéra ome'ẽ ichupe peteĩ pira mbichypyre pesengue, ha eíra,</verse>
				<verse number="43">ha ha'e ojapyhy ha ho'u henondépe kuéra.</verse>
				<verse number="44">Ha upéi he'i ichupe kuéra: --Ko'ãva ha'e hína umi mba'e ha'e va'ekue peẽme aime ramo gueteri penendive, tekotevẽ hague oikopa hekoitépe umi mba'e he'íva che rehe pe Moisés ha ñemoñe'ẽhára kuéra kuatiañe'ẽme ha salmo kuérape.</verse>
				<verse number="45">Ha oikuaauka ichupe kuéra pe Tupã Ñandejára Kuatiañe'ẽ Marangatu</verse>
				<verse number="46">ha he'i ichupe kuéra: --Upéicha niko he'i pe Cristo omano ha oikove jevy va'erãha omanóva apytégui mbohapy arahápe,</verse>
				<verse number="47">ha toñemoherakuã hérape arrepentimiento pecado kuéra ñeperdonarã opa tetãme, ha toñeñepyrũ Jerusaléngui.</verse>
				<verse number="48">Peẽ ko'ã mba'e rechahare pemoherakuã haguã.</verse>
				<verse number="49">Ha che amboúta peẽme pe che Ru he'i va'ekue ome'ẽ va'erãha; peẽ katu pepyta ko'a Jerusalén ciudádpe ou peve pende ári pu'aka yvateguigua.</verse>
				<verse number="50">Ha ogueraha ichupe kuéra Betania ypy peve, ha ohupi ipo ha ohovasa ichupe kuéra.</verse>
				<verse number="51">Ha ohovasa aja ichupe kuéra ojei ichugui kuéra ha ojereraha yvágape.</verse>
				<verse number="52">Ha ha'e kuéra omomba'eguasu rire ichupe, oho jevy hikuái Jerusalénpe tuicha vy'a pópe,</verse>
				<verse number="53">ha oĩ tapia tupaópe ogueropurahéi ha omomba'eguasu haguã Tupã Ñandejárape. Amén.</verse>
			</chapter>
		</book>
		<book number="43">
			<chapter number="1">
				<verse number="1">Opaite mba'e oiko ñepyrũ ramo, oĩma va'ekue pe Tupã Ñandejára Ñe'ẽ; ha upe Ñe'ẽ oĩ va'ekue Tupã Ñandejára ndive ha ha'e Tupã Ñandejára voi.</verse>
				<verse number="2">Iñepyrũmbýpe ha'e oĩ va'ekue Tupã Ñandejára ndive.</verse>
				<verse number="3">Ha'e rupi Tupã Ñandejára ojapo va'ekue opaite mba'e; ha mba'evete ndojapói Tupã Ñandejára hese'ỹ.</verse>
				<verse number="4">Ipype voi oĩ va'ekue pe tekove, ha pe tekove voi yvypóra kuéra resapehára.</verse>
				<verse number="5">Ha pe tesapehára omimbi pe pytũnguýpe ha pe pytũ ndaikatúi ombogue pe tesape.</verse>
				<verse number="6">Tupã Ñandejára ombou va'ekue peteĩ kuimba'e hérava Juan, pe oporobautizáva,</verse>
				<verse number="7">upéva ou va'ekue ikuaaporãha ramo, oñe'ẽ haguã pe tesapehára rehe, opavave oguerovia haguã pe ha'e he'íva rupi.</verse>
				<verse number="8">Juan ndaha'éi va'ekue pe tesapehára; peteĩ ikuaaporãhárante oñembou va'ekue oñe'ẽ haguã pe tesapehára rehe.</verse>
				<verse number="9">Pe tesapehára añetegua, ohesapéva opa yvypóra kuérape, oguahẽma va'ekue oúvo ko yvy ári.</verse>
				<verse number="10">Pe Ñe'ẽ oĩma va'ekue yvy ári; ha Tupã Ñandejára ojapo va'ekue ramo jepe ko yvy ha'e rupi, yvypóra kuéra ndoikuaái ichupe.</verse>
				<verse number="11">Ou va'ekue hetã teépe, opáichavo, umi hetãygua kuéra nomoguahẽi ichupe.</verse>
				<verse number="12">Upéicharamo jepe, oĩ va'ekue orecibíva ichupe ha ojerovia va'ekue hese; umívape ome'ẽ oiko haguã ichugui kuéra Tupã Ñandejára ra'y.</verse>
				<verse number="13">Kóva ndojehui va'ekue yvypóra ra'y kuérape ojehu háicha, onacéva yvypóra terã kuimba'e rembipota rupi; umi ichupe orecibívagui uvei oiko Tupã Ñandejára ra'y ete voi.</verse>
				<verse number="14">Ha pe Tupã Ñandejára Ñe'ẽ oiko kuimba'e ramo ha oiko sapy'a va'ekue ñande apytépe, mborayhu ha añetégui henyhẽte. Ore rohecha va'ekue iglória, pe Túva Ra'y peteĩetéva gloria teete.</verse>
				<verse number="15">Juan omoherakuã ichupe ha sapukaihápe he'i: --Kóva ha'e pe kuimba'e che añe'ẽ hague, ha'e ramo pe che rire oúva che mboyvegua rehe, oĩma hague rehe ha'e che anace mboyve.</verse>
				<verse number="16">Ha'e henyhẽte mborayhúgui, ha ome'ẽ ñandéve ichugui, ñande rovasa jevy jevývo.</verse>
				<verse number="17">Tupã Ñandejára niko Moisés rupi ome'ẽ va'ekue pe ley, Jesucristo rupi katu ome'ẽ ñandéve pe mborayhu ha pe añete.</verse>
				<verse number="18">Tupã Ñandejárape máramo avave ndohechái va'ekue; opáichavo, pe Ta'ýra peteĩmí, oĩva Túva corazõ ypypete, oikuaauka va'ekue ñandéve mba'éichapa Ha'e.</verse>
				<verse number="19">Israelita kuéra Jerusalén pegua omondo ramo pa'i ha levita kuéra Juan rendápe oporandu haguã ichupe ha'épa máva, Juan he'i pe añetegua,</verse>
				<verse number="20">he'i ramo: --Che ndaha'éi pe Cristo.</verse>
				<verse number="21">Upéramo oporandu jevy hikuái ichupe: --¿Máva katu piko nde, aipóramo? ¿Nde piko ñemoñe'ẽhára Elías? Ha Juan he'i: --Ndaha'éi. Upéi oporandu hikuái ichupe: --Aipóramo, ¿ndépa ha'e pe ñemoñe'ẽhára roha'arõva roína? Ha Juan he'i: --Ahániri.</verse>
				<verse number="22">Upémaramo he'i hikuái ichupe: --¿Máva katu piko nde, aipóramo? ro'e haguã umi ore mbouhare kuérape. ¿Mba'épa ere nde jehe?</verse>
				<verse number="23">Juan he'i ichupe kuéra: --Che ha'e peteĩ osapukáiva desiértope ñe'ẽ: “Pejapo tape ikarẽ'ỹva Ñandejára peguarã”, he'i haguéicha ñemoñe'ẽhára Isaías.</verse>
				<verse number="24">Umi oho va'ekue oñe'ẽvo Juándive, fariseo kuéra rembijokuái,</verse>
				<verse number="25">oporandu ichupe: --Upéicharamo, ¿piko mba'e rehe reporobautiza, ndaha'éi ramo nde pe Cristo, terã Elías, terã pe ñemoñe'ẽhára?</verse>
				<verse number="26">Juan he'i ichupe kuéra: --Che aporobautiza ýpe; pende apytépe katu oĩ peteĩ peẽ peikuaa'ỹva;</verse>
				<verse number="27">ha'e che mboyve guare, ou ramo jepe che rire. Nda ijái chéve ajora ichupe ipy rehegua sãnte jepe.</verse>
				<verse number="28">Ko'ã mba'e ojehu va'ekue Betábarape, Jordán ysyry mboypýri, upe Juan oporobautiza haguépe hína.</verse>
				<verse number="29">Upe ára ambuépe Juan ohecha Jesúspe oguahẽ ohóvo hendápe, ha he'i: --Kóva ha'e pe Tupã Ñandejára ovecha ra'y oipe'áva yvypóra kuéra pecado.</verse>
				<verse number="30">Kóva ha'e upe che añe'ẽ hague ha'e ramo: “Che rire ou peteĩ kuimba'e che mboyve guaréva, oĩma va'ekue che anace mboyve.”</verse>
				<verse number="31">Che voi ndaikuaái va'ekue ichupe, opáichavo, aporobautiza va'ekue ajúvo ýpe aikuaauka haguã Israelgua kuérape, mávapa ha'e.</verse>
				<verse number="32">Juan he'i avei: --Che ahecha va'ekue pe Espíritu Santo oguejy ramo yvágagui pykasúicha ha opyta hi'ári.</verse>
				<verse number="33">Che ndaikuaái va'ekue gueteri mávapa ha'e; opáichavo, pe che mbou va'ekue aporobautiza haguã ýpe, he'i chéve: “Rehecha vove oguejy pe Espíritu ha opyta peteĩ kuimba'e ári, upéva ha'e pe oporobautizáva Espíritu Sántope.”</verse>
				<verse number="34">Che ahecha va'ekue, ha aikuaauka ha'e ha'eha pe Tupã Ñandejára Ra'y.</verse>
				<verse number="35">Upe ára ambuépe, Juan oĩ jevy mokõi hemimbo'e kuéra ndive</verse>
				<verse number="36">ohasa ramo Jesús upérupi. Ohechávo Juan ichupe, he'i: --Péva ha'e pe Tupã Ñandejára ovecha ra'y.</verse>
				<verse number="37">Umi Juan remimbo'e kuéra mokõi ohendu upéva ha oho Jesús rapykuéri.</verse>
				<verse number="38">Upérõ Jesús oñembojere ha ohecha ohoha hapykuéri ha he'i ichupe kuéra: --¿Mba'e piko peheka? Ha'e kuéra he'i ichupe: --Mbo'ehára, ¿mamo piko nde róga?</verse>
				<verse number="39">Jesús he'i ichupe kuéra: --Peju pehecha. Upémaramo oho hikuái ha ohecha mamópa oiko, ha opyta hikuái upe ára hendive; ka'aru las cuatro rupíguima.</verse>
				<verse number="40">Andrés, Simón Pedro ryvy va'ekue peteĩva umi mokõigui ohendu va'ekue Juánpe ha oho Jesús rapykuéri.</verse>
				<verse number="41">Andrés oho tyke'ýra Simón rekávo raẽvete, ha he'i ichupe: --Rojuhu pe Mesías, --he'iséva pe Cristo.</verse>
				<verse number="42">Ha ogueru ichupe Jesús rendápe. Jesús oma'ẽ hese, ha he'i ichupe: --Nde ha'e Simón, Jonás ra'y, ko'águi rire nde rérata Pedro, --he'iséva ita.</verse>
				<verse number="43">Upe ára ambuépe Jesús ohose Galilea kotyo, ha ojuhu Felípepe ha he'i ichupe: --Eju che moirũ.</verse>
				<verse number="44">Felipe niko Betsaidaygua va'ekue, Andrés ha Pedro ciudad.</verse>
				<verse number="45">Upérõ Felipe oho oheka Natanaélpe, ha he'i ichupe: --Rojuhu pe kuimba'e Moisés ha ñemoñe'ẽhára kuéra oñe'ẽ hague Tupã Ñandejára Kuatiañe'ẽme: Jesús, José ra'y, Nazaretgua.</verse>
				<verse number="46">Natanael katu he'i: --¿Nazaretgua? ¿Ikatu piko Nazarétgui osẽ mba'e iporãva? Felipe he'i ichupe: --Eju ehecha.</verse>
				<verse number="47">Jesús ohechávo Natanaélpe ouha hendápe ohecha haguã ichupe, he'i: --Kóina ápe ou peteĩ Israelita añetetéva, oĩ'ỹva ipype porombotavy.</verse>
				<verse number="48">Upérõ Natanael oporandu Jesúspe: --¿Mba'éicha piko che kuaa? Ha Jesús he'i ichupe: --Che rohecha kuri Felipe ne renói mboyve, reime ramo ku higo máta guýpe.</verse>
				<verse number="49">Natanael he'i ichupe upérõ: --Mbo'ehára, nde niko ha'e Tupã Ñandejára Ra'y; nde ha'e Israel Ruvicha Guasu.</verse>
				<verse number="50">Jesús he'i ichupe: --Ha'e haguére ndéve rohecha hague reime ramo ku higo máta guýpe ¿piko che rerovia? Rehechata tuichave mba'e gueteri katu ko'ãvagui.</verse>
				<verse number="51">He'i avei ichupe Jesús: --Añete ha'e peẽme, peẽ pehechataha yvága ojepe'aha hína ha Tupã Ñandejára ángel kuéra ojupi ha oguejy ramo ko kuimba'éicha ou va'ekue yvy ári jerekuévo.</verse>
			</chapter>
			<chapter number="2">
				<verse number="1">Tres días uperire oiko casamiento Caná pueblo Galilea peguápe. Ha Jesús sy oĩ upépe upe jave,</verse>
				<verse number="2">ha oñeconvida avei Jesús ha hemimbo'e kuéra.</verse>
				<verse number="3">Ha opa sapy'a pe vino oguereko va'ekue hikuái upe casamientorã, ha Jesús sy he'i ichupe: --Opáma ichugui kuéra vino.</verse>
				<verse number="4">Jesús katu he'i ichupe: --Kuñakarai, ¿mba'ére piko ere chéve upéva? Noguahẽi gueteri che hora.</verse>
				<verse number="5">Isy upérõ he'i umi tembijokuái upépe oĩvape: --Pejapókena opa pe ha'e he'íva peẽme.</verse>
				<verse number="6">Oĩ upépe seis itaguigua ý ryru Israelita kuéra oiporúmiva oñemopotĩ haguã ireligión kuérape ojejapo háicha. Ijáva peteĩ teĩme ochenta terã cien litros ý rupi.</verse>
				<verse number="7">Ha Jesús he'i umi tembijokuáipe: --Pemyanyhẽ ýgui umi ý ryru. Ha omyenyhẽte hikuái,</verse>
				<verse number="8">ha upéi Jesús he'i ichupe kuéra: --Ko'ãga penohẽ michĩmí ha peraha pe karuguasu rehe oñangarekóvape. Ha ojapo hikuái upéicha,</verse>
				<verse number="9">ha pe karuguasu rerekua oha'ã pe ý oiko va'ekue ichugui vino, oikuaa'ỹ rehe ha'e mamoguarépa upe vino, oikuaa ramo jepe umi tembijokuái, ko ha'e kuéra voi oguenohẽ va'ekue pe ý pe ý ryrúgui. Upéva rehe pe karuguasu rehe oñangarekóva ohenói pe menarãme,</verse>
				<verse number="10">ha he'i ichupe: --Opavave niko omoĩ pe vino iporãvéva pe karuguasu oñepyrũvo, ha umi oñeconvida va'ekue ho'u heta rire katu omoĩ pe ivaivéva. Nde katu reñongatu pe vino iporãvéva ko'ãga peve.</verse>
				<verse number="11">Ko milagro ypykue rupi, Jesús ojapo va'ekue Caná Galilea peguápe, ohechauka iglória, ha hemimbo'e kuéra ojerovia hese.</verse>
				<verse number="12">Kóva rire Jesús oho pe ciudad Capernaum héravape, ha omoirũ ichupe isy, tyvýra kuéra ha hemimbo'e kuéra; ha opyta hikuái upépe mbovy arami.</verse>
				<verse number="13">Hi'aguĩmagui pe Israelita kuéra arete guasu Pascua, Jesús oho Jerusalén ciudádpe.</verse>
				<verse number="14">Ha upépe ojuhu pe tupaópe umi oñemúvape hína guéi, ovecha ha pykasu rehe. Ambue kuéra katu oguapýva hína ocambia haguã plata umi upépe oguahẽvape.</verse>
				<verse number="15">Jesús ohechávo upéva ojapo peteĩ tukumbo joyvy ha omosẽmba pe tupaógui ichupe kuéra hymba ovecha ha guéi kuéra reheve. Ombojaparo umi plata ocambiáva mesa kuéra ha oitypa iplata kuéra yvýpe;</verse>
				<verse number="16">ha he'i umi pykasu rehe oñemúvape: --¡Peraha ko'ã mba'e ko'águi! Ha ani pejapo che Ru rógagui óga ñeñemuha.</verse>
				<verse number="17">Upérõ hemimbo'e kuéra imandu'a pe Tupã Ñandejára Kuatiañe'ẽ he'íva rehe: “Che mbyai pe che rakate'ỹngue nde róga rehe.”</verse>
				<verse number="18">Upérõ umi Israelita kuéra oporandu ichupe: --¿Mba'e milágropa rehechaukáta oréve roikuaa haguã ijaha ndéve rejapo haguã ko'ã mba'e?</verse>
				<verse number="19">Jesús he'i ichupe kuéra: --Pembyai ko tupao, ha mbohapy arahápe che amopu'ã jevy pyahúne.</verse>
				<verse number="20">Upérõ umi Israelita he'i ichupe: --Cuarenta ý seis años hi'are va'ekue oñemopu'ã haguã ko tupao; ha ¿piko nga'u nde mbohapy arahápe remopu'ãta?</verse>
				<verse number="21">Pe tupao Jesús oñe'ẽ hague niko heténte.</verse>
				<verse number="22">Upéva rehe Jesús oikove jevy ramo omano va'ekue apytégui, hemimbo'e kuéra imandu'a ko he'i va'ekue rehe ha oguerovia pe Tupã Ñandejára Kuatiañe'ẽ ha umi ñe'ẽ Jesús he'i va'ekue ichupe kuéra.</verse>
				<verse number="23">Jesús oĩ ramo Jerusalénpe pe Pascua arete jave, heta oĩ ojerovia va'ekue hese ohechávo umi milagro ha'e ojapóva.</verse>
				<verse number="24">Jesús katu ndojeroviái hese kuéra oikuaágui opavavépe.</verse>
				<verse number="25">Noikotevẽi avave he'i ichupe mba'eichaguápa umi gente, ha'e voi oikuaágui pe yvypóra py'apýpe oĩva.</verse>
			</chapter>
			<chapter number="3">
				<verse number="1">Oĩ va'ekue peteĩ fariseo hérava Nicodemo, Israelita kuéra ruvicha peteĩva.</verse>
				<verse number="2">Upe Nicodemo oho peteĩ pyharépe ohechávo Jesúspe, ha he'i ichupe: --Mbo'ehára, roikuaa niko Tupã Ñandejára ete voi ne mbou hague ore mbo'e haguã, ndaipórigui ikatúva ojapo ko'ã milagro nde rejapóva Tupã Ñandejára oĩ'ỹ ramo hendive.</verse>
				<verse number="3">Upérõ Jesús he'i ichupe: --Añetehápe ha'e ndéve, pe onace jevy pyahu'ỹva, ndaikatúi ohecha pe Tupã Ñandejára reino.</verse>
				<verse number="4">Nicodemo oporandu ichupe: --¿Mba'éicha piko peteĩ kuimba'e tuichapa rire onace jevy pyahúta? ¿Ikatu nga'u piko oike jevy isy retepýpe onace jevy haguã?</verse>
				<verse number="5">Ha Jesús he'i ichupe: --Añetehápe ha'e ndéve, pe onace'ỹva ý ha Espíritugui, ndaikatúi oike Tupã Ñandejára réinope.</verse>
				<verse number="6">Umi onacéva túva kuéra yvypóravagui niko yvypóra; umi onacéva Espíritugui katu espíritu.</verse>
				<verse number="7">Ani reñemondýi ha'e hague rehe ndéve: “Opavave tekotevẽ onace jevy pyahu.”</verse>
				<verse number="8">Pe yvytu niko oipeju oipejusehápe; rehendu pe hyapu, upéicharamo jepe ndereikuaái mamóguipa ou terã mamópa oho. Upéicha avei opa umi onacéva Espíritugui.</verse>
				<verse number="9">Upémaramo Nicodemo oporandu jevy Jesúspe: --¿Mba'éicha piko ikatu oiko upéva?</verse>
				<verse number="10">Jesús he'i ichupe: --Nde niko mbo'ehára herakuã guasúva Israélpe, ha ¿piko ndereikuaái ko'ã mba'e?</verse>
				<verse number="11">Añetéko ha'e ndéve ore roñe'ẽha upe roikuaávagui, ha ro'eha peẽme upe rohecha va'ekue; upéicharamo jepe peẽ ndaperoviái ore ñe'ẽ.</verse>
				<verse number="12">Perovia'ỹ ramo gueteri, añe'ẽ ramo jepe peẽme mba'e ko yvy arigua rehe, ¿piko mba'éicha peroviáta añe'ẽ ramo peẽme mba'e yvága pegua rehe?</verse>
				<verse number="13">‘Avave ndojupíri yvágape, pe oguejy va'ekue upéguinte; pe kuimba'éicha ou va'ekue yvy ári pe yvága peguáva.</verse>
				<verse number="14">Ha Moisés omopu'ã haguéicha yvate pe mbói ra'anga desiértope, upéicha avei pe kuimba'éicha ou va'ekue yvy ári oñemopu'ã vaerã yvate,</verse>
				<verse number="15">opa umi hese ojeroviáva ani haguã oñehundi, oguerekónte haguã uvei pe tekove tapia guarãva.</verse>
				<verse number="16">‘Tupã Ñandejára ohayhu etereígui yvypóra kuérape, ome'ẽ va'ekue Ta'ýra peteĩete, opa umi hese ojeroviáva ani haguã oñehundi, oguereko haguã uvei pe tekove tapia guarã.</verse>
				<verse number="17">Tupã Ñandejára nomboúi Ta'ýrape yvy ári ocondena haguã yvypóra kuérape, ojesalvánte haguã uvei ha'e rupi.</verse>
				<verse number="18">‘Pe ojeroviáva Tupã Ñandejára Ra'y rehe, noñecondenái; pe ojerovia'ỹva katu, oñecondenáma, ndojeroviái hague rehe pe Tupã Ñandejára Ra'y peteĩetéva rehe.</verse>
				<verse number="19">Umi ojerovia'ỹva oñecondena, pe tesapeha ou ramo jepe yvy ári ha'e kuéra oiporavógui pe pytũ pe tesapeha rangue, hembiapo vaígui.</verse>
				<verse number="20">Opa umi ojapóva ivaíva ndohayhúi pe tesapeha, ha noñemo'aguĩséi pe tesapehágui ani haguã ojehecha pe hembiapo vaikue.</verse>
				<verse number="21">Pe añetegua ojapóva katu oñemo'aguĩ pe tesapehágui, ojehecha haguã Tupã Ñandejára oiha opa upe ha'e ojapóvape.</verse>
				<verse number="22">Ko'ã mba'e rire Jesús oho hemimbo'e kuéra ndive Judéape ha opyta sapy'a upépe hendive kuéra ha oporobautiza.</verse>
				<verse number="23">Juan oporobautiza avei upe jave Enónpe, Salim ypýpe, hetágui ý upépe; ha umi gente oguahẽ ha ojebautizauka.</verse>
				<verse number="24">Ko'ã mba'e oiko Juan oñemondo mboyve cárcelpe.</verse>
				<verse number="25">Upérõ oĩ Juan remimbo'e kuérava ojuavy va'ekue Israelita kuérava ndive pe ñemopotĩ ireligión kuéra rehegua rehe.</verse>
				<verse number="26">Ha oho hikuái he'i Juánpe: --Mbo'ehára, ku oĩ va'ekue nendive Jordán ysyry mboypýri, ku nde reñe'ẽ porã hague oréve hese, ko'ãga oime oporobautiza ha ojehopa hapykuéri.</verse>
				<verse number="27">Upérõ Juan he'i ichupe kuéra: --Pe máva ikatu oguereko pe Tupã Ñandejára ome'ẽ va'ekue ichupe mante.</verse>
				<verse number="28">Peẽ voi che rendu va'ekue ha'e ramo che ndaha'eiha pe Cristo, peteĩ henonderã oñembou va'ekuénte.</verse>
				<verse number="29">Mendahápe niko pe menarã pe hembirekorãva; ha pe menarã rayhupára oĩva upépe ha ohendúva ichupe, ovy'a ohendu ramo ichupe oñe'ẽ. Upéicha avei ko'ãga che avy'a.</verse>
				<verse number="30">Ha'e niko oñembotuicha tuichave vaerã ohóvo, che katu añemomichĩ michĩve vaerã ahávo.</verse>
				<verse number="31">Pe ou va'ekue yvágagui, oĩ opavave ári. Pe yvy arigua katu yvypóra ha yvy arigua rehe oñe'ẽ. Pe yvágagui ou va'ekue katu oĩ opavave ári,</verse>
				<verse number="32">ha oñe'ẽ pe ohecha ha ohendu va'ekue rehe; upéicharamo jepe avave nohendúi ichupe.</verse>
				<verse number="33">Oime ramo ohendúva ichupe, upéva omoañete pe Tupã Ñandejára he'íva;</verse>
				<verse number="34">pe Tupã Ñandejára ombou va'ekue oñe'ẽgui pe Tupã Ñandejára ñe'ẽ teete voi, ha Tupã Ñandejára ome'ẽ va'ekue ichupe Ijespíritu takate'ỹ'ỹ rehe.</verse>
				<verse number="35">Pe Túva ohayhu pe Ta'ýrape, ha opaite mba'e omoĩ va'ekue ipoguýpe.</verse>
				<verse number="36">Pe ojeroviáva pe Ta'ýra rehe oguerekóma pe tekove tapia guarãva; pe ojeroviase'ỹva pe Ta'ýra rehe katu, ndoguereko mo'ãi upe tekove, ohupity vaerã uvei pe Tupã Ñandejára castigo ipohyietéva.</verse>
			</chapter>
			<chapter number="4">
				<verse number="1">Fariseo kuéra ohendu Jesús hemimbo'e hetave ha oporobautiza hetave hague Juan Bautístagui,</verse>
				<verse number="2">ndaha'éi ramo jepe Jesús pe oporobautizáva, hemimbo'e kuérante.</verse>
				<verse number="3">Jesús oikuaa vove upéva, osẽ Judéagui oho jevy haguã Galiléape,</verse>
				<verse number="4">ha oho kuévo ohasa vaerã Samaria rupi.</verse>
				<verse number="5">Ha upéicha Jesús oguahẽ peteĩ pueblo Samaria peguápe Sicar héravape, pe yvy Jacob oheja va'ekue ta'ýra Josépe ypýpe.</verse>
				<verse number="6">Upépe oĩ ku Jacob ykua hérava; ha Jesús ikane'õgui oguata hague, oguapy pe ykua ypýpe. Asajepytete javéma.</verse>
				<verse number="7">Upe jave oguahẽ peteĩ kuña Samariaygua oguenohẽ haguã ý upe ykuágui, ha Jesús he'i ichupe: --Eme'ẽmona chéve nde ymi.</verse>
				<verse number="8">Jesús remimbo'e kuéra oje'ói ra'e puéblope ojoguávo hembi'urã kuéra.</verse>
				<verse number="9">Upérõ pe kuña Samariaygua he'i Jesúspe: --¿Mba'éicha rupi piko nde Israelítava rejerure chéve ý ko che Samariayguáva? (Israelita kuéra noñe'ẽvai Samariaygua ndive.)</verse>
				<verse number="10">Upérõ Jesús he'i ichupe: --Reikuaa rire pe Tupã Ñandejára ome'ẽva, ha mávapa pe ojeruréva ndéve ý, katuete nde rejerure vaerã mo'ã chéve, ha che ame'ẽ vaerã mo'ã ndéve ý oikovéva.</verse>
				<verse number="11">Pe kuña he'i Jesúspe: --Karai, ndererekói niko mba'épepa renohẽnte jepe haguã pe ý, ha pe ykua ipypuku. ¿Mamógui piko renohẽta pe ý oikovéva?</verse>
				<verse number="12">Ore ru ypykue Jacob niko oheja va'ekue oréve ko ykua, ha'ete voi hoy'u hague, ha ta'ýra kuéra ha hymba kuéra hoy'u hague avei. ¿Nde piko mba'eguasuve nga'u ichugui?</verse>
				<verse number="13">Jesús he'i ichupe: --Opa hoy'úva ko ý kóvagui, ijyuhéi jevy;</verse>
				<verse number="14">pe hoy'úva pe ý che ame'ẽvagui ichupe katu máramo nda ijyuheivéima vaerã. Pe ý che ame'ẽva ichupe oikótagui peteĩ yvu opupu vaerã ipype tekove apyre'ỹ meve guarã.</verse>
				<verse number="15">Upérõ pe kuña he'i ichupe: --Karai, eme'ẽna chéve upe ý upéva anivéma haguã che yuhéi, terã tekotevẽve aju ko ykuápe ý piári.</verse>
				<verse number="16">Jesús he'i ichupe: --Tereho ehenói ne ménape, ha eju ko'ápe.</verse>
				<verse number="17">Pe kuña he'i Jesúspe: --Na che ménai. Jesús upérõ he'i ichupe: --Ere porã erévo na ne menaiha;</verse>
				<verse number="18">cinco ména rereko va'ekue, ha pe ko'ãga rerekóva ndaha'éi ne ména. Kóva añete ere.</verse>
				<verse number="19">Upéva ohendúvo pe kuña he'i Jesúspe: --Karai, ahecha niko nde ñemoñe'ẽharaha.</verse>
				<verse number="20">Ore ypykue samaritano kuéra niko omomba'eguasu va'ekue Tupã Ñandejárape ko cerro kóvape, peẽ Israelita kuéra katu niko peje Jerusalénpe oñemomba'eguasu va'erãha ichupe.</verse>
				<verse number="21">Jesús he'i ichupe: --Che rerovia, nde kuña, ou va'erãha ára peẽ pemomba'eguasu haguã pe Túvape tekotevẽ'ỹ rehe peju ko cerro kóvape terã peho Jerusalénpe.</verse>
				<verse number="22">Peẽ samaritano kuéra niko pemomba'eguasu Tupã Ñandejárape peikuaa'ỹ rehe ichupe; ore Israelita kuéra katu romomba'eguasu ha roikuaa ichupe; pe salvación oúgui Israelita kuéragui.</verse>
				<verse number="23">Opáichavo, oguahẽ pe ára, ha ko'ãgama voi, umi añetehápe omomba'eguasúva pe Túvape omomba'eguasu haguã ichupe ipy'apýpe ha añete háicha. Tupã Ñandejára niko oipota ta upéicha umi ichupe omomba'eguasúva.</verse>
				<verse number="24">Tupã Ñandejára niko Espíritu, ha umi omomba'eguasúva ichupe omomba'eguasu vaerã ichupe ipy'apýpe ha añete háicha.</verse>
				<verse number="25">Pe kuña he'i Jesúspe: --Che aikuaa ou va'erãha pe Mesías, pe Cristo; ha ha'e ou ha'ára, oikuaauka vaerã oréve opa mba'e.</verse>
				<verse number="26">Jesús he'i ichupe: --Upe Cristo niko che, añe'ẽva aína ndéve.</verse>
				<verse number="27">Upe jave oguahẽ hemimbo'e kuéra ha ohecharamoite hikuái oñe'ẽ rehe hína kuña ndive. Opáichavo, mavavéva noporandúi ichupe mba'épa oipota, terã mba'érehepa oñemongeta hendive.</verse>
				<verse number="28">Upérõ pe kuña oheja ikambuchi ha oho meme upe puéblope ha he'i umi géntepe:</verse>
				<verse number="29">--Peju pehecha peteĩ kuimba'e he'ipaitéva chéve opa che ajapo va'ekue. ¿Ndaha'éi pipoko kóva pe Cristo?</verse>
				<verse number="30">Upérõ osẽ hikuái upe puéblogui ha oho Jesús rendápe.</verse>
				<verse number="31">Upéva aja Jesús remimbo'e kuéra ojerure jevy jevy ichupe, he'ívo: --Mbo'ehára, ekarúna michĩmínte jepe.</verse>
				<verse number="32">Jesús katu he'i ichupe kuéra: --Oiméko che areko ha'u vaerã, peẽ ndapeikuaávai.</verse>
				<verse number="33">Umi hemimbo'e kuéra upérõ oñepyrũ oporandu ojupe kuéra: --¿Oime pipoko ogueru va'ekue ichupe ho'u vaerã ra'e?</verse>
				<verse number="34">Jesús katu he'i ichupe kuéra: --Che rembi'u niko kóva: tajapo pe che mbou va'ekue rembipota, ha tajapopa hembiapoukapy.</verse>
				<verse number="35">Peẽ niko tapia peje: “Oĩ gueteri cuatro meses oñembyaty haguã pe ñemitỹngue”; che katu ha'e peẽme: Pema'ẽ umi kogaty rehe otyarõmbamaha oñembyaty haguã.</verse>
				<verse number="36">Pe omba'apóvape ñemitỹngue ñembyatýpe oñeme'ẽ hembiapokue repy, ha pe ñemitỹngue oñemono'õva niko pe tekove tapia guarã, pe oñemitỹva ha pe ñemitỹngue ombyatýva ovy'a haguã oñondive.</verse>
				<verse number="37">Añetégui pe ñe'ẽ he'íva: “Peteĩ niko pe oñemitỹva, ha ambue katu pe ñemitỹngue ombyatýva.”</verse>
				<verse number="38">Che pomondo va'ekue peẽme peimono'õvo peñemitỹ'ỹ haguépe; ambue kuéra omba'apo va'ekue ha peẽ katu pemono'õ pe hembiapo kuerakue.</verse>
				<verse number="39">Heta upe Samaria puebloygua ojerovia va'ekue Jesús rehe pe kuña he'i va'ekue ichupe kuéra rupi, he'i ramo: “He'ipaite chéve pe che ajapo va'ekue.”</verse>
				<verse number="40">Upéicha rupi umi samaritano oho ramo ha ojerure ichupe opyta haguã hendive kuéra, Jesús opyta upépe dos días.</verse>
				<verse number="41">Ha hetave oĩ upéi ojerovia va'ekue hese ohendúvo pe ha'ete voi he'íva;</verse>
				<verse number="42">ha upérõ he'i hikuái pe kuñáme: --Ko'ãga katu roguerovia, ndaha'éi upe nde ere va'ekue rehe añónte oréve, orete voi rohendúma hague rehe ichupe, ha roikuaa ha'eha añete pe Cristo, yvypóra kuéra Salvador.</verse>
				<verse number="43">Dos días uperire, Jesús osẽ Samáriagui ha oho Galilea kotyo.</verse>
				<verse number="44">Jesús voi he'i haguéicha pe ñemoñe'ẽhára ndojejapoiha mba'eve ramo hetãme.</verse>
				<verse number="45">Oguahẽvo Galiléape, umi upe pegua omoguahẽ ichupe torypápe, ha'e kuéra ohógui avei Pascua aretehápe Jerusalénpe, ha ohecha ra'e hikuái opa umi mba'e Jesús ojapo va'ekue upe arete árape.</verse>
				<verse number="46">Uperire Jesús ou jevy Caná Galilea peguápe, upe ojapo haguépe ýgui vino. Ha pe ciudad Capernaum héravape oĩ peteĩ mburuvicha oguerekóva peteĩ ta'ýra hasýva.</verse>
				<verse number="47">Oikuaa vove pe mburuvicha Jesús oguahẽ hague Judéagui ha oĩ jevymaha Galiléape, oho hendápe ha ojerure ichupe ohomi haguã hógape ha omonguerami haguã pe ta'ýrape, oĩva hína omano haguãicha.</verse>
				<verse number="48">Upérõ Jesús he'i ichupe: --Peẽ pehecha'ỹ ramo milagro oporomondýiva ndaperovia mo'ãi.</verse>
				<verse number="49">Pe mburuvicha katu he'i ichupe: --Karai, pya'éna eju che ra'y omano mboyve.</verse>
				<verse number="50">Jesús upérõ he'i ichupe: --Terehónte, oikovéta nde ra'y. --Pe kuimba'e oguerovia pe Jesús he'i va'ekue ichupe ha oho.</verse>
				<verse number="51">Ha oguahẽvo ohóvo hógape, hembiguái kuéra osẽ ohuvaitĩ ichupe ha he'i hikuái ichupe: --Oikovéta nde ra'y.</verse>
				<verse number="52">Upérõ oporandu ichupe kuéra mba'e hora rupípa pe ta'ýra oñepyrũ ra'e oñeñandu porãve, ha he'i hikuái ichupe: --Kuehe ka'aru la una ramo opoi ichugui pe akãnundu.</verse>
				<verse number="53">Pe mitã ru upérõ ohechakuaa upe javete Jesús he'i hague ichupe: “Nde ra'y oikovéta”; ha ojerovia Jesús rehe ha'e ha opa hogaygua kuéra.</verse>
				<verse number="54">Ko milagro Jesús ojapo va'ekue oho jevy ramo Judéagui Galiléape, niko mokõiháma ojapo.</verse>
			</chapter>
			<chapter number="5">
				<verse number="1">Ko'ã mba'e rire Jesús oho jevy Jerusalénpe Israelita kuéra arete peteĩme.</verse>
				<verse number="2">Upépe, pe Ovecha kuéra rokẽ hérava ypýpe oĩ peteĩ ý renda hebreo ñe'ẽme hérava Bete da, oguerekóva cinco ogaguy'i.</verse>
				<verse number="3">Upépe oĩmiva heta hasýva: ohecha'ỹva, ikarẽva ha ijapáva oha'arõva omýi pe ý.</verse>
				<verse number="4">Oguejýmigui sapy'a py'a peteĩ ángel pe ý rendápe ha omomýi pe ý, ha pe oguejy raẽva pe ý oñemomýi rire okuera oimeraẽva mba'asy oguerekóvagui.</verse>
				<verse number="5">Oĩ upépe peteĩ kuimba'e ojapómava treinta ý ocho años hasy hague.</verse>
				<verse number="6">Jesús ohechávo ichupe oñeno hína, ha ohechakuaávo aréma oiha upéicha, oporandu ichupe: --¿Rekuerasépa?</verse>
				<verse number="7">Pe hasýva he'i ichupe: --Karai, ndarekói niko avave che moinge vaerã pe ýpe oñemomýi jave. Aikéta jave jepi ou ambue itenondéva che hegui.</verse>
				<verse number="8">Jesús he'i ichupe: --Epu'ã, ehupi nde rupa ha tereho.</verse>
				<verse number="9">Upevovete pe kuimba'e okuera, ohupi hupa ha oguata. Ha pytu'uha áragui hína,</verse>
				<verse number="10">Israelita kuéra he'i pe okuera va'ekuépe: --Pytu'uha ára hína, ndaikatúi reraha nde rupa.</verse>
				<verse number="11">Pe kuimba'e katu he'i ichupe kuéra: --Pe che monguera va'ekue he'i chéve: “Ehupi nde rupa ha tereho.”</verse>
				<verse number="12">Upémaramo oporandu hikuái ichupe: --¿Mávapa upe he'i va'ekue ndéve: “Ehupi nde rupa ha tereho”?</verse>
				<verse number="13">Ha pe kuimba'e ndoikuaái mávapa ra'e pe omonguera va'ekue ichupe, oĩgui kuri upépe heta gente ha Jesús ohóma upégui.</verse>
				<verse number="14">Upéi Jesús ojuhu ichupe tupaópe, ha he'i ichupe: --Ema'ẽ, ko'ãga ne resãima ramo kena anivétei repeca ani haguã ojehu ndéve ivaivéva.</verse>
				<verse number="15">Pe kuimba'e upérõ oho ha omombe'u umi Israelítape Jesusha pe omonguera va'ekue ichupe.</verse>
				<verse number="16">Ha Jesús ojapo hague rehe ko'ã mba'e pytu'uha árape, Israelita kuéra opersegui ichupe ha ojukase.</verse>
				<verse number="17">Jesús katu he'i ichupe kuéra: --Che Ru araka'eve ndopoíri hembiapógui, ha upéva rehe che amba'apo avei.</verse>
				<verse number="18">Upéva rehéma katu umi Israelita ojukase Jesúspe, ojapo hague rehe pytu'uha árape ikatu'ỹva ojejapo, ha hi'arieteve oñembojoja Tupã Ñandejára rehe he'ípype Tupã Ñandejára Túva eteha voi.</verse>
				<verse number="19">Jesús upéramo he'i ichupe kuéra: --Añetehápe ha'e peẽme pe Tupã Ñandejára Ra'y ndaikatuiha ojapo mba'eve ojehegui rei; pe ohecháva Túvape ojapo mante. Opa pe Túva ojapóva, ojapo avei pe Ta'ýra.</verse>
				<verse number="20">Pe Túva niko ohayhu pe Ta'ýrape he ohechauka ichupe opa ha'e ojapóva; ha ohechauka vaerã gueteri ichupe mba'eguasuve, pene mondýi vaerã.</verse>
				<verse number="21">Pe Túva omopu'ã háicha omano va'ekue ha omoingove jevy, pe Ta'ýra avei omoingove umi ha'e omoingovesévape.</verse>
				<verse number="22">Ha pe Túva ndojuzgái avavépe, Ta'ýrape uvei ome'ẽmba autoridad oporojuzga haguã,</verse>
				<verse number="23">opavave omomba'eguasu haguã pe Ta'ýrape omomba'eguasu háicha pe Túvape. Pe Ta'ýrape omomba'eguasu'ỹva nomomba'eguasúi pe Túva imbouharépe.</verse>
				<verse number="24">‘Añetehápe ha'e peẽme: Pe ohendúva upe che ha'éva, ha ojeroviáva pe che mbou va'ekue rehe, oguerekóma tekove tapia guarã; noñecondena va'erãi, ohasáma manógui tekovépe.</verse>
				<verse number="25">Añetehápe ha'e peẽme, oguahẽha ára, ha ko'ãgamaha voi, umi omanóva ohendu va'erãha pe Tupã Ñandejára Ra'y porohenói; ha umi iñe'ẽrendúva ichupe oikovéta.</verse>
				<verse number="26">Pe Túva oikove háicha ojehegui voi, upéicha avei ome'ẽ pe Ta'ýrape oikove haguã ojehegui voi;</verse>
				<verse number="27">ha ome'ẽ ichupe autoridad oporojuzga haguã, ha'e Kuimba'e Ra'ýicha yvy ári ou hague rehe.</verse>
				<verse number="28">Aníketei pehecharamo kóva, oguahẽ vaerã gueteri ára ha umi omanóva oĩva oñeñotỹ haguépe, ohendu vaerã avei iporohenói,</verse>
				<verse number="29">ha osẽ vaerã pe oñeñotỹ haguégui. Umi hembiapo porã va'ekue oikove jevy vaerã tapia guarã; umi hembiapo vai va'ekue katu, oikove jevy ha oñecondena vaerã.</verse>
				<verse number="30">‘Che che jeheguínte ndaikatúi ajapo mba'eve. Che aporojuzga Tupã Ñandejára he'i háicha chéve, ha aporojuzga hekopete, ndahekáigui che rembipota, pe che Ru che mbou va'ekue rembipotánte uvei.</verse>
				<verse number="31">Che añe'ẽ porã rire che jehe pe ha'éva mba'everã vaerã mo'ã.</verse>
				<verse number="32">Upéva rangue katu oime ambue oñe'ẽ porãva che rehe, ha che aikuaa upe ha'e he'íva añeteha.</verse>
				<verse number="33">Peẽ peporanduka va'ekue Juan Bautístape, ha upe ha'e he'i va'ekue añetegua.</verse>
				<verse number="34">Upéicharamo jepe ndaha'éi che aikotevẽva katuetei yvypóra he'íva rehe che rehe; ha'énte peẽme ikatu haguã pejesalva.</verse>
				<verse number="35">Juan niko ku tesapeha hendýva ha oporohesapévaicha va'ekue, ha peẽ pevy'ase sapy'ami va'ekue pe iporohesape rendýpe.</verse>
				<verse number="36">Che katu areko oñe'ẽ porãvéva che rehe pe Juan he'i va'ekuégui. Umi mba'e che ajapóva, umi mba'e che Ru ojapouka va'ekue voi chéve, umíva ohechauka sakã porã añetehápe che Ru che mbou hague.</verse>
				<verse number="37">Pe che Ru che mbou va'ekue oñe'ẽ avei che rehe, peẽ araka'eve napehendúi ramo jepe iñe'ẽ terã ndapehechái ramo jepe ichupe.</verse>
				<verse number="38">Peẽ katu napemomba'éi pe iñe'ẽ ndaperoviáigui pe Túva ete voi ombou va'ekuépe.</verse>
				<verse number="39">Peẽ niko peñembo'euka porã pe Tupã Ñandejára Kuatiañe'ẽ rehe, peimo'ãgui ipype pejuhutaha pe tekove tapia guarãva; opáichavo, pe Tupã Ñandejára Kuatiañe'ẽ oñe'ẽ ramo jepe che rehe,</verse>
				<verse number="40">peẽ ndapejuséi che rendápe pereko haguã pe tekove tapia guarãva.</verse>
				<verse number="41">‘Che ndaipotái pe ñemomba'eguasu oúva yvypóragui.</verse>
				<verse number="42">Ha upéi avei poikuaa peẽme ha aikuaa ndapehayhuiha Tupã Ñandejárape.</verse>
				<verse number="43">Che aju va'ekue che Ru rérape ha peẽ nda che recibíri; ambue ou ramo héra teépe upévape katu perecibíne.</verse>
				<verse number="44">¿Mba'éicha piko ikatúta perovia peẽ peñomomba'eguasu ramo peẽ oñondive, ha napemomba'éi pe ñemomba'eguasu oúva pe Tupã Ñandejára ha'eñoiténte añetévagui?</verse>
				<verse number="45">Aníke peimo'ã che pomoĩ vaitaha che Ru renondépe; pe pene moĩ vaíva niko Moisés ete voi, upe peẽ pejeroviaha.</verse>
				<verse number="46">Peẽ perovia rire pe Moisés omoĩ va'ekue kuatia rehe, pejerovia vaerã mo'ã avei che rehe, Moisés omoĩgui che rehegua kuatia rehe.</verse>
				<verse number="47">Ha perovia'ỹ ramo pe ha'e omoĩ va'ekue kuatiápe, ¿piko mba'éicha peroviáta upe che ha'éva peẽme?</verse>
			</chapter>
			<chapter number="6">
				<verse number="1">Ko'ã mba'e rire, Jesús oho Galilea lago mboypýri, hérava avei lago Tiberias.</verse>
				<verse number="2">Heta gente oho hapykuéri ohechágui umi milagro ojapóva omonguerávo umi hasývape.</verse>
				<verse number="3">Ha ojupi Jesús peteĩ cérrope ha oguapy upépe hemimbo'e kuéra ndive.</verse>
				<verse number="4">Hi'aguĩma upéramo Pascua, Israelita kuéra arete.</verse>
				<verse number="5">Oma'ẽ Jesús ha ohechávo heta gente ouha hapykuéri, he'i Felípepe: --¿Mamóguipa jajoguáta tembi'u ko'ã genteta peguarã?</verse>
				<verse number="6">He'i upéva ohecha haguã mba'épa he'i Felipe, Jesús voi oikuaa porãgui pe ojapótava.</verse>
				<verse number="7">Upérõ Felipe he'i ichupe: --Doscientos denarios repy pan ndohupity mo'ãi ipesenguemínte jepe ho'u haguã peteĩ teĩ.</verse>
				<verse number="8">Upérõ Andrés, Simón Pedro ryvy, hemimbo'éva avei, he'i ichupe:</verse>
				<verse number="9">--Oime ko'ápe peteĩ mitãkuimba'e oguerekóva cinco pan cebadaguigua ha mokõi pira; upéicharamo jepe, ¿piko mba'e upéva ko genteta peguarã?</verse>
				<verse number="10">Jesús upéramo he'i: --Peje umi géntepe toguapy. Kapi'ipe porã upépe, ha oguapy hikuái cinco mil kuimba'e rupi.</verse>
				<verse number="11">Upéi Jesús ojapyhy ipópe umi pan ha ome'ẽ rire las gracias Tupã Ñandejárape, ome'ẽ hemimbo'e kuérape, ha hemimbo'e kuéra ome'ẽ umi gente oguapy va'ekue hínape. Upéicha avei ojapo umi pira reheve oipota háicha hikuái.</verse>
				<verse number="12">Ha hyvatãmbáma ramo katu Jesús he'i hemimbo'e kuérape: --Pembyaty umi ipesengue hemby va'ekue, ani haguã oñehundi mba'eve.</verse>
				<verse number="13">Ha ombyatývo omohenyhẽ hikuái ipesenguégui doce ajaka umi cinco pan cebadaguigua hemby va'ekue okarupa rire hikuái.</verse>
				<verse number="14">Umi gente ohechávo pe milagro Jesús ojapo va'ekue, he'i hikuái: --Añetehápe, ko kuimba'e kóva ha'e hína pe ñemoñe'ẽhára ou vaerã va'ekue ko yvy ári.</verse>
				<verse number="15">Jesús katu ohechakuaa ha'e kuéra oguerahase hague ichupe mbaretépe omboguapy haguã mburuvicha guasu ramo, ha oho jevy ojupi upe cérrope ha'eño.</verse>
				<verse number="16">Pyharévoma Jesús remimbo'e kuéra oje'ói pe lago kotyo,</verse>
				<verse number="17">ha ojupi hikuái peteĩ bárcope ha ohasa pe lago mboypýri oguahẽ haguã Capernaúme. Pytũmbáma ha Jesús noguahẽi gueteri hendápe kuéra.</verse>
				<verse number="18">Ha oñepyrũ sapy'a oipeju peteĩ yvytu neratãva, ha omopu'ã pe ý.</verse>
				<verse number="19">Ha oho rire hikuái cinco terã seis kilómetros rupi, ohecha sapy'a Jesúspe oguataha oúvo pe ý ape ári ha oñemo'aguĩha pe bárcogui ha okyhyje joa hikuái.</verse>
				<verse number="20">Jesús katu he'i ichupe kuéra: --¡Ani pekyhyje, chénteko!</verse>
				<verse number="21">Upémaramo ha'e kuéra torypápe oheja ichupe oike pe bárcope, ha sapy'aitépe oguahẽ hikuái pe ohohápe.</verse>
				<verse number="22">Upe ára ambuépe umi gente oĩ gueteri pe lago mboypýri. Ha ohechakuaa hikuái Jesús remimbo'e kuéra oje'ói hague ha'e kuéra añó pe barco peteĩete oĩ va'ekuépe ha Jesús ndohói hague hendive kuéra.</verse>
				<verse number="23">Upéva aja katu oĩ ambue barco kuéra oguahẽ va'ekue pe ciudad Tiberias héravagui pe pan ho'u hague hikuái ypýpe Ñandejára Jesús ome'ẽ rire las gracias Tupã Ñandejárape.</verse>
				<verse number="24">Ha umi gente ohechávo Jesús ha hemimbo'e kuéra ndaipóri hague, ojupi hikuái umi bárcope ha oho meme Capernaúme hekávo.</verse>
				<verse number="25">Oguahẽvo ha'e kuéra pe lago mboypýri ojuhu hikuái Jesús rehe ha oporandu ichupe: --Mbo'ehára, ¿araka'e piko reguahẽ ko'ápe ra'e?</verse>
				<verse number="26">Jesús katu he'i ichupe kuéra: --Añetehápe ha'e peẽme, peẽ che rekaha pene ryvatã hague rehe upe pomongaru ramo, ha ndaha'éi peikuaa hague rehe mba'épa he'ise umi milagro pehecha va'ekue.</verse>
				<verse number="27">Anína pemba'apo pe tembi'u opa vaerã rehe, pemba'apóna pe tembi'u opa'ỹva ha pene moingove vaerã tapia guarã rehe uvei. Upéva ha'e pe tembi'u che, Kuimba'éicha aju va'ekue yvy ári, ame'ẽ vaerã peẽme, Tupã Ñandejára, che Ru, ome'ẽgui chéve autoridad upevarã.</verse>
				<verse number="28">Upéramo oporandu hikuái ichupe: --¿Mba'épa rojapo vaerã rojapo haguã umi mba'e Tupã Ñandejára ojeruréva?</verse>
				<verse number="29">Jesús he'i ichupe kuéra: --Tupã Ñandejára oipota pejerovia pe ha'e ombou va'ekue rehe.</verse>
				<verse number="30">Upéramo oporandu hikuái ichupe: --¿Mba'e hechapyrã ikatúne rehechauka oréve ikatu haguãicha rohecha ha roguerovia? ¿Mba'e nde rejapo?</verse>
				<verse number="31">Ore ypykuéra ohecha va'ekue milagro ho'u ramo pe maná pe desiértope, Tupã Ñandejára Kuatiañe'ẽ he'i háicha: “Tupã Ñandejára ome'ẽ va'ekue ichupe kuéra pan yvága pegua ho'u haguã.”</verse>
				<verse number="32">Jesús katu he'i ichupe kuéra: --Añetehápe ha'e peẽme: Ndaha'éi Moisés pe ome'ẽ va'ekue peẽme pe pan yvága pegua, che Rúnte pe ome'ẽva peẽme pe pan yvága pegua añetéva.</verse>
				<verse number="33">Pe Tupã Ñandejára pan niko pe oguejy va'ekue yvágagui ha omoingovéva yvypóra kuérape.</verse>
				<verse number="34">Upéramo he'i hikuái ichupe: --Karai, eme'ẽ tapiána oréve upe pan.</verse>
				<verse number="35">Ha Jesús he'i ichupe kuéra: --Che ha'e pe pan oporomoingovéva. Pe oúva che rendápe, máramo na iñembyahýi va'erãi; ha pe ojeroviáva che rehe, máramo nda ijyuhéi va'erãi.</verse>
				<verse number="36">Opáichavo, ha'éma haguéicha peẽme, che recha ramo jepe, ndapejeroviái che rehe.</verse>
				<verse number="37">Opa umi che Ru ome'ẽva chéve, ou che rendápe; ha namosẽi chéne umi oúvape che rendápe.</verse>
				<verse number="38">Che ajúgui yvágagui ajapo haguã pe che mbou va'ekue rembipotánte, ndaha'éi ajapo haguã che rembipota.</verse>
				<verse number="39">Ha pe che Ru che mbou va'ekue rembipota niko kóva, ani che ahundítei mavavéva umi ha'e ome'ẽ va'ekuégui chéve, tamoingove jevy uvei ichupe kuéra pe ára pahápe.</verse>
				<verse number="40">Pe che mbou va'ekue rembipota niko kóva, opa umi oma'ẽva guive pe Ta'ýra rehe ha ojeroviáva hese, toikove tapia guarã; ha che amoingove jevýta pe ára pahápe.</verse>
				<verse number="41">Ko'ã mba'e rehe umi Israelita oñepyrũ oñe'ẽ vai Jesús rehe, he'i hague rehe: “Che ha'e pe pan ou va'ekue yvágagui.”</verse>
				<verse number="42">Ha he'i hikuái: --¿Ajépa ko kuimba'e Jesús, ku José ra'y? Ñande niko jaikuaa itúva ha isýpe. ¿Mba'éicha piko he'i ou hague yvágagui?</verse>
				<verse number="43">Upéramo Jesús he'i ichupe kuéra: --Anína peñe'ẽ vai peínatei.</verse>
				<verse number="44">Avavéko ndaikatúi ou che rendápe ogueru'ỹ ramo ichupe pe che Ru che mbou va'ekue; ha che amoingove jevýta pe ára pahápe.</verse>
				<verse number="45">Ñemoñe'ẽhára kuéra Kuatiañe'ẽme he'i kóicha: “Tupã Ñandejára ombo'éta opavavépe.” Ha upéicha opa umi ohendúva che Rúpe, ha oikuaáva ichugui, ou che rendápe.</verse>
				<verse number="46">‘Ndaha'éi avave ohecha va'ekue pe Túvape; pe Tupã Ñandejára gui ou va'ekue añoite ohecha va'ekue ichupe.</verse>
				<verse number="47">Añetehápe ha'e peẽme, upe ojeroviáva che rehe oguerekoha tekove tapia guarã.</verse>
				<verse number="48">Che ha'e pe pan oporomoingovéva.</verse>
				<verse number="49">Pende ypykuéra ho'u va'ekue pe maná desiértope, ha upéicharamo jepe omanomba;</verse>
				<verse number="50">che katu añe'ẽ aína pe pan oúva yvágagui rehe, opa umi ho'úva upe pan, nomanói.</verse>
				<verse number="51">Chete voi ha'e pe pan oikovéva oguejy va'ekue yvágagui; upe pan ho'úva oikovéta tapia guarã. Ko pan che ame'ẽva niko chete voi; che ame'ẽta che rete yvypóra kuéra rekove rehe.</verse>
				<verse number="52">Upéramo umi Israelita oñemoĩ oñoñe'ẽjoapi oñondive he'ívo: --¿Mba'éicha piko ko kuimba'e ikatúta ho'uka ñandéve hete tee voi?</verse>
				<verse number="53">Jesús katu he'i ichupe kuéra: --Añetehápe ha'e peẽme, peẽ pe'u'ỹ ramo pe Kuimba'éicha ou va'ekue yvy ári ro'o ha pemboy'u'ỹ ramo huguy, ndaikatúi pereko pende pype pe tekove tapia guarãva.</verse>
				<verse number="54">Pe ho'úva che ro'o ha omboy'úva che ruguy, oguereko pe tekove tapia guarãva; ha che amoingove jevýta pe ára pahápe.</verse>
				<verse number="55">Che rete tembi'u etégui voi, ha che ruguy mboy'urã ete voi.</verse>
				<verse number="56">Pe ho'úva che rete ha omboy'úva che ruguy, oĩ chendive, ha che hendive.</verse>
				<verse number="57">Pe che Ru che mbou va'ekue oikove, ha che aikove ha'e rupi; upeichaite avei, pe okarúva che hegui, oikovéta che rupi.</verse>
				<verse number="58">Añe'ẽ niko ko pan ou va'ekue yvágagui rehe. Ko pan kóva ndaha'éi pe maná pende ypykuéra ho'u va'ekueichagua, ha upéi omanomba; upe ho'úva ko pan kóvagui oikovéta tapia guarã.</verse>
				<verse number="59">Jesús ombo'e ko'ã mba'e rehe pe aty guasu jave Capernaum sinagógape.</verse>
				<verse number="60">Heta umi Jesús remimbo'e kuéra ohendúvo ombo'e ko'ã mba'e rehe he'i: --Ko eréva niko ipohýi eterei, ¿máva piko ikatúta ogueropu'aka?</verse>
				<verse number="61">Jesús ohechakuaa pe he'i va'ekue hikuái, ha oporandu ichupe kuéra: --¿Pene moñeko'õi piko ko'ã mba'e?</verse>
				<verse number="62">¿Mba'épa ojehu vaerã mo'ã pehecha rire ko kuimba'éicha ou va'ekuépe yvy ári ojupi pe oĩ haguépe?</verse>
				<verse number="63">Pe oporomoingovéva niko pe espíritu; pe tete ha'eño ndovaléi mba'everã. Ha ko'ã mba'e che ha'éva peẽme niko mba'e añete espíritu rehegua ha ñe'ẽ oporomoingovéva.</verse>
				<verse number="64">Opáichavo, oĩ gueteri peẽ kuérava oguerovia'ỹva. Jesús oikuaáma va'ekue iñepyrũrã guive voi mávapa umi oguerovia'ỹva, ha mávapa upe otraicionátava ichupe.</verse>
				<verse number="65">Ha he'i: --Upéva rehe voi ha'e peẽme kuri avave ndaikatuiha ou che rendápe che Ru ogueru'ỹ ramo ichupe.</verse>
				<verse number="66">Upe guive heta umi omoirũ va'ekue Jesúspe oheja ichupe ha ndohosevéi hendive.</verse>
				<verse number="67">Upémaramo Jesús oporandu umi doce hemimbo'e kuérape: --¿Peẽpa pehose avei?</verse>
				<verse number="68">Simón Pedro he'i ichupe: --Ore Jára, ¿máva rendápe piko rohóta? Ne ñe'ẽ niko ñe'ẽ oporomoingovéva tapia guarã.</verse>
				<verse number="69">Ore niko rogueroviáma, ha roikuaa nde ha'eha pe Cristo, pe Tupã Ñandejára oikovéva Ra'y.</verse>
				<verse number="70">Jesús he'i ichupe: --¿Ndapoiporavói piko ra'e che peẽ docevépe? Ha upéicharamo jepe peteĩ peẽva mba'epochy.</verse>
				<verse number="71">Jesús he'i upéva Judas, Simón Iscariote ra'y rehe, upéva otraicionátagui ichupe, umi doce hemimbo'e kuéra peteĩva ramo jepe ha'e.</verse>
			</chapter>
			<chapter number="7">
				<verse number="1">Ko'ã mba'e rire, Jesús oiko Galilea rupi, ndoikoséi Judéape, umi Israelita upepegua oikógui oheka ichupe ojuka haguã.</verse>
				<verse number="2">Opáichavo, hi'aguĩgui umi Israelita arete “Oga'i kuéra arete” hérava,</verse>
				<verse number="3">Jesús ryvy kuéra he'i hikuái ichupe: --Anína repyta ko'ápetei; terehóna Judéape, umi nde rehe ojeroviáva upépe oĩva tohecha avei upe nde rejapóva.</verse>
				<verse number="4">Pe ojekuaaukaséva niko ndojapói mba'eve ñemiháme. Añetehápe rejapo ramo ko'ã mba'e na ejechauka yvypóra kuéra opavavépe.</verse>
				<verse number="5">Tyvýra kuéra voi niko ndojeroviái hese.</verse>
				<verse number="6">Upéramo Jesús he'i ichupe kuéra: --Ne'ĩra gueteri oguahẽ che ára, peẽme guarã katu oimeraẽva árante iporã.</verse>
				<verse number="7">Ndaikatúi yvypóra kuéra ija'e'ỹ pende rehe; che rehe katu nda ija'éi, ahechaukágui ichupe kuéra pe hembiapo kuéra ivaiha.</verse>
				<verse number="8">Tapeho peẽ pe aretehápe; che ndaha mo'ãi ne'ĩragui gueteri oguahẽ che ára.</verse>
				<verse number="9">Ha he'i rire ichupe kuéra ko'ã mba'e, opyta Galiléape.</verse>
				<verse number="10">Tyvýra kuéra oho rire katu Jesús oho avei pe aretehápe, ñemihápe guáichante ramo jepe.</verse>
				<verse number="11">Ha umi Israelita oheka joa ichupe ha he'i: --¿Mamópa oiméne upe kuimba'e?</verse>
				<verse number="12">Ha pe gente apytépe heta oĩ oñe'ẽva hese. Oime he'íva: “Kuimba'e mba'eporã niko”; ambue kuéra katu he'i: “Nda upéichai, oporombotavy uvei.”</verse>
				<verse number="13">Opáichavo avave noñe'ẽ hatãi hese okyhyjégui Israelita kuéragui.</verse>
				<verse number="14">Pe arete mbytévoma Jesús oike pe tupaópe ha oñepyrũ oporombo'e.</verse>
				<verse number="15">Ha umi Israelita ohecharamoite ha he'i joa: --¿Mba'éicha piko ko kuimba'e oikuaa ko'ã mba'eta oñembo'euka'ỹ rehe?</verse>
				<verse number="16">Jesús katu he'i ichupe kuéra: --Ko che aporombo'éva na che mba'éi, upe che mbou va'ekue mba'énte.</verse>
				<verse number="17">Pe ojaposéva Tupã Ñandejára rembipota ohechakuaáta pe che aporombo'évapa Tupã Ñandejára mba'e terãpa che añe'ẽ che jeheguínte.</verse>
				<verse number="18">Pe ojeheguínte oñe'ẽva oheka ñemomba'eguasu ojupe guarã; pe imbouharépe oñeha'ãva oñemomba'eguasu haguã katu upéva he'i añetegua ha nde'íri japu.</verse>
				<verse number="19">‘¿Ajépa Moisés ome'ẽ peẽme pe Tupã Ñandejára ley? Upéicharamo jepe mavavéva peẽ kuérava ndapejapói upe ley. ¿Mba'érehe piko che jukase?</verse>
				<verse number="20">Umi gente he'i ichupe: --Mba'epochy niko ne mbotarova. ¿Ava piko nde jukase?</verse>
				<verse number="21">Jesús he'i ichupe kuéra: --Pe tembiapo peteĩmí ajapo va'ekue rehe pytu'uha árape niko opavave peẽ peñemondýi.</verse>
				<verse number="22">Moisés niko ome'ẽ va'ekue peẽme pe circuncisión, (na Moisés mba'éi ramo jepe, pende ypykuéra mba'énte uvei), ha upéva rehe peẽ pecircuncida mitãkuimba'e pytu'uha árape jepe.</verse>
				<verse number="23">Upéicharamo, pejapo haguã rehehápe hekopete pe Moisés ley pecircuncida ramo pe mitãkuimba'e pytu'uha árape, ¿piko mba'e rehe pende pochy chendive amonguera hague rehe pytu'uha árape peteĩ kuimba'e hasývape?</verse>
				<verse number="24">Peporojuzgáta ramo kena pejapo hekópe, ha ani peẽme hi'ã háicha reínte.</verse>
				<verse number="25">Upéramo oime Jerusalenguáva oporandu va'ekue: --¿Ndaha'éi piko ko kuimba'e kóva ohekáva hikuái ojuka haguã?</verse>
				<verse number="26">Péina niko pépe oñe'ẽ hína opavave rovake ha avave nde'íri ichupe mba'eve. ¿Oime pipoko ñande ruvicha kuéra oguerovia ko kuimba'e ha'eha añete pe Cristo?</verse>
				<verse number="27">Opáichavo, ñande niko jaikuaa mamóguipa ou; ha pe Cristo ojechauka ha'ára katu avave ndoikuaa mo'ãi mamóguipa ou.</verse>
				<verse number="28">Ohendúvo upéva, Jesús oporombo'e va'ekue hína tupaópe, hatã he'i: --¡Aipóramo che kuaa ha peikuaa mamóguipa aju! Opáichavo, che ndajúi va'ekue che jeheguínte, pe añetéva uvei che mbou, upe peẽ peikuaa'ỹva.</verse>
				<verse number="29">Che katu aikuaa ichupe aju hague rehe hendágui ha ha'e che mboúgui.</verse>
				<verse number="30">Oguerahase mo'ã hikuái ichupe preso; opáichavo, avavete ndopokói hese ne'ĩragui gueteri oguahẽ hi'ára.</verse>
				<verse number="31">Heta gente katu ojerovia hese, ha he'i joa: --Pe Cristo ou ha'ára ¿piko ojapóta nga'u hetave milagro ko kuimba'e ojapóvagui?</verse>
				<verse number="32">Fariseo kuéra ohendu umi gente he'íva Jesús rehe; ha pa'i ruvicha kuéra ndive omondo hikuái pe tupao pegua policía kuéra ogueraha haguã preso Jesúspe.</verse>
				<verse number="33">Upéramo Jesús he'i: --Sapy'ami aiméta penendive, ha upéi katu aha jevýta pe che mbou va'ekue rendápe.</verse>
				<verse number="34">Peẽ che rekáta ha nda pe che juhu mo'ãi, ndaikatu mo'ãigui peho pe che aimetahápe.</verse>
				<verse number="35">Upémaramo umi Israelita oporandu ojupe kuéra: --¿Mamo mba'e piko ohóta ikatu'ỹ haguã ñande jajuhu ichupe? ¿Ohóta nga'u piko umi Israelita kuéra isarambíva Greciaygua kuéra apytépe ombo'e haguã umi griégope?</verse>
				<verse number="36">¿Mba'e piko he'ise pe he'i va'ekue ñandéve: “Peẽ che rekáta ha nda pe che juhu mo'ãi ndaikatu mo'ãigui peho pe che aimetahápe”?</verse>
				<verse number="37">Pe arete ára paha oñemomba'eguasuvémi. Upeha árape Jesús opu'ã oñembo'y ha he'i ichupe kuéra: --Oime ramo ijyuhéiva, tou che rendápe ha toy'u.</verse>
				<verse number="38">Pe ojeroviáva che rehe, Tupã Ñandejára Kuatiañe'ẽ he'i háicha, ipy'apýgui osẽ vaerã ysyry oikovévaicha.</verse>
				<verse number="39">Upéichape niko Jesús he'i umi hese ojeroviávape oñeme'ẽtaha Espíritu Santo; upéramo ne'ĩra gueteri ou pe Espíritu, Jesús ne'ĩragui gueteri oho jevy yvágape.</verse>
				<verse number="40">Oĩ umi gente apytépe upéva ohendúvo he'i va'ekue: --Añetehápe ko kuimba'e ha'e pe ñemoñe'ẽhára ñande ñaha'arõva.</verse>
				<verse number="41">Ambue kuéra katu he'i hikuái: --Kóva ha'e pe Cristo. Ambueve katu he'i: --¿Mba'éicha piko Galileayguáta pe Cristo?</verse>
				<verse number="42">Tupã Ñandejára Kuatiañe'ẽme niko he'i pe Cristo rey David ñemoñare va'erãha, ha Belengua, David puebloygua va'erãha.</verse>
				<verse number="43">Ha upéicha umi gente oñoñe'ẽjoapi Jesús rehe.</verse>
				<verse number="44">Oime oguerahaséva ichupe preso; opáichavo, avave ndopokói hese.</verse>
				<verse number="45">Umi policía tupao pegua ou jevy fariseo ha pa'i ruvicha kuéra rendápe, ha ha'e kuéra oporandu ichupe kuéra: --¿Mba'érehe piko ndaperúi ra'e?</verse>
				<verse number="46">Ha umi policía he'i ichupe kuéra: --¡Araka'eve noñe'ẽi va'ekue avave oñe'ẽ háicha ko kuimba'e kóva!</verse>
				<verse number="47">Upérõ fariseo kuéra he'i ichupe kuéra: --¿Peñembotavyka piko peẽ avei?</verse>
				<verse number="48">¿Oime piko ñande ruvicha kuéra, terã fariseo kuérava ojerovia va'ekue hese?</verse>
				<verse number="49">Ko'ã tekove tavy oikuaa'ỹva ley añoite ojerovia hese, ko'ã tapicha ñemaldecipyre.</verse>
				<verse number="50">Nicodemo katu, pe oho va'ekue Jesús rendápe peteĩ pyharépe, fariseo kuérava, he'i ichupe kuéra:</verse>
				<verse number="51">--Ñande léype oĩ háicha ramo ndaikatúi ñacondena peteĩ kuimba'épe ñahendu mboyve ichupe jaikuaa haguã pe ojapo va'ekue.</verse>
				<verse number="52">Upéramo he'i hikuái Nicodémope: --¿Nde piko aipóramo Galileaygua avei? Ehechána pe Tupã Ñandejára Kuatiañe'ẽ ha reikuaáta ñemoñe'ẽhára ndouiha Galiléagui.</verse>
				<verse number="53">Ha oho hikuái peteĩ teĩ hógape kuéra.</verse>
			</chapter>
			<chapter number="8">
				<verse number="1">Jesús katu oho Olivo cérrope.</verse>
				<verse number="2">Ha upe ára ambue ko'ẽme ou jevy tupaópe. Gente kuéra oĩ haguéicha oupa hikuái Jesús rendápe, ha ha'e oguapy ha oñepyrũ ombo'e ichupe kuéra.</verse>
				<verse number="3">Upéramo umi ley rehe oporombo'éva ha fariseo kuéra ogueraha Jesús rendápe peteĩ kuña ojuhu va'ekue hikuái omuakaratĩ jave hína iménape. Ha omoĩ hikuái pe kuñáme umi upépe oĩ va'ekue hína mbytépe,</verse>
				<verse number="4">ha he'i hikuái Jesúspe: --Mbo'ehára, ko kuña ojejuhu omuakaratĩ jave hína iménape.</verse>
				<verse number="5">Moisés ley he'i koichagua kuña ojejuka va'erãha itápe. ¿Ndépa mba'e ere?</verse>
				<verse number="6">Upéva he'i hikuái oipy'ara'ã haguã Jesúspe, oguereko haguã mba'éichapa omoĩ vai haguã ichupe. Upéramo Jesús ojayvy ha oescribi yvy rehe ikuãme.</verse>
				<verse number="7">Ha'e kuéra katu oporandu jevy jevy ichupe, ha ha'e oñakãrapu'ã ha he'i ichupe kuéra: --Oimeraẽva peẽ kuérava ipecado'ỹva upéva raẽte topoi pe ita hese.</verse>
				<verse number="8">Ha ojayvy oescribi jevy yvy rehe.</verse>
				<verse number="9">Ha'e kuéra katu ohendúvo upéva oñandu ojekutu ramo guáicha ipy'apýpe kuéra, ha oñepyrũ osẽ peteĩ teĩ umi itujavéva guive imitãvéva peve; ha opyta Jesús añó pe kuña ndive, opyta va'ekue oñembo'y upépe.</verse>
				<verse number="10">Upéramo Jesús oñakãrapu'ã ha ohecha pe kuñáme añóntema, ha he'i ichupe: --Nde kuña, ¿mamo piko oime umi nde acusa va'ekue hikuái? ¿Na ne condenái piko mavavéva ra'e?</verse>
				<verse number="11">Pe kuña he'i ichupe: --Ahániri, Karai. Upéramo Jesús he'i ichupe: --Che avei norocondenái; ko'ãga tereho ha anive repeca jevýtei.</verse>
				<verse number="12">Jesús oñe'ẽ jevy umi géntepe ha he'i ichupe kuéra: --Che ha'e yvypóra kuéra resapehára, upe oúva che rapykuéri, ndoikovéima pytũnguýpe, oguerekóma uvei pe tekovete rehegua tesape.</verse>
				<verse number="13">Fariseo kuéra katu he'i ichupe: --Pe eréva ndovaléi. Nde niko reñe'ẽ reína reñemoĩ porã haguã nde jupe, upéicharamo jepe upéva nde'iséi mba'eve.</verse>
				<verse number="14">Jesús he'i ichupe kuéra: --Ovale katu upe ha'éva añe'ẽ ramo jepe che jehe. Che aikuaa mamóguipa aju ha mamópa aha; peẽ katu ndapeikuaái mamóguipa aju ha mamópa aha.</verse>
				<verse number="15">Peẽ peporojuzga yvypóra kuéra ojapo háicha. Che katu ndajuzgái avavépe;</verse>
				<verse number="16">ha aporojuzga ramo katu aporojuzga hekópe, ndaporojuzgáigui che añó, oĩgui chendive che Ru che mbou va'ekue.</verse>
				<verse number="17">Pende léype niko he'i mokõi mba'erechahare peteĩcha oñe'ẽ ramo, jarovia va'erãha ichupe kuéra;</verse>
				<verse number="18">upéicharamo niko che voi mba'erechahare che jupe guarã, ha pe ambue mba'erechahare katu che Ru che mbou va'ekue.</verse>
				<verse number="19">Upéramo oporandu hikuái ichupe: --¿Mamo piko oime nde Ru? Jesús he'i ichupe kuéra: --Peẽ nda che kuaái chéve ha che Rúpe upéichante avei; chéve che kuaa rire, peikuaa vaerã mo'ã che Rúpe avei.</verse>
				<verse number="20">Ko'ã mba'e Jesús he'i oporombo'e jave tupaópe, pe ofrenda ryru oiha ypýpe. Opáichavo avave ndoguerahái ichupe preso nda hi'ára guahẽigui gueteri.</verse>
				<verse number="21">Jesús he'i jevy ichupe kuéra: --Che aháta. Peẽ che rekáta, opáichavo, pemanóta pende pecádope; pe che ahatahápe peẽ ndaikatu mo'ãi peho.</verse>
				<verse number="22">Upéramo umi Israelita he'i ojupe kuéra: --¿Ojejukáta mba'e piko ojupe voi ajeve he'i ndaikatu mo'ãiha jaha pe ha'e ohotahápe?</verse>
				<verse number="23">Jesús upéramo he'i ichupe kuéra: --Peẽ niko ko'a yvy arigua, che katu yvága pegua; peẽ niko yvypóra, che katu ndaha'éi yvypóra rehegua.</verse>
				<verse number="24">Upéva rehe ha'e kuri peẽme pemanotaha pende pecádope, perovia'ỹ ramo che ha'eha pe ha'éva, pemanóta pende pecádope.</verse>
				<verse number="25">Upémaramo oporandu hikuái ichupe: --¿Máva piko nde, aipóramo? Jesús he'i ichupe kuéra: --Ha'éma va'ekue peẽme iñepyrũha guive.</verse>
				<verse number="26">Areko heta mba'e ha'e vaerã, ha acondena vaerã pende rehe; pe che mbou va'ekue katu he'i pe añetegua, ha che ha'e yvypóra kuérape upe ha'e he'íva chéve.</verse>
				<verse number="27">Ha'e kuéra katu ndoikuaái ha'e oñe'ẽha ichupe kuéra Túva rehe.</verse>
				<verse number="28">Upéva rehe Jesús he'i ichupe kuéra: --Peẽ pemopu'ã ha'ára yvate ko Kuimba'éicha ou va'ekuépe yvy ári, upe ha'árape peikuaáta che ha'eha, ha mba'eve ndajapoiha che jeheguínte; pe che Ru che mbo'e va'ekue upévante ha'e peẽme.</verse>
				<verse number="29">Pe che mbou va'ekue oĩgui chendive, che Ru nda che rejái che añó, che ajapo tapiágui pe ha'e oipotáva.</verse>
				<verse number="30">Jesús he'i ramo ko'ã mba'e heta oĩ ojerovia va'ekue hese.</verse>
				<verse number="31">Upéramo Jesús he'i umi Israelita hese ojerovia va'ekuépe: --Peẽ pepyta hatã ramo pe ha'éva peẽmepe, peikóta añetehápe che remimbo'e ramo;</verse>
				<verse number="32">ha peikuaáta pe añetegua, ha pe añetegua pende pe'áta tembiguái rekovekuégui.</verse>
				<verse number="33">Ha'e kuéra ombohovái ichupe ha he'i: --Ore Abraham ñemoñare, ha araka'eve ndoroikói va'ekue avave rembiguái ramo. ¿Mba'éicha katu piko nde ere rosẽtaha tembiguái rekógui?</verse>
				<verse number="34">Jesús he'i ichupe kuéra: --Añetehápe ha'e peẽme opa opecáva pecado rembiguaiha.</verse>
				<verse number="35">Ha pe tembiguái ndaikatúi opyta tapia guarã umi ogaygua reheguáva ramo, pe óga jára ra'y katu oiko umi ogaygua kuérava ndive tapia guarã.</verse>
				<verse number="36">Pe Ta'ýra pende pe'a ramo pecado poguýgui katu, peẽ añetehápe pene sãso vaerã.</verse>
				<verse number="37">Aikuaáma peẽ Abraham ñemoñareha; upéicharamo jepe peẽ che jukase, ndapeikuaáigui mba'épa he'ise pe ha'éva peẽme.</verse>
				<verse number="38">Che añe'ẽ aína umi mba'e che Ru ohechauka va'ekue chévegui; peẽ katu pejapo peína pe pende ru he'i va'ekue peẽme.</verse>
				<verse number="39">Ha'e kuéra ombohovái ha he'i Jesúspe: --Abraham ha'e ore ru. Jesús katu he'i ichupe kuéra: --Peẽ Abraham ñemoñare rire añete, pejapo vaerã mo'ã pe ha'e ojapo haguéicha.</verse>
				<verse number="40">Upéva rangue katu che ha'e ramo jepe peẽme pe añetegua, che Ru che mbo'e haguéicha, peẽ che jukase. ¡Araka'eve Abraham ndojapói va'ekue upéicha!</verse>
				<verse number="41">Peẽ niko pejapo pe pende ru ojapo hagueichaite. Upéramo ha'e kuéra he'i ichupe: --Ore ndaha'éi avave ra'y okára; peteĩnte ore ru, upéva Tupã Ñandejára.</verse>
				<verse number="42">Jesús katu he'i ichupe kuéra: --Tupã Ñandejára rire añete pende ru, peẽ che rayhu vaerã mo'ã, ko che ajúva Tupã Ñandejára rendágui ha ko'ãga aime ko'ápe. Ndajúi che jehegui rei, Tupã Ñandejára uvei che mbou.</verse>
				<verse number="43">¿Mba'érehe piko peẽ ndaikatúi peikuaa mba'épa he'ise umi mba'e ha'éva peẽme? Napehenduséigui che ñe'ẽ.</verse>
				<verse number="44">Pende ru niko Aña; ha peẽ imba'e, ha pejapose hembipota. Aña niko porojukahára va'ekue iñepyrũha guive, ha ijapu eterei ha ndaiporiete pe añeteguamíva ipype. Oñe'ẽ ramo japu mante he'i; ijapúgui ha japu rúgui voi ha'e.</verse>
				<verse number="45">Che katu ha'e peẽme pe añetegua, ha upéva rehe peẽ nda che reroviái.</verse>
				<verse number="46">¿Mávapa peẽ kuérava ikatu ohechauka che arekoha pecado? Ha ha'e ramo pe añetegua ¿piko mba'e rehe nda pe che reroviái?</verse>
				<verse number="47">Pe Tupã Ñandejára mba'éva, ohendu pe Tupã Ñandejára ñe'ẽ; peẽ katu ndaha'éi Tupã Ñandejára mba'e ha upéva rehe na che renduséi.</verse>
				<verse number="48">Upéramo umi Israelita he'i Jesúspe: --Ore roguereko mba'érehepa ro'e haguã nde samaritanoha ha rerekoha mba'epochy.</verse>
				<verse number="49">Jesús he'i ichupe kuéra: --Ndarekói mba'eveichagua mba'e pochy.</verse>
				<verse number="50">Che ndahekái añemomba'eguasu haguã che jupe, oime upéva ohekáva ha ha'e oĩ chendive.</verse>
				<verse number="51">Añetehápe ha'e peẽme, pe ojapóva pe che ha'éva, máramo nomanói va'erãha.</verse>
				<verse number="52">Upéramo umi Israelita he'i ichupe: --Ko'ãgama katu roikuaa porã rerekoha mba'epochy. Abraham ha umi ñemoñe'ẽhára kuéra omanomba va'ekue; ha nde katu ere “Pe ojapóva pe che ha'éva máramo nomano va'erãi.”</verse>
				<verse number="53">¿Nde nga'u piko mba'eguasuve ore ru Abraham ha umi ñemoñe'ẽhára omanomba va'ekuégui? ¿Mavaha nde váicha piko ndéve?</verse>
				<verse number="54">Jesús he'i ichupe kuéra: --Che voi añemomba'eguasu ramo che jupe, upéva ndovaléi mba'everã. Pe che momba'eguasúva ko che Ru, upe peẽ pejéva pende Tupã Ñandejaraha.</verse>
				<verse number="55">Peẽ katu ndapeikuaái ichupe. Che katu aikuaa ichupe ha ha'e ramo ndaikuaaiha ichupe che japúta avei pe peẽ pende japu háicha. Che katu añetehápe aikuaa ichupe ha ajapo pe ha'e he'íva.</verse>
				<verse number="56">Abraham, pende ypykue, ovy'a va'ekue ohecháta hague rehe che ára; ha ohecha ha henyhẽ va'ekue vy'águi.</verse>
				<verse number="57">Upéramo umi Israelita he'i Jesúspe: --Ne'ĩra gueteri rereko cincuenta años, ha ¿piko nde rehecha Abrahámpe?</verse>
				<verse number="58">Jesús he'i ichupe kuéra: --Añetehápe ha'e peẽme che Abraham mboyve guareha.</verse>
				<verse number="59">Upévo ohupi hikuái ita ojapi haguã Jesúspe; ha'e katu okañy ha osẽ pe tupaógui, ohasa mbyte rupi kuéra ha oho.</verse>
			</chapter>
			<chapter number="9">
				<verse number="1">Jesús ohasávo ohóvo peteĩ henda rupi ohecha peteĩ kuimba'e onace va'ekue ciego.</verse>
				<verse number="2">Ha hemimbo'e kuéra oporandu Jesúspe: --Mbo'ehára, ¿mba'e rehe piko ko kuimba'e onace ciego? ¿Túva kuéra pecado rehe pipoko, terãpa ha'e ipecádo tee rehe?</verse>
				<verse number="3">Jesús he'i ichupe kuéra: --Ndaha'éi ipecádo rehe, ha ndaha'éi avei túva kuéra pecado rehe; Tupã Ñandejára ohechaukaséguinte uvei ha'e rupi pe ha'e ikatúva ojapo.</verse>
				<verse number="4">Ára reheve tekotevẽ ajapo pe che mbou va'ekue rembiapo; oguahẽta pyhare ha avave ndaikatu mo'ãvéima omba'apo.</verse>
				<verse number="5">Aime aja ko yvy ári che ha'e yvypóra kuéra resapehára.</verse>
				<verse number="6">Jesús he'i rire ko'ã mba'e ondyvu yvýpe, ojapo tuju hendýpe ha omoĩ ohecha'ỹva resa rehe.</verse>
				<verse number="7">Ha he'i ichupe: --Tereho ejovahéi pe Siloe ý ono'õhápe (téra he'iséva Temimondo). Pe ohecha'ỹva oho ojovahéi, ha ou jevývo ikatúma ohecha.</verse>
				<verse number="8">Upéramo umi hóga ypy pegua, ha umi yma ha'e ohecha mboyve ohecha va'ekue ichupe he'i hikuái: --¿Ndaha'éi piko ko kuimba'e ku oguapými va'ekue ojerure tupãmba'e?</verse>
				<verse number="9">Oime he'íva: --Hẽe, ha'e niko. Ambue katu he'i: --Ndaha'éi; oiméne ijoguahánte. Pe kuimba'e voi katu he'i: --Che ha'e.</verse>
				<verse number="10">Upémaramo oporandu hikuái pe kuimba'épe: --¿Ha mba'éicha piko ikatu rehecha ko'ãga?</verse>
				<verse number="11">Pe kuimba'e he'i ichupe kuéra: --Ku kuimba'e Jesús hérava, ojapo tuju, omoĩ che resa rehe, ha he'i chéve: “Tereho pe Siloe ý ono'õhápe ha ejovahéi.” Aha, ajovahéi, ha upévove ahecha.</verse>
				<verse number="12">Upéramo oporandu hikuái ichupe: --¿Mamo piko oime upe kuimba'e? Ha ha'e he'i ichupe kuéra: --Ndaikuaái.</verse>
				<verse number="13">Ogueraha hikuái pe yma ohecha'ỹ va'ekuépe fariseo kuéra rendápe.</verse>
				<verse number="14">Pytu'uha ára va'ekue upe Jesús ojapo ramo tuju ha omonguera pe ohecha'ỹ va'ekuépe,</verse>
				<verse number="15">ha upéva rehe fariseo kuéra oporandu jevy pe kuimba'épe mba'éichapa ikatu ohecha ra'e. Ha'e he'i ichupe kuéra: --Omoĩ tuju che resa rehe, ha ajovahéi, ha ko'ãga ahecha.</verse>
				<verse number="16">Upéramo oime umi fariseo kuérava he'i va'ekue: --Upe kuimba'e kóva ojapo va'ekue ndaikatúi Tupã Ñandejára remimboúvo nomomba'éigui pe pytu'uha ára. Ambue kuéra katu he'i: --¿Mba'éicha piko ikatúta ojapo ko'ã milagro ha'e pecador ramo? Ha ojuavy hikuái oñoñe'ẽme,</verse>
				<verse number="17">ha oporandu jevy hikuái pe ohecha'ỹ va'ekuépe: --¿Ha ndépa mba'e ere pe nde resa omonguera va'ekue rehe? Ha ha'e he'i: --Che ha'e hese Tupã Ñandejára remimbouha.</verse>
				<verse number="18">Umi Israelita katu ndogueroviaséi ha'e ndohechái hague ha okuera hague. Ipahápe ohenói hikuái pe oñemonguera va'ekue ru ha isýpe,</verse>
				<verse number="19">ha oporandu ichupe kuéra: --¿Kóva piko ha'e pende ra'y, pe peẽ pejéva ndohechái hague onacévo? ¿Mba'éicha katu piko ko'ãga ohecha?</verse>
				<verse number="20">Túva kuéra he'i: --Roikuaa niko kóva ore ra'yha, ha ndohechái hague onacévo;</verse>
				<verse number="21">upéicharamo jepe, ndoroikuaái mba'éicha rupípa ko'ãga ohecha, terã mávapa omonguera ra'e. Peporandúna ichupe; ha'e niko kakuaáma ha oñe'ẽkuaa ojehe.</verse>
				<verse number="22">Túva kuéra he'i upéva okyhyjégui, Israelita kuéra oñemoĩma ra'e peteĩ ñe'ẽme omosẽ haguã pe sinagógagui oimeraẽva he'ívape Jesús rehe ha'eha pe Cristo.</verse>
				<verse number="23">Upéva rehe túva kuéra he'i: “Peporandúna ichupe, ha'e niko kakuaáma.”</verse>
				<verse number="24">Upéramo ohenói jevy hikuái pe kuimba'e ohecha'ỹ va'ekuépe ha he'i hikuái ichupe: --Emomba'eguasúna Tupã Ñandejárape, ore roikuaa upe kuimba'e pecadorha.</verse>
				<verse number="25">Upéramo ha'e he'i ichupe kuéra: --Che ndaikuaái ha'épa pecador terãpa ahániri. Peteĩ mba'e añoite che aikuaa: ndahechái hague ha ko'ãga ahechaha.</verse>
				<verse number="26">Ha oporandu jevy hikuái ichupe: --¿Mba'e piko ojapo ra'e nde rehe? ¿Mba'éicha piko omonguera ra'e ndéve pe nde resa?</verse>
				<verse number="27">Pe kuimba'e he'i ichupe kuéra: --Ha'éma niko kuri peẽme ha na pe che renduséi; ¿maerã piko peipota ha'e jevy peẽme? ¿Terã piko peẽ peikose avei hemimbo'e ramo?</verse>
				<verse number="28">Upéramo ipochypa hikuái ha he'i ichupe: --Nde niko upe kuimba'e remimbo'e, ore katu Moisés remimbo'e kuéra.</verse>
				<verse number="29">Ore roikuaa Tupã Ñandejára oñe'ẽ hague Moiséspe; péva katu ndoroikuaái mamóguinte jepépa ou.</verse>
				<verse number="30">Pe kuimba'e upéramo he'i ichupe kuéra: --¡Kóva katu mba'ete! Peẽ ndapeikuaái mamoguápa, ha chéve che monguera.</verse>
				<verse number="31">Jaikuaa niko Tupã Ñandejára nohenduiha pecador kuérape; umi ichupe omomba'eguasúva ha ojapóva hembipotápe mante.</verse>
				<verse number="32">Araka'eve noñehendúiva avave omonguera hague peteĩ onace guive ohecha'ỹ va'ekuépe.</verse>
				<verse number="33">Ko kuimba'e ndoúi rire Tupã Ñandejára gui, ndaikatúi vaerã mo'ã ojapo mba'eve.</verse>
				<verse number="34">Upéramo he'i hikuái ichupe: --Nde ne renyhẽte va'ekue pecádogui renacévo, ¿ha piko ore mbo'éta? Ha omosẽ hikuái ichupe pe sinagógagui.</verse>
				<verse number="35">Jesús oikuaa ra'e omosẽ hague hikuái pe ohecha'ỹ va'ekuépe; ha ojuhúvo ichupe he'i: --¿Rejeroviápa nde pe Tupã Ñandejára Ra'y rehe?</verse>
				<verse number="36">Pe kuimba'e he'i Jesúspe: --Karai, eréna chéve mávapa ha'e ajerovia haguã hese.</verse>
				<verse number="37">Jesús he'i ichupe: --Rehecháma niko kuri ichupe; ko oñe'ẽva hína nendive niko ha'e.</verse>
				<verse number="38">Upéramo pe kuimba'e oñesũ Jesús renondépe ha he'i ichupe: --Ajerovia, che Jára.</verse>
				<verse number="39">Upéi Jesús he'i: --Che aju ko yvy ári juiciorã; umi ohecha'ỹva ohecha haguã, ha umi ohecháva katu ndohechái haguã opytávo.</verse>
				<verse number="40">Upéramo fariseo kuérava oĩ va'ekue hendive hína, ohendúvo upéva oporandu hikuái ichupe: --¿Ore nga'u piko ndorohechái avei?</verse>
				<verse number="41">Jesús he'i ichupe kuéra: --Peẽ ndapehecháiva rire ndaperekói vaerã mo'ã culpa. Peje hague rehe pehechaha katu pereko pe pende pecado rehegua culpa.</verse>
			</chapter>
			<chapter number="10">
				<verse number="1">‘Añetehápe ha'e peẽme, pe oike'ỹva pe okẽ rupi pe ovecha kuéra korápe, oikéva uvei ambue henda rupi, upéva tekove vai ha mondaha.</verse>
				<verse number="2">Pe okẽ rupi oikéva katu upéva ha'e pe ovecha kuéra rerekua oñangarekóva pe ovecha kuéra rehe.</verse>
				<verse number="3">Pe okẽ rehe oñangarekóva oipe'a ichupe pe okẽ oike haguã, ha umi ovecha oikuaa iñe'ẽ. Ha'e ohenói héra rupi umi ijovecha kuérape ha oguenohẽ pe korágui.</verse>
				<verse number="4">Ha oguenohẽmba rire ijovecha kuéra okápe, oho henonderã kuéra, ha umi ovecha oho hapykuéri oikuaágui iñe'ẽ.</verse>
				<verse number="5">Pe oikuaa'ỹva rapykuéri katu ndohói chéne; upéva rangue, oñemomombyrýne ichugui, ndoikuaáigui pe ijára kuéra'ỹ ñe'ẽ.</verse>
				<verse number="6">Jesús oñe'ẽ ichupe kuéra upéicha ko mbojoja rupi, ha'e kuéra katu ndoikuaái mba'épa pe ha'e he'iséva ichupe kuéra.</verse>
				<verse number="7">Upéramo Jesús he'i jevy ichupe kuéra: --Añetehápe ha'e peẽme: Che ha'e pe okẽ oike haguã umi ovecha kuéra.</verse>
				<verse number="8">Opa umi che mboyve ou va'ekue katu tekove vai ha mondaha; ha umi ovecha nohendúi iñe'ẽ kuéra.</verse>
				<verse number="9">Che ha'e pe okẽ; pe che rupi oikéva, ojesalva vaerã. Ha ha'e vaerã ku ovecháicha oike ha osẽva korágui ha ojuhúva hembi'urã.</verse>
				<verse number="10">‘Pe mondaha niko ou omonda, oporojuka ha oporombyai haguãnte; che katu aju aporomoingove haguã ha ame'ẽ haguã pe tekovete.</verse>
				<verse number="11">Che ha'e pe ovecha rerekua imba'eporãva. Pe ovecha rerekua imba'eporãva niko ome'ẽ hekovete voi umi ovecha kuéra rehe;</verse>
				<verse number="12">pe hepy rehe añoiténte omba'apóva katu ohecha ramo ou aguara guasu, oheja pe ovecha kuéra ha ojehui, ha'e ndaha'éigui pe ovecha kuéra rerekua ha ndaha'éigui imba'e umi ovecha kuéra. Ha pe aguara guasu omosarambipa umi ovecha.</verse>
				<verse number="13">Pe kuimba'e ojehui hepýrehente omba'apógui, ha nomomba'éigui umi ovecha kuéra.</verse>
				<verse number="14">‘Che ha'e pe ovecha rerekua imba'eporãva. Pe che Ru che kuaa háicha chéve ha che aikuaa háicha che Rúpe, upeichaite avei che aikuaa che ovecha kuéra, ha ha'e kuéra che kuaa chéve. Ha che ame'ẽ che rekove ovecha kuéra rehe.</verse>
				<verse number="15"></verse>
				<verse number="16">Areko avei ambue ovecha kuéra kóva ko kora pegua'ỹva, umíva aru vaerã avei. Ha'e kuéra ojapo vaerã che ñe'ẽ, ha oĩ vaerã peteĩ ovecha aty añó ha peteĩ ovecha rerekua.</verse>
				<verse number="17">‘Che Ru niko che rayhu chéve ame'ẽgui che rekove ajapyhy jevy haguã.</verse>
				<verse number="18">Ndaipóri oipe'áva che hegui che rekove, che uvei ame'ẽ ame'ẽségui. Ija chéve ame'ẽ haguã ha ajapyhy jevy haguã. Upéicha ajapo haguã he'i chéve che Ru.</verse>
				<verse number="19">Umi Israelita ojuavy jevy oñoñe'ẽme ko'ã ñe'ẽ ohendúvo.</verse>
				<verse number="20">Heta ha'e kuérava he'i hikuái: --¿Maerã piko pehendu ichupe, ko oguerokóva mba'epochy ha itarováva?</verse>
				<verse number="21">Ambue kuéra katu he'i: --Avave imba'epochýva ndaikatúi oñe'ẽ péicha. ¿Ikatu nga'u piko mba'epochy omonguera peteĩ ohecha'ỹvape?</verse>
				<verse number="22">Ro'y upéramo, ha oiko Jerusalénpe pe arete ogueromandu'áva pe tupao oñeme'ẽ jevy pyahu ramo guare Tupã Ñandejárape.</verse>
				<verse number="23">Jesús katu oguata oikóvo pe tupao rupi, ku Salomón Rogaguy hérava rupi,</verse>
				<verse number="24">ha umi Israelita kuéra oñemboja hikuái hendápe ha he'i ichupe: --¿Araka'e peve ore rerekóta péicha roikuaa'ỹ rehe ropensa vaerã? Nde ha'e ramo pe Cristo na ere porã oréve.</verse>
				<verse number="25">Jesús he'i ichupe kuéra: --Ha'éma niko peẽme ha nda che reroviái. Umi mba'e che ajapóva che Ru autoridad rupi, niko che kuaauka mávapa che;</verse>
				<verse number="26">peẽ katu ndaperoviái ndaha'éigui che ovecha kuéra rehegua, ha'éma haguéicha peẽme.</verse>
				<verse number="27">Che ovecha kuéra ohendu che ñe'ẽ, ha che aikuaa ichupe kuéra ha ha'e kuéra oho che rapykuéri.</verse>
				<verse number="28">Che ame'ẽ ichupe kuéra tekove tapia guarã, ha noñehundi chéne maramove, ha avave ndoipe'ái chéne che pógui.</verse>
				<verse number="29">Che Ru, tuichavéva opavavégui, ome'ẽ va'ekue chéve umíva, ha avave ndaikatúi oipe'a ipógui.</verse>
				<verse number="30">Che ha che Ru peteĩ mba'énte.</verse>
				<verse number="31">Upéramo umi Israelita ohupi jevy ita ojapi haguã ichupe.</verse>
				<verse number="32">Jesús katu he'i ichupe kuéra: --Heta mba'e porã ajapo va'ekue pene renondépe che Ru pu'aka rupi, ¿mavaite umi mba'e rehepa che mbo'itáta?</verse>
				<verse number="33">Umi Israelita ombohovái ichupe kóicha: --Norombo'ita mo'ãi tembiapo porã rejapo va'ekue rehe, reñe'ẽ vai hague rehe Tupã Ñandejára rehénte. Kuimba'énte niko nde ha rejejapo Tupã Ñandejára ramo.</verse>
				<verse number="34">Jesús he'i ichupe kuéra upéramo: --Pende léype niko oĩ Tupã Ñandejára he'i hague: “Peẽ niko tupã.”</verse>
				<verse number="35">Ha jaikuaa pe Tupã Ñandejára Kuatiañe'ẽ he'íva ndaikatuiha ñamomarã; ha Tupã Ñandejára niko ombohéra tupã umi oguerovia va'ekuépe iñe'ẽ.</verse>
				<verse number="36">Ha Tupã Ñandejára niko che moĩ chéve ha che mbou yvy ári; ¿mba'éicha katu piko aipóramo ikatúta peẽ peje che añe'ẽ vaiha Tupã Ñandejára rehe ha'e ramo che Tupã Ñandejára Ra'yha?</verse>
				<verse number="37">Ajapo'ỹ ramo umi mba'e che Ru ojapóva ani che rerovia.</verse>
				<verse number="38">Ajapo ramo katu che rerovia'ỹ ramo jepe chéve perovia umi mba'e ajapóva; peikuaa porã haguã che Ru oiha che pype ha che aimeha Ipype.</verse>
				<verse number="39">Oguerahase jevy mo'ã hikuái ichupe preso, ha Jesús ojei ipa'ũgui kuéra.</verse>
				<verse number="40">Upéramo Jesús oho jevy río Jordán mboypýri ku Juan Bautista oporobautiza haguépe, ha opyta upépe.</verse>
				<verse number="41">Heta oho hendápe, ha he'i joa: --Juan niko añete ndojapói ramo jepe mba'eveichagua milagro, añetegua opa umi mba'e he'i va'ekue ko kuimba'e rehe.</verse>
				<verse number="42">Ha heta oĩ ojerovia va'ekue Jesús rehe.</verse>
			</chapter>
			<chapter number="11">
				<verse number="1">Oĩ va'ekue peteĩ kuimba'e hasýva hérava Lázaro, Betaniaygua, María ha ikypy'y Marta pueblo.</verse>
				<verse number="2">Upe María, Lázaro pe hasýva reindy, niko upe peteĩ jevy oñohẽ va'ekue mba'e ryakuã porã Jesús py rehe ha omokã va'ekue iñakãraguépe.</verse>
				<verse number="3">Umi heindy kuéra mokõi he'iuka Jesúspe: --Ore Jára, nde rayhupára niko oime hasy.</verse>
				<verse number="4">Jesús ohendúvo upéva he'i: --Ko mba'asy ndaha'éi omano haguã; ojehechauka haguã Tupã Ñandejára tuichahánte. Ko Lázaro mba'asy rupi ojehechaukáta Tupã Ñandejára Ra'y tuichamba'eha.</verse>
				<verse number="5">Jesús ohayhu Mártape, tykérape ha Lázarope;</verse>
				<verse number="6">upéicharamo jepe he'i ramo hikuái ichupe Lázaro hasyha, Jesús opytavénte gueteri dos días upe oĩ haguépe.</verse>
				<verse number="7">Uperire katu he'i hemimbo'e kuérape: --Jaha jevy Judéape.</verse>
				<verse number="8">Hemimbo'e kuéra upéramo he'i ichupe: --Mbo'ehára, nda hi'aréi niko Israelita kuéra upépe oiko hague nde rekávo ne mbo'ita haguã, ¿ha piko rehose jevy upépe?</verse>
				<verse number="9">Jesús he'i ichupe kuéra: --Ko ára niko oguereko doce horas, ¿ajépa? Pe árape oguatáva noñepysangái, ára resa ohesapégui ichupe;</verse>
				<verse number="10">pe pyhare oguatáva katu oñepysanga oikógui pytũnguýpe.</verse>
				<verse number="11">Upéi Jesús he'i ichupe kuéra: --Ñande rayhupára Lázaro oime oke; aháta amombáy.</verse>
				<verse number="12">Upéramo hemimbo'e kuéra he'i ichupe: --Ore Jára, oke ramo niko okuerátama.</verse>
				<verse number="13">Jesús niko he'ise Lázaro omano hague, ha hemimbo'e kuéra katu oimo'ã he'i okenteha.</verse>
				<verse number="14">Upémaramo Jesús he'i porã ichupe kuéra: --Lázaro oime omanóma.</verse>
				<verse number="15">Ha avy'a naiméi hague upépe, upéicha iporãvégui peẽme guarã, perovia haguã. Opáichavo, jaha jahecha.</verse>
				<verse number="16">Upéramo Tomás, Kõingue oñembohérava, he'i umi temimbo'e kuéra ambuépe: --Jaha avei ñande ko Mbo'ehára ndive, ñamano haguã hendive.</verse>
				<verse number="17">Jesús oguahẽvo ojuhu ojapóma hague cuatro días Lázaro oñeñotỹ hague.</verse>
				<verse number="18">Betania opyta Jerusalén ypýpe, dos kilómetros ý medio rupi;</verse>
				<verse number="19">ha heta Israelita kuéra ou ra'e Marta ha María rendápe oconsola haguã ichupe kuéra pe ikyvy manongue rehe.</verse>
				<verse number="20">Marta oikuaávo Jesús oguahẽ hague oúvo, osẽ ohuvaitĩvo ichupe; María katu opyta hógape.</verse>
				<verse number="21">Ha Marta he'i Jesúspe: --Ore Jára, reime rire ko'ápe, nomanói vaerã mo'ã che kyvy.</verse>
				<verse number="22">Opáichavo, aikuaa Tupã Ñandejára ome'ẽ va'erãha ndéve opa rejeruréva ichupe.</verse>
				<verse number="23">Jesús he'i ichupe: --Nde kyvy oikove jevýta.</verse>
				<verse number="24">Marta he'i Jesúspe: --He'ẽ, aikuaa oikove jevy va'erãha umi omanóva oikove jevyha árape, pe ára pahápe.</verse>
				<verse number="25">Jesús upéramo he'i ichupe: --Che ha'e pe jeikove jevy ha pe tekovete. Pe ojeroviáva che rehe, omano ramo jepe, oikove jevy vaerã;</verse>
				<verse number="26">ha opa umi oikovéva ha ojeroviáva che rehe, maramove nomano mo'ãi. ¿Reroviápa upéva?</verse>
				<verse number="27">Marta he'i ichupe: --He'ẽ, che Jára, che arovia ndeha pe Cristo, pe Tupã Ñandejára Ra'y ou vaerã va'ekue ko yvy ári.</verse>
				<verse number="28">Upéva he'i rire, Marta oho ohenói ikypy'y Maríape ha he'i ichupe ñemiháme: --Péinako mbo'ehára oime ko'ápe ha ne renói.</verse>
				<verse number="29">Upéva ohendúvo María opu'ã pya'ete oho Jesús rendápe.</verse>
				<verse number="30">Jesús ndoikéi gueteri upe puéblope; oĩ upe Marta ohuvaitĩ haguépe ichupe.</verse>
				<verse number="31">Ohechávo María opu'ã ha pya'ete osẽ hague, umi Israelita oĩ va'ekue hína hógape hendive oconsola haguã ichupe oho meme hapykuéri, oimo'ãgui oho pe sepultúrape ojahe'o haguã upépe.</verse>
				<verse number="32">María oguahẽ Jesús rendápe, oñesũ henondépe ha he'i ichupe: --Ore Jára, reime rire ko'ápe che kyvy nomanói vaerã mo'ã.</verse>
				<verse number="33">Jesús ohechávo María ojahe'o, ha ojahe'oha avei umi Israelita oĩ va'ekue hendive, ipy'ambyasyete avei,</verse>
				<verse number="34">ha oporandu ichupe kuéra: --¿Mamo piko peñotỹ ra'e? Ha he'i hikuái ichupe: --Karai, ejúna ehecha.</verse>
				<verse number="35">Ha Jesús ojahe'o.</verse>
				<verse number="36">Ha umi Israelita he'i: --Pema'ẽna mba'éichapa ohayhu ra'e ichupe.</verse>
				<verse number="37">Ha oime ha'e kuérava he'i va'ekue: --Ko omonguera va'ekue ku ohecha'ỹ va'ekuépe, ¿piko ndaikatúi ra'e ojapo mba'eve ani haguã Lázaro omano?</verse>
				<verse number="38">Jesús ojepy'apyete jevy ha oñemboja pe sepultura oĩháme. Peteĩ itakua ha peteĩ itápe oñemboty pe ijuru.</verse>
				<verse number="39">Ha Jesús he'i: --Peipe'a pe ita. Marta, pe omanóva reindy, he'i Jesúspe: --Ore Jára, cuatro díasma niko omano hague; oimémane inemba.</verse>
				<verse number="40">Jesús katu he'i ichupe: --¿Nda'éi piko ra'e ndéve rerovia ramo rehechataha Tupã Ñandejára tuichaha?</verse>
				<verse number="41">Upémaramo oipe'a hikuái pe ita pe sepultura jurúgui. Ha Jesús ojesaupi yvága rehe ha he'i: --Che Ru, ame'ẽ ndéve las gracias che rendu hague rehe.</verse>
				<verse number="42">Che niko aikuaa tapia che renduha, opáichavo, ha'e kóva ko'ã ko'ápe oĩva rehehápe, oguerovia haguã nde che mbou hague.</verse>
				<verse number="43">Upéva he'ipávo hatã osapukái ha he'i: --¡Lázaro, esẽ okápe!</verse>
				<verse number="44">Ha pe omano va'ekue osẽ, ojepokua ha ojepykuaha reheve ha hova ojejaho'i peteĩ pañuélope. Jesús he'i ichupe kuéra: --Pejora ha peheja toho.</verse>
				<verse number="45">Kóva rire heta umi Israelita kuérava ou va'ekue omoirũ haguã Maríape ha ohecha va'ekue pe Jesús ojapo va'ekue ojerovia hese.</verse>
				<verse number="46">Ambue katu ijapytégui kuéra oho fariseo kuéra rendápe ha omombe'u ichupe kuéra upe Jesús ojapo va'ekue.</verse>
				<verse number="47">Upéramo fariseo ha pa'i ruvicha kuéra oñembyaty umi Concilioygua ndive ha he'i: --¿Mba'e piko jajapóta? Pe kuimba'e niko heta milagro ojapo.</verse>
				<verse number="48">Ha jahejánte ramo ñaína, opavave ojeroviáta hese ha mburuvicha Romano kuéra ombyaíta ñande tupao ha ñane retã.</verse>
				<verse number="49">Peteĩ ha'e kuérava katu, hérava Caifás, pa'i ruvicha guasu upe áñope, he'i ichupe kuéra: --Peẽ ndapeikuaái mba'eve.</verse>
				<verse number="50">Tekotevẽ pehechakuaa iporãveha ñandéve peteĩ añó omano ramo opavave rehe, ha ani oñehundipa ko tetã.</verse>
				<verse number="51">Caifás nde'íri upéva ojehegui rei; ha'égui pa'i ruvicha guasu upe áñope, he'i Jesús omanóta hague Israelita kuéra retã rehe;</verse>
				<verse number="52">ha nda hese kuérai rehe añó, ombyatypa haguã avei umi Tupã Ñandejára ra'y kuéra isarambipa va'ekue hína.</verse>
				<verse number="53">Ha upeha ára guive Israelita ruvicha kuéra oñemoĩ peteĩ ñe'ẽme ojuka haguã Jesúspe.</verse>
				<verse number="54">Upéva rehe Jesús ndoikovéima Israelita kuéra apyte rupi, osẽ uvei Judéagui ha oho peteĩ desierto ypýpe, peteĩ pueblo Efraín héravape. Ha opyta upépe hemimbo'e kuéra ndive.</verse>
				<verse number="55">Hi'aguĩma upéramo pe Pascua, Israelita kuéra arete guasu, ha heta oje'ói puebloha rupígui Jerusalénpe oñemopotĩ haguã pe Pascua mboyve ireligión kuéra he'i háicha.</verse>
				<verse number="56">Ha oheka joa hikuái Jesúspe, ha tupaópe oĩ jave hikuái oporandu ojupe kuéra: --¿Mba'e váichapa peẽme? ¿Ndoúi chénepa ko areterã?</verse>
				<verse number="57">Fariseo ha pa'i ruvicha kuéra he'i ra'e hikuái oime ramo oikuaáva mamópa oĩ Jesús, te'i, ikatu haguã ojeapresa.</verse>
			</chapter>
			<chapter number="12">
				<verse number="1">Seis días Pascua mboyve Jesús oho Betániape, Lázaro oikohápe, upe Jesús omoingove jevy va'ekue omanóva apytégui.</verse>
				<verse number="2">Upépe ojapo hikuái peteĩ karu guasu pyhare Jesús rérape; Marta ogueroya pe tembi'u mesápe, ha Lázaro katu peteĩ umi oguapýva okaru haguã Jesús ndive.</verse>
				<verse number="3">Ha María ogueru upéramo peteĩ mba'e ryakuã porã nardo eteguigua, medio litro rupi, hepýva, ha oñohẽ Jesús py rehe, ha omokã iñakã raguépe. Ha pe óga henyhẽmba pe mba'e ryakuã porãgui.</verse>
				<verse number="4">Judas Iscariote Simón ra'y, Jesús remimbo'e kuéra peteĩva, pe otraicionáta va'ekue Jesúspe katu, he'i:</verse>
				<verse number="5">--Iporãve vaerã mo'ã oñevende rire ko mba'e trescientos denarios rehe oñepytyvõ haguã mboriahu kuérape.</verse>
				<verse number="6">Judas nde'íri upéva imandu'águi mboriahu kuéra rehe, imondáguinte, ha omondágui pe plata oñemoĩvagui pe vosápe, oñeme'ẽ va'ekue ichupe oñangareko haguã.</verse>
				<verse number="7">Jesús upéramo he'i ichupe: --Eheja, ha'e oñongatu va'ekue kóva añeñotỹ ramo guarã.</verse>
				<verse number="8">Tapia perekóta mboriahu kuérape penendive, chéve katu nda che rereko tapia mo'ãi.</verse>
				<verse number="9">Heta umi Israelita kuérava oikuaa hikuái Jesús oĩ hague Betániape, ha oho joa upépe, ndaha'éi ohecha haguã añó Jesúspe, ohecha haguã avei Lázarope, upe Jesús omoingove jevy va'ekue omanóva apytégui.</verse>
				<verse number="10">Pa'i ruvicha kuéra katu upéramo oñemoĩ hikuái peteĩ ñe'ẽme ojuka haguã Lázarope avei,</verse>
				<verse number="11">heta Israelita kuérava ojehejágui ichugui kuéra Lázaro rupi, ojerovia haguã Jesús rehe.</verse>
				<verse number="12">Heta gente oho Jerusalénpe pe Pascua areterã; ha pe ára ambuépe oikuaa hikuái Jesús oguahẽta hague pe ciudádpe.</verse>
				<verse number="13">Upéva rehe oikytĩ hikuái pindo rogue ha osẽ ohuvaitĩ Jesúspe sapukái reheve, ha he'i: --¡Gloria Tupã Ñandejárape! ¡Toñemomba'eguasu pe oúva Ñandejára rérape! ¡Toñemomba'eguasu pe Israel pegua Rey!</verse>
				<verse number="14">Jesús ojuhu peteĩ burro ra'y ha ojupi hi'ári, he'i háicha Ñandejára Kuatiañe'ẽ:</verse>
				<verse number="15">Ani pekyhyje Sión pegua kuéra: péinako ou pende Rey, peteĩ burro ra'y ári.</verse>
				<verse number="16">Iñepyrũrã hemimbo'e kuéra ndoikuaái mba'épa he'ise ko'ã mba'e; uperire, Jesús ojupi rire yvágape katu, ha'e kuéra imandu'a opa ko'ã mba'e oje'e hague hese Tupã Ñandejára Kuatiañe'ẽme, ha upeichaite ojehu hague ichupe.</verse>
				<verse number="17">Umi oĩ va'ekue Jesús ndive ha'e ohenói ramo Lázarope pe sepultúragui ha omoingove jevy ramo umi omanóva apytégui, omombe'u joa upe ohecha va'ekue.</verse>
				<verse number="18">Upéva rehe umi gente osẽ ohuvaitĩ Jesúspe, oikuaágui pe milagro ha'e ojapo va'ekue.</verse>
				<verse number="19">Fariseo kuéra katu he'i hikuái ojupe: --Pehecháma katu ndaikatuiha jajapo mba'eve. Pema'ẽ mba'éichapa ojehopa hapykuéri.</verse>
				<verse number="20">Umi oho va'ekue apytépe Jerusalénpe omomba'eguasu haguã Tupã Ñandejárape pe arete aja, oĩ avei Greciaygua kuérava.</verse>
				<verse number="21">Umíva oñemboja Felipe rendápe, ha'e niko Betsaidaygua, Galilea pegua, ha ojerure ichupe he'ívo: --Karai, rohechasemi niko Jesúspe.</verse>
				<verse number="22">Felipe oho ha he'i Andréspe; ha mokõivéva oho omombe'u Jesúspe.</verse>
				<verse number="23">Upéramo Jesús he'i ichupe kuéra: --Oguahẽma pe hora pe kuimba'éicha ou va'ekue yvy ári oñemomba'eguasu haguã.</verse>
				<verse number="24">Añetehápe ha'e peẽme, pe trigo ra'ỹi ho'a'ỹ ramo yvýpe ha ituju'ỹramo, opyta ha'eño peteĩ; ituju ramo katu heta hi'a.</verse>
				<verse number="25">Pe hekove ohayhúva ohundi vaerã, pe hekove ohayhu'ỹva ko yvy ári katu oñongatu vaerã pe tekove tapia guarã meve.</verse>
				<verse number="26">Oime ramo che serviséva, tou che rapykuéri, ha mamo che aimehápe, upépe oĩ vaerã avei upe che servíva. Oime ramo che servíva, upévape che Ru omomba'eguasu vaerã.</verse>
				<verse number="27">‘Ko'ãga ajepy'apy aína; ¿ha mba'e ha'éta? ¿Ha'étapa: “Che Ru, che salvami ko ojehútava chévegui”? Kovarã voi niko che aju va'ekue.</verse>
				<verse number="28">Che, Ru embotuicha nde réra. Upéramo oñehendu peteĩ ñe'ẽ yvágagui he'i va'ekue: --Amomba'eguasúma va'ekue, ha amomba'eguasu jevýta.</verse>
				<verse number="29">Ha umi oĩ va'ekue upépe ohendúvo he'i hikuái osunu hague, ha ambue katu he'i: --Peteĩ ángel niko oñe'ẽ ichupe.</verse>
				<verse number="30">Upéramo Jesús he'i ichupe kuéra: --Ndaha'éi che rehehápe oñehendukáva ko ñe'ẽ, pende rehehápente.</verse>
				<verse number="31">Ko'ãga yvypóra kuéra ojejuzgáta, ha ko'ãga Aña, ko mundo ruvicha, oñemosẽta.</verse>
				<verse number="32">Che ajehupi rire ko yvy árigui arupa vaerã opavavépe che jupete.</verse>
				<verse number="33">Upéichape he'ise omanotaha kurusu rehe.</verse>
				<verse number="34">Ha umi gente katu he'i ichupe: --Ore ley pegua kuatiañe'ẽme niko he'i pe Cristo oikove va'erãha tapia guarã. ¿Mba'éicha katu piko nde ere pe kuimba'éicha ou va'ekue yvy ári ojehupi va'erãha? ¿Máva piko upe kuimba'éicha ou va'ekue yvy ári?</verse>
				<verse number="35">Upéramo Jesús he'i ichupe kuéra: --Oĩta gueteri pende apytépe pe porohesapehára sapy'amínte ramo jepe. Peguatáke aipóramo pereko aja ko tesapehára, pytũ mboyve; pe pytũnguýpe oikóva ndoikuaái mamo rupípa oho.</verse>
				<verse number="36">Pereko aja gueteri ko porohesapehára pejerovia hese oiko haguã pende hegui ko tesapehára rehegua. He'ipa rire ko'ã mba'e, Jesús oho ha okañy ichugui kuéra.</verse>
				<verse number="37">Jesús ojapo ramo jepe heta milagro hesa renondépe kuéra, ha'e kuéra ndojeroviái hese;</verse>
				<verse number="38">oiko haguã pe ñemoñe'ẽhára Isaías omoĩ va'ekue Tupã Ñandejára Kuatiañe'ẽme: Che Jára, ¿máva piko oguerovia ra'e ore ñe'ẽ? ¿Mávape piko ohechauka ra'e Ñandejárape ipu'akakue?</verse>
				<verse number="39">Kóva rehe ndaikatúi oguerovia, Isaías omoĩgui avei Tupã Ñandejára Kuatiañe'ẽme:</verse>
				<verse number="40">Tupã Ñandejára omoypytũ hesa kuéra ha omohatã icorazõ kuéra, ani haguã ohecha hesa kuéra rupi, terã oikuaa icorazõ kuéra rupi, ha ou che rendápe che amonguera haguã ichupe kuéra.</verse>
				<verse number="41">Isaías he'i ramo upéva oñe'ẽ pe Jesús gloria ohecha va'ekue rehe.</verse>
				<verse number="42">Upéicharamo jepe, heta Israelita kuérava ojerovia Jesús rehe, huvicha kuérava jepe, nde'írinte okyhyjégui fariseo kuéragui, ani haguã omosẽ ichupe kuéra sinagógagui.</verse>
				<verse number="43">Ohayhuvégui pe ñemomba'eguasu yvypóragui oúva, pe ñemomba'eguasu Tupã Ñandejára gui oúvagui.</verse>
				<verse number="44">Jesús hatã he'i: --Pe ojeroviáva che rehe, ndojeroviái che rehe añó, ojerovia avei che Ru che mbou va'ekue rehe.</verse>
				<verse number="45">Pe chéve che recháva, ohecha avei pe che mbou va'ekuépe.</verse>
				<verse number="46">Che, tesapehárava aju va'ekue yvy ári, ani haguã opyta pytũnguýpe umi ojeroviáva che rehe.</verse>
				<verse number="47">Oime ramo ohendúva che ñe'ẽ ha ndojapóĩva mba'eve ramo katu, nda che mo'ãi pe ocondenáva ichupe. Che ndajúi acondena haguã yvypóra kuérape, asalvávo ichupe kuérante aju.</verse>
				<verse number="48">Pe nda che apóĩva mba'eve ramo, ha ndojapóĩva mba'eve ramo che ñe'ẽ, oguerekóma ojuzga vaerã ichupe, umi ñe'ẽ che ha'e va'ekue ojuzga vaerã ichupe pe ára pahápe.</verse>
				<verse number="49">Che niko nañe'ẽi che jehegui rei, che Ru che mbou va'ekue he'i va'ekue chéve pe ha'e ha aporombo'e vaerã.</verse>
				<verse number="50">Ha che aikuaa pe che Ru rembiapoukapy tekove tapia guarãha. Upéva rehe, pe che ha'éva, pe che Ru he'i haguéicha chéve ha'e.</verse>
			</chapter>
			<chapter number="13">
				<verse number="1">Pe Pascua arete ára mboyvéma. Jesús oikuaa oguahẽmaha hi'ára oho haguã ko yvy árigui Túva rendápe; ha'e tapia ohayhu va'ekue umi imba'éva ko'a yvy ariguápe, ha ko'ãga ohechauka ichupe kuéra pe imborayhu tuichakue.</verse>
				<verse number="2">Aña omoingéma ra'e Judas Iscariote, Simón ra'y akãme otraiciona haguã Jesúspe. Jesús oikuaa ramo jepe ha'e ou hague Tupã Ñandejára rendágui, ha oho jevytaha hendápe, ha Túva omoĩ hague opaite mba'e ipoguýpe, ocena jave hikuái, opu'ã meságui, omboi pe ijao jo'aha ha ojeku'akua peteĩ toállape.</verse>
				<verse number="3"></verse>
				<verse number="4"></verse>
				<verse number="5">Omoĩ ý peteĩ ña'ẽme ha ombojepyhéi hemimbo'e kuérape, ha omokã pe toalla ojeku'akua haguépe.</verse>
				<verse number="6">Ha ombojepyhéitavo Simón Pédrope katu, Pedro he'i ichupe: --Che Jára, ¿nde piko che mbojepyhéita?</verse>
				<verse number="7">Jesús he'i ichupe: --Ko'ãga nde ndereikuaái ko che ajapóva, opáichavo, upéi reikuaáta.</verse>
				<verse number="8">Pedro katu he'i ichupe: --Máramo nde nda che mbojepyhéi chéne. Jesús he'i ichupe: --Rombojepyhei'ỹ ramo, ndaikatu mo'ãvéima reime chendive.</verse>
				<verse number="9">Upéramo Pedro he'i ichupe: --Aipóramo, che Jára, nda che py añói, ejohéi mandi katu chéve avei che po ha che akã.</verse>
				<verse number="10">Jesús katu he'i ichupe: --Pe ojahupa ramóva ipy añóntema tekotevẽ ojohéi, ipotĩmbáguima. Ha peẽ pene potĩma nda opavavéi ramo jepe.</verse>
				<verse number="11">He'i: “Nda opavavéi pene potĩ”, oikuaágui mávapa pe otraicionátava ichupe.</verse>
				<verse number="12">Ombojepyheipa rire ichupe kuéra katu Jesús omonde jevy pe ijao jo'aha, ha oguapy jevy mesápe, ha he'i ichupe kuéra: --¿Peikuaápa peẽ mba'épa he'ise pe ajapopa ramóva pende rehe?</verse>
				<verse number="13">Peẽ niko che mbohéra Mbo'ehára ha Jára, ha peje porã, upéva niko che.</verse>
				<verse number="14">Ha che, Mbo'ehára ha Jára pombojepyhéi ramo, peẽ peñombojepyhéi vaerã avei ojupe kuéra.</verse>
				<verse number="15">Che ahechauka peẽme, peẽ pejapo haguã avei pe che ajapo haguéicha.</verse>
				<verse number="16">Añetehápe, ha'e peẽme ndaikatuiha pe tembiguái mba'eguasuvévo pe ijáragui, ha ndaikatuiha pe temimondo mba'eguasuvévo pe imondoharégui.</verse>
				<verse number="17">Peikuaa ramo ko'ã mba'e ha pejapo ramo, pevy'a vaerã.</verse>
				<verse number="18">‘Nañe'ẽi aína opavave peẽ kuérava rehe; che aikuaa mávapa umi aiporavo va'ekue. Opáichavo, oiko vaerã pe Tupã Ñandejára Kuatiañe'ẽ he'íva: “Pe chendive okarúva, opu'ã che rehe.”</verse>
				<verse number="19">Ha'e peẽme ko'ãga guivéma voi oiko mboyve, oiko vove perovia haguã peẽ che ha'eha hína.</verse>
				<verse number="20">Añetehápe ha'e peẽme, pe orecibíva pe che amondóvape, chéve che recibi, ha pe chéve che recibíva, orecibi pe che mbouharépe.</verse>
				<verse number="21">Upéva he'ipa rire, Jesús ojepy'apy eterei ha he'i: --Añetehápe ha'e peẽme, peteĩ peẽ kuérava che traicionataha.</verse>
				<verse number="22">Upéramo hemimbo'e kuéra oma'ẽ joa ojuehe, oikuaa'ỹ rehe máva rehepa Jesús he'i upéva.</verse>
				<verse number="23">Hemimbo'e kuéra peteĩva, upe Jesús ohayhuetéva, oguapy hína ijykére mesápe;</verse>
				<verse number="24">ha Simón Pedro oseñea ichupe oporandu haguã Jesúspe máva rehepa he'i hína.</verse>
				<verse number="25">Upéramo ha'e oñembojave Jesús rehe, ha oporandu ichupe: --Ore Jára, ¿máva piko ha'e?</verse>
				<verse number="26">Jesús he'i ichupe: --Amyakỹta ko pan pesengue, ha upe ame'ẽvape, upéva ha'e. Ha omyakỹ peteĩ pan pesengue ha ome'ẽ Judas Iscariote, Simón ra'ýpe.</verse>
				<verse number="27">Ha ho'upávo Judas pe pan, Satanás oike ipype. Upéramo Jesús he'i ichupe: --Pya'e ejapo pe revapótava reína.</verse>
				<verse number="28">Ha mavavéva umi oĩ va'ekue hína mesápe ndoikuaái mba'érehepa he'i ichupe upéva.</verse>
				<verse number="29">Judas niko oñangareko pe vosa plata ryru rehe, upéicha rupi oime oimo'ã va'ekue Jesús he'i hague ichupe ojogua haguã pe oikotevẽtava pe areterã, terã ome'ẽ haguã tupãmba'e mboriahu kuérape.</verse>
				<verse number="30">Ha Judas ho'upávo pe pan osẽ. Ha pyharéma upéramo.</verse>
				<verse number="31">Judas oho rire katu Jesús he'i: --Ko'ãga ojehechaukáta che kuimba'éicha ou va'ekue yvy ári gloria, ha pe Tupã Ñandejára gloria ojehechaukáta che rupi.</verse>
				<verse number="32">Ha che ahechauka ramo pe Tupã Ñandejára gloria, Tupã Ñandejára che glorificáta avei chéve, ha pya'e ojapóta.</verse>
				<verse number="33">Che ra'y kuéra, nda che are mo'ãvéima penendive. Che rekáta, ha ha'e haguéicha umi Israelítape ha'e peẽme avei ko'ãga: Ndaikatu mo'ãi peho pe che ahatahápe.</verse>
				<verse number="34">Aheja peẽme ko tembiapoukapy pyahu: Ta pejuayhu. Ko che pohayhu háicha, pejuayhu vaerã peẽ avei.</verse>
				<verse number="35">Pejuayhu ramo, opavave ohechakuaa vaerã peẽ che remimbo'eha.</verse>
				<verse number="36">Simón Pedro oporandu Jesúspe: --Che Jára, ¿mamo piko rehóta? Ha Jesús he'i ichupe: --Che ahatahápe nde ndaikatu mo'ãi che moirũ ko'ãga; uperire katu che moirũta.</verse>
				<verse number="37">Upéramo Pedro he'i ichupe: --Che Jára, ¿mba'e rehe piko ndaikatúi romoirũ ko'ãga? Aime niko ame'ẽ haguã che rekove jepe nde rehehápe.</verse>
				<verse number="38">Jesús he'i ichupe: --¿Reme'ẽnepa añete nde rekove che rehehápe? Añetehápe ha'e ndéve, pe gallo osapukái mboyve, renegataha mbohapy jevy che kuaaha.</verse>
			</chapter>
			<chapter number="14">
				<verse number="1">‘Ani pejepy'apy. Pejerovia Tupã Ñandejára rehe ha pejerovia avei che rehe.</verse>
				<verse number="2">Che Ru rógape oĩ heta rendaguã, upeicha'ỹ rire, che ha'éma vaerã mo'ã peẽme. Upéicharamo, aháta ambosako'i pene rendaguã.</verse>
				<verse number="3">Ha aha ha ambosako'i rire pene rendaguã aju jevýta pogueraha haguã chendive, upéicharamo peẽ peiméta pe che aimetahapete.</verse>
				<verse number="4">Peẽ niko peikuaa mamópa che aháta, ha peikuaa pe tape.</verse>
				<verse number="5">Tomás he'i ichupe: --Ore Jára, ndoroikuaái niko mamópa rehóta, ¿mba'éicha piko roikuaáta pe tape?</verse>
				<verse number="6">Jesús he'i ichupe: --Che ha'e pe tape, ha che ha'e pe añete ha che ha'e avei pe tekovete. Che rupi mante ikatu oñeguahẽ che Ru rendápe.</verse>
				<verse number="7">Pe che kuaa rire chéve, peikuaa vaerã mo'ã avei che Rúpe, ha ko'ãga guive peikuaáma ichupe, pehechámagui peína ichupe.</verse>
				<verse number="8">Upéramo Felipe he'i ichupe: --Ore Jára, ehechaukána oréve nde Ru ha iporãma oréve.</verse>
				<verse number="9">Jesús he'i ichupe: --Felipe, hetaite árama niko aime penendive, ¿ha piko ne'ĩra che kuaa? Pe chéve che recháva, ohecha che Rúpe, ha upéicharamo, ¿piko mba'e rehe rejerure chéve ahechauka haguã peẽme che Rúpe?</verse>
				<verse number="10">¿Ndereroviái piko che aimeha pe che Rúpe ha pe che Ru oiha che pype? Umi mba'e che ha'éva peẽme, nda'éi che jehegui rei, che Ru uvei che pype oĩva ha omba'apóva hína.</verse>
				<verse number="11">Pe che reroviána che aimeha che Rúpe, ha che Ru oiha che pype, upeicha'ỹ ramo pe che rerovia umi mba'e ajapóva rehénte jepe.</verse>
				<verse number="12">Añetéko ha'e peẽme, pe ojeroviáva che rehe ojapo va'erãha avei umi mba'e che ajapóva. Ha hi'ariete, mba'e tuichavéva gueteri ojapo vaerã che ahátagui che Ru rendápe.</verse>
				<verse number="13">Ha opa peẽ pejeruréva che rérape, che ajapo vaerã, pe Túva oñemomba'eguasu haguã pe Ta'ýra rupi.</verse>
				<verse number="14">Che ajapo vaerã oimeraẽva mba'e peẽ pejeruréva che rérape.</verse>
				<verse number="15">‘Peẽ che rayhu ramo pejapo pe che ha'éva peẽme.</verse>
				<verse number="16">Ha che ajeruréta che Rúpe, ha ha'e omboúta peẽme ambue Pytyvõhára, pe Espíritu añetegua, opyta haguã penendive tapia guarã.</verse>
				<verse number="17">Yvypóra kuéra ndaikatúi orecibi ichupe ndaikatúigui ohecha terã oikuaa ichupe; peẽ katu peikuaáma ichupe oikógui penendive ha opytátagui pende pype tapia guarã.</verse>
				<verse number="18">Ndapoheja mo'ãi tyre'ỹ, aju jevýta pene rendápe.</verse>
				<verse number="19">Nda hi'are mo'ãi ha yvypóra kuéra nda che recha mo'ãvéi; peẽ katu che recháta, che aikovégui ha peẽ peikovétagui avei.</verse>
				<verse number="20">Upeha árape peẽ pehechakuaáta che aimeha che Rúpe, ha peẽ peimeha che pype ha che aimeha pende pype.</verse>
				<verse number="21">Upe oikuaáva ha ojapóva che rembiapoukapy, ohechauka añetehápe che rayhuha. Ha che Ru ohayhu vaerã pe chéve che rayhúvape, ha che ahayhu vaerã avei ha ajechauka vaerã ichupe.</verse>
				<verse number="22">Judas (ndaha'éi pe Iscariote) he'i ichupe: --Ore Jára, ¿mba'éicha rupi piko rejechaukáta orévente ha yvypóra kuérape katu ahániri mo'ãi?</verse>
				<verse number="23">Jesús he'i ichupe: --Pe che rayhúva ojapo pe che ha'éva, ha che Ru ohayhu vaerã upévape, ha che Ru ha che roju vaerã ropyta haguã hendive.</verse>
				<verse number="24">Pe che rayhu'ỹva katu ndojapói mba'evéramo pe che ha'éva. Ko ñe'ẽ peẽ pehendúva peína ndaha'éi che mba'e, pe che Ru che mbou va'ekue mba'énte.</verse>
				<verse number="25">‘Ha'e peẽme opa ko'ã mba'e aime aja gueteri penendive;</verse>
				<verse number="26">pe Espíritu Santo, che Ru omboútava che rérape Pytyvõhára ramo katu pene mbo'e ha pene momandu'a vaerã opa umi mba'e che ha'e va'ekue peẽme rehe.</verse>
				<verse number="27">‘Ahávo aheja peẽme py'aguapy. Ame'ẽ peẽme pe che py'aguapy, name'ẽi peẽme yvypóra kuéra ome'ẽ háicha. Ani pejepy'apy terã pekyhyje.</verse>
				<verse number="28">Peẽ niko che rendúma kuri ha'e ramo ahataha, ha aju jevytaha aime jevy haguã penendive. Peẽ che rayhu rire añete, pevy'a vaerã mo'ã peikuaávo ahataha che Ru rendápe, ha'e mba'eguasuvégui che hegui.</verse>
				<verse number="29">Ha'e peẽme ko'ã mba'e oiko mboyve, ãga oiko vove perovia haguã.</verse>
				<verse number="30">‘Nañe'ẽ heta mo'ãvéima penendive, oúmagui mba'epochy ko mundo ruvicha. Ha'e nda ipu'akái mba'evetépe che rehe;</verse>
				<verse number="31">ha upéicha vaerã yvypóra kuéra oikuaa haguã che ahayhuha che Rúpe ha ajapoha ha'e ojapouka haguéicha chéve. Pepu'ã jaha ko'águi.</verse>
			</chapter>
			<chapter number="15">
				<verse number="1">‘Che ha'e ku parral mataetéicha, ha che Ru katu pe parral máta ñangarekoháraicha.</verse>
				<verse number="2">Ha'e oikytĩ oimeraẽva che rakã kuéra hi'a'ỹva, umi hakã hi'áva katu ohakã'o ha omopotĩ hi'a porãve haguã.</verse>
				<verse number="3">Peẽ pene potĩma pe che pombo'e va'ekue rupi.</verse>
				<verse number="4">Pepytákena juajuhápe che rehe, che ajuaju háicha pende rehe. Pe hakãngue ha'eño rei ndaikatúi hi'a oĩ'ỹ ramo pe imáta rehe; upéicha avei peẽ ndaikatúi pende'a pejuaju'ỹ ramo che rehe.</verse>
				<verse number="5">‘Che ha'e pe parral máta, ha peẽ katu che rakã kuéra. Pe ojuajúva che rehe, ha che hese, upéva hi'a porã; peẽ ndaikatúi pejapo mba'eve che rehe'ỹ.</verse>
				<verse number="6">Pe ojuaju'ỹva che rehe, oñemombo vaerã umi hakãngue ipirúvaicha ha oñembyatýva ha ojehapýva tatápe.</verse>
				<verse number="7">‘Peẽ pepyta ramo pejuaju che rehe katu, ha pende resarai'ỹ ramo pe che pombo'e va'ekuégui pejerure peipotáva, ha oñeme'ẽ vaerã peẽme.</verse>
				<verse number="8">Pe ombohéra guasúva che Rúpe niko pe peẽ ta pende'a heta ha upéicha tapeiko añetehápe che remimbo'e ramo.</verse>
				<verse number="9">Che pohayhu peẽme pe che Ru che rayhu háicha chéve; peikókena aipóramo che mborayhúpe.</verse>
				<verse number="10">Pejapo ramo pe che ha'éva peẽme, peiméta che mborayhúpe ko che ajapo háicha che Ru rembiapoukapy ha aime imborayhúpe.</verse>
				<verse number="11">‘Che añe'ẽ peẽme péicha pevy'a haguã chendive, ha pene renyhẽ haguã vy'águi.</verse>
				<verse number="12">Kóva ha'e che rembiapoukapy: Tapejuayhu ko che pohayhu háicha.</verse>
				<verse number="13">Pe mborayhu tuichavéva niko oguereko hína pe ome'ẽva hekove hayhupára kuéra rehe.</verse>
				<verse number="14">Peẽ niko che rayhupára pejapo ramo pe che ha'éva peẽme.</verse>
				<verse number="15">Napomboheravéima tembiguái, pe tembiguái ndoikuaáigui pe ijára ojapóva. Pombohéra che rayhupára, aikuaauka hague rehe peẽme opa che Ru he'i va'ekue chéve.</verse>
				<verse number="16">Na peẽi che poravo chéve, che poiporavo va'ekue peẽme, ha pomoĩ pende'a porã haguã, ha tahi'are pe pende'a. Ha upéicharamo che Ru ome'ẽ vaerã peẽme opa pejeruréva ichupe che rérape.</verse>
				<verse number="17">Kóva aipóramo ha'e peẽme: Tapejuayhu.</verse>
				<verse number="18">‘Yvypóra kuéra ija'e'ỹ ramo pende rehe ke peikuaa che rehe raẽ eteve nda ija'éi hague hikuái.</verse>
				<verse number="19">Peẽ yvypóra kuéra reheguáva rire, ha'e kuéra pende rayhu vaerã mo'ã ohayhu háicha umi imba'e kuéravape. Che poiporavo va'ekue ijapytégui kuéra, ha upéva rehe yvypóra kuéra nda ija'éi pende rehe ndaha'evéiguima imba'e kuéra.</verse>
				<verse number="20">Pene mandu'áke ko ha'e va'ekue peẽme rehe: “Ndaipóri tembiguái mba'eguasuvéva ijáragui.” Chéve che persegui ramo, peẽme avei pende persegui vaerã; ha ojapo ramo che ñe'ẽ, ojapo vaerã avei pene ñe'ẽ.</verse>
				<verse number="21">Che réra rehe ojapo vaerã pende rehe upéicha, ndoikuaáigui pe che mbouharépe.</verse>
				<verse number="22">‘Ha'e kuéra ndoguerekói vaerã mo'ã culpa che aju'ỹ rire añe'ẽ ichupe kuéra. Ko'ãga katu ndaikatuvéima oipe'a ipecádo kuéra hi'ári kuéragui;</verse>
				<verse number="23">upe che rehe ija'e'ỹva nda ija'éi avei che Ru rehe.</verse>
				<verse number="24">Ndoguerekói vaerã mo'ã culpa che ajapo'ỹ rire ijapytépe kuéra mba'e avave ojapo'ỹ va'ekue; opáichavo, ohecháma umi mba'e ha upeve rehe nda ija'éi che rehe, ha nda ija'éi avei che Ru rehe.</verse>
				<verse number="25">Ha upéicha oiko haguã pe ñe'ẽ iley kuérape he'íva: “Nda ija'éi rei hikuái che rehe.”</verse>
				<verse number="26">‘Ou vaerã pe pene Pytyvõharã, pe Espíritu añetegua oúva che Rúgui. Che amboúta peẽme, ha ha'e oñe'ẽ vaerã che rérape.</verse>
				<verse number="27">Ha peẽ peñe'ẽ vaerã avei che rérape peime hague rehe chendive iñepyrũmby guive.</verse>
			</chapter>
			<chapter number="16">
				<verse number="1">‘Ha'e peẽme ko'ã mba'e ani haguã pende jerovia poi.</verse>
				<verse number="2">Peñemosẽ vaerã sinagógagui, ha oguahẽ vaerã ára oimeraẽva pende jukáva oimo'ã vaerã ombojeroviaha Tupã Ñandejárape.</verse>
				<verse number="3">Ojapo vaerã ko'ã mba'e ndoikuaáigui che Rúpe ha chéve.</verse>
				<verse number="4">Ha'e peẽme ko'ã mba'e ãga ojehu ramo guarã, pene mandu'a haguã che ha'éma hague peẽme. ‘Nda'éi kuri peẽme ymavéma ko'ã mba'e che aimégui penendive.</verse>
				<verse number="5">Ko'ãga katu aha jevýta pe che mbou va'ekue rendápe, ha mavavéva peẽva napeporandúi chéve mamópa aháta.</verse>
				<verse number="6">Pene mba'embyasy eterei uvei che ha'e hague rehe peẽme ko'ã mba'e.</verse>
				<verse number="7">Opáichavo, ha'éta peẽme pe añetegua: iporãve peẽme che aha ramo. Che aha'ỹ ramo ndaikatu mo'ãi ou pe pene Pytyvõharã opyta haguã penendive; che aha ramo katu amboúta peẽme.</verse>
				<verse number="8">Ha'e ou rire ohechaukáta yvypóra kuérape ha'e kuéra pecadorha ha oiha peteĩ teko potĩ rape, ha Tupã Ñandejára ojuzgataha ichupe kuéra.</verse>
				<verse number="9">Ohechaukáta ichupe kuéra pecadorha ndojeroviáigui che rehe;</verse>
				<verse number="10">ohechaukáta ichupe kuéra mba'épa pe teko potĩ rape, che aháta rehe che Ru rendápe ha peẽ nda che recha mo'ãvéi;</verse>
				<verse number="11">ha ohechaukáta ichupe kuéra pe Tupã Ñandejára juicio, oñecondenámagui pe mba'epochy ko mundo ruvicha.</verse>
				<verse number="12">‘Areko gueteri heta mba'e ha'e vaerã peẽme, opáichavo, peẽ ko'ãga ndaikatu mo'ãi gueteri peikuaa mba'épa he'ise.</verse>
				<verse number="13">Pe Espíritu añetegua ou rire katu, ha'e oikuaaukáta peẽme opa añetegua; noñe'ẽ mo'ãigui ojehegui rei, he'íta uvei opa ha'e ohendúva ha oikuaaukáta peẽme umi mba'e ojehútava.</verse>
				<verse number="14">Ha'e che momba'eguasu vaerã chéve, ojapyhýtagui umi mba'e che ame'ẽtava ichupe ha oikuaauka vaerã peẽme.</verse>
				<verse number="15">Opa umi mba'e che Ru oguerekóva che mba'e avei; upéva rehe ha'e peẽme pe Espíritu ojapyhytaha che mba'évagui ha oikuaaukataha peẽme.</verse>
				<verse number="16">‘Nda hi'are mo'ãi peẽ nda che rechavéivo; uperiremínte katu che recha jevýta, che ahátagui che Ru rendápe.</verse>
				<verse number="17">Upéramo oime hemimbo'e kuérava oporandu va'ekue ojupe: --¿Mba'e piko he'ise upéva? He'i niko ñandéve nda hi'are mo'ãiha ndajahechavéivo ichupe, ha uperiremínte jahecha jevytaha, ohótagui ha'e Túva rendápe.</verse>
				<verse number="18">¿Mba'e piko he'ise “nda hi'are mo'ãi”? Ndajaikuaái niko mba'érehepa oñe'ẽ hína.</verse>
				<verse number="19">Jesús ohechakuaa ha'e kuéra oporanduse hague ichupe, ha he'i ichupe kuéra: --Che niko ha'e kuri peẽme nda hi'are mo'ãiha peẽ nda che rechavéivo ha uperiremínte katu che recha jevytaha. ¿Upéva piko upe peporandúva peína ojupe?</verse>
				<verse number="20">Añetéko ha'e peẽme, peẽ pejahe'o ha pene mba'embyasy va'erãha, yvypóra kuéra katu ovy'a vaerã. Opáichavo, peẽ pene mba'embyasy ramo jepe, pe pene mba'embyasy hekovia vaerã vy'ápe.</verse>
				<verse number="21">Pe kuña imembýta ramo niko ojepy'apy oguahẽ rehe pe hasy haguã ára; pe mitã onace rire katu hesarái hasy hague ovy'águi onace hague rehe peteĩ mitãkuimba'e yvy ári.</verse>
				<verse number="22">Upéicha avei, peẽ pene mba'embyasy peína ko'ãga, che pohecha jevývo katu pende py'apýpe pene renyhẽ vaerã vy'águi, peteĩ vy'a avave ikatu'ỹ vaerã oipe'a pende hegui.</verse>
				<verse number="23">‘Upeha árape napeporandu mo'ãvéima chéve mba'eve rehe. Añetehápe ha'e peẽme pejerure va'erãha che Rúpe, ha ome'ẽ vaerã peẽme opa pejeruréva ichupe che rérape.</verse>
				<verse number="24">Ko'ãga peve peẽ ndapejeruréi gueteri mba'eve che rérape; pejerure ha oñeme'ẽta peẽme pene renyhẽ haguã vy'águi.</verse>
				<verse number="25">‘Ko'ãga peve niko ha'e peẽme ko'ã mba'e ñembojoja rupi. Oguahẽ vaerã ára nañemoñe'ẽvéi haguã peẽme ñembojoja rupi, ha'epa sakã porã haguã uvei peẽme umi mba'e che Ru rehegua.</verse>
				<verse number="26">Upeha árape peẽ pejerure vaerã ichupe che rérape; ha che nda'éi ajeruretaha pende rehe che Rúpe,</verse>
				<verse number="27">che Ru voi pende rayhúgui. Pende rayhu peẽ che rayhu hague rehe chéve ha perovia hague rehe che aju hague Tupã Ñandejára gui.</verse>
				<verse number="28">Che asẽ va'ekue che Rúgui ha aju ko yvy ári, ha ko'ãga aheja ko mundo ha aha jevýta che Ru rendápe.</verse>
				<verse number="29">Upéramo hemimbo'e kuéra he'i ichupe: --Ko'ãga katu reñe'ẽ sakã porã reína, ñembojoja'ỹ rehe.</verse>
				<verse number="30">Ko'ãga rohecha reikuaaha opaite mba'e, ha na tekotevẽiha avave oporandu ndéve mba'eve rehe. Ha upéva rehe roguerovia reju hague Tupã Ñandejára gui.</verse>
				<verse number="31">Jesús he'i ichupe kuéra: --¿Peroviámapa aipóramo ko'ãga?</verse>
				<verse number="32">Oguahẽma ára, ha ko'ãgama voi peñemosarambipa haguã peteĩ teĩ pende raperã kotyo, ha che rejáta che añó. Opáichavo, na che añói, oĩgui chendive che Ru.</verse>
				<verse number="33">Ha'éko peẽme opa ko'ã mba'e pende py'aguapy haguã pejerovia rupi che rehe. Peẽ peiko asy vaerã ko yvy ári, opáichavo, ani pekyhyje, che che pu'aka va'ekue ko mundo rehe ha amoĩ va'ekue ko mundo che poguýpe.</verse>
			</chapter>
			<chapter number="17">
				<verse number="1">He'ipa rire ko'ã mba'e, Jesús ojesaupi yvága rehe ha he'i: --Che Ru, oguahẽma che ára. Emomba'eguasúna nde Ra'ýpe, nde Ra'y avei ta ne momba'eguasu ndéve.</verse>
				<verse number="2">Nde niko reme'ẽ va'ekue pu'aka nde Ra'ýpe opa yvypóra kuéra rehe, ome'ẽ haguã tekove tapia guarã opa umi ichupe reme'ẽ va'ekuépe.</verse>
				<verse number="3">Kóva niko ha'e pe tekove tapia guarã, ta nde kuaa hikuái ndéve nde añoiteha Tupã Ñandejára añetegua, ha toikuaa Jesucrístope, pe nde rembou va'ekue.</verse>
				<verse number="4">‘Che niko romomba'eguasu va'ekue ko yvy ári ha ajapopa va'ekue ne ñe'ẽ.</verse>
				<verse number="5">Ko'ãga, aipóramo, che Ru, eme'ẽ chéve pe nde reimehápe upe gloria che areko va'ekue nendive ko mundo oiko ñepyrũ mboyve guive.</verse>
				<verse number="6">‘Umi nde reme'ẽ va'ekue chéve yvypóra kuéra apytégui aikuaauka ichupe kuéra mávapa nde. Ne mba'e voi niko ha nde reme'ẽ va'ekue chéve, ha ojapo hikuái ne ñe'ẽ.</verse>
				<verse number="7">Ko'ãga ha'e kuéra oikuaa opa umi reme'ẽ va'ekue chéve ne mba'eha;</verse>
				<verse number="8">ambo'e va'ekue ichupe kuéra pe nde reikuaauka va'ekue chéve, ha ha'e kuéra oguerovia va'ekue. Ohechakuaáma añetehápe che aju hague ne rendágui, ha oguerovia hikuái nde che mbou hague.</verse>
				<verse number="9">‘Che ajerure ndéve hese kuéra, ndajeruréi ndéve yvypóra kuéra rehe, umi reme'ẽ va'ekue chéve rehénte, ne mba'égui ha'e kuéra.</verse>
				<verse number="10">Opa umi che mba'éva niko ne mba'e avei, ha ne mba'éva che mba'e; ha che gloria ojehecha ha'e kuéra rupi.</verse>
				<verse number="11">‘Che niko naime mo'ãvéima ko yvy ári; ha'e kuéra katu niko opytáta gueteri ko yvy ári ha che aháta ne rendápe. Che Ru marangatu, eñangarekomíkena nde réra rehehápe umi reme'ẽ va'ekue chéve rehe, ta peteĩ mba'e ñandéicha.</verse>
				<verse number="12">Che aime ramo hendive kuéra ko yvy ári niko añangareko va'ekue nde rérape umi reme'ẽ va'ekue chéve rehe, ha aipytyvõ va'ekue ichupe kuéra. Ha mavavéva ha'e kuérava noñehundíri, upe oñehundi vaerã mante, he'ígui pe Ñandejára Kuatiañe'ẽme upéicha vaerã hague.</verse>
				<verse number="13">‘Ahátama ne rendápe, ha asẽ mboyve ko yvy árigui ha'e ko'ã mba'e ha'e kuéra henyhẽte haguã avei ko vy'a che arekóvagui.</verse>
				<verse number="14">Che ame'ẽ va'ekue ichupe kuéra ne ñe'ẽ, yvypóra kuéra katu ndohayhúi ichupe kuéra ha'e kuéra ndaha'éigui yvypóra kuéra rehegua ko che ndaha'éi háicha avei yvypóra kuéra rehegua.</verse>
				<verse number="15">Ndajeruréi ndéve reipe'a haguã ichupe kuéra yvy árigui, ivaívaguinte ejokomi.</verse>
				<verse number="16">Che ndaha'éi háicha yvy arigua, upéicha ha'e kuéra avei ndaha'éi yvy arigua.</verse>
				<verse number="17">Emomarangatúna ichupe kuéra ne mba'e teeterã ne añete rupi, ne ñe'ẽ piko pe añete.</verse>
				<verse number="18">Nde che mbou haguéicha yvypóra kuéra apytépe, upéicha avei che amondo ichupe kuéra yvypóra kuéra apytépe.</verse>
				<verse number="19">Ha hesehápe kuéra niko che añemomarangatu, ha'e kuéra avei oñemomarangatu haguã pe añete rupi.</verse>
				<verse number="20">‘Ha nda hese kuéra añói ajerure ndéve, ajerure avei ndéve umi uperire ojeroviátava rehe che rehe ohendu rire pe ha'e kuéra he'íva.</verse>
				<verse number="21">Ajerure ndéve hese kuéra ta ipy'a peteĩ oñondive kuéra; ta peteĩ mba'e añónte ñanendive, che Ru, nde reime háicha che pype ha che aime háicha nde pype. Toĩ peteĩ py'ápe oñondive yvypóra kuéra oguerovia haguã nde che mbou hague.</verse>
				<verse number="22">Che amomba'eguasu va'ekue ichupe kuéra upe nde che momba'eguasu hagueichaite chéve, peteĩ mba'énte haguã ha'e kuéra, nde ha che peteĩ mba'énte háicha.</verse>
				<verse number="23">Che ipype kuéra ha nde che pype, peteĩeténte haguã ha'ekuéra, ha upéicha ikatu haguã yvypóra kuéra ohechakuaa nde che mbou hague, ha nde rehayhuha ichupe kuéra chéve che rayhu haichaite.</verse>
				<verse number="24">‘Che Ru, nde reme'ẽ va'ekue chéve, ha aipota oĩ ha'e kuéra chendive upe che aimetahápe, ohecha haguã nde che momba'eguasu hague ko mundo oiko mboyve guive.</verse>
				<verse number="25">Che Ru marangatu, yvypóra kuéra na nde kuaái, che katu roikuaa, ha ko'ãva oikuaáma nde che mbou hague.</verse>
				<verse number="26">Che aikuaauka va'ekue ichupe kuéra ndépa máva, ha aikuaaukavéta gueteri ichupe kuéra, pe mborayhu rerekóva chéve oĩ haguã ipype kuéra avei, ha chete voi aime haguã ipype kuéra.</verse>
			</chapter>
			<chapter number="18">
				<verse number="1">He'ipa rire ko'ã mba'e, Jesús osẽ oho hemimbo'e kuéra ndive Cedrón arroyo mboypýri. Upépe oĩ va'ekue peteĩ yvyraty, ha Jesús oike upépe hemimbo'e kuéra ndive.</verse>
				<verse number="2">Judas, upe ime'ẽharã oikuaa avei upe yvyraty, Jesús ohómivagui upépe heta jevy hemimbo'e kuéra ndive.</verse>
				<verse number="3">Upéicha rupi Judas oguahẽ upépe soldado tropa ha policía tupao pegua, pa'i kuéra ruvicha ha fariseo kuéra remimondo ndive. Oguereko hi'árma kuéra ha ogueraha hikuái mba'erendy ha tata rendy yvyra rehe.</verse>
				<verse number="4">Jesús katu oikuaapámagui opa upe ojehúta va'ekue ichupe, osẽ ha oporandu ichupe kuéra: --¿Mávape piko peheka?</verse>
				<verse number="5">Ha'e kuéra he'i ichupe: --Jesús Nazarénope. Jesús he'i ichupe kuéra: --Che ha'e. --Judas, pe otraiciona va'ekue ichupe, oĩ avei upépe hendive kuéra.</verse>
				<verse number="6">Ha Jesús he'ívo ichupe kuéra: “Che ha'e”, oguevi hikuái ha ho'apa yvýpe.</verse>
				<verse number="7">Upéramo Jesús oporandu jevy ichupe kuéra: --¿Mávape piko peheka? Ha ha'e kuéra he'i: --Jesús Nazarénope.</verse>
				<verse number="8">Jesús he'i ichupe kuéra upémaramo: --Ha'éma niko peẽme che ha'eha. Chéve che reka ramo peheja ko'ãvape toho.</verse>
				<verse number="9">Upéva he'i oiko haguã upe Jesús he'i va'ekue, umi Túva ome'ẽ va'ekuégui ichupe noñehundíri hague mavavéva.</verse>
				<verse number="10">Upéramo Simón Pedro, oguereko va'ekue hína peteĩ espada, oguenohẽ ha oikytĩ pe inambi ijakatúa pegua peteĩ héravagui Malco, upéva pe pa'i ruvicha guasu rembiguái.</verse>
				<verse number="11">Jesús katu he'i Pédrope: --Emoinge jevy pe nde espada hyrúpe. ¿Ndereroviái piko aimeha añete ahasa asy haguã che Ru he'i haguéicha chéve?</verse>
				<verse number="12">Upéramo umi soldado huvicha kuéra ndive ha umi Israelita policía kuéra oapresa Jesúspe ha ojokuapa hikuái ichupe.</verse>
				<verse number="13">Upéi katu ogueraha hikuái ichupe Anás, Caifás rembireko ru rógape, ha'e pa'i ruvicha guasu va'ekue upe áñope.</verse>
				<verse number="14">Ko Caifás niko upe he'i va'ekue Israelita kuérape iporãveha peteĩnte omano ramo opavave rehe.</verse>
				<verse number="15">Simón Pedro ha ambue temimbo'e oho Jesús rapykuéri. Pe temimbo'e ambuépe oikuaa pe pa'i ruvicha guasu ha upéicha rupi oike Jesús ndive pe pa'i ruvicha guasu korapýpe;</verse>
				<verse number="16">Pedro katu opyta pe okẽme okágoto. Upéramo osẽ pe temimbo'e oikuaáva pe pa'i ruvicha guasúpe ha oñe'ẽ pe kuña okẽ rehe oñangarekóvape ha omoinge Pédrope.</verse>
				<verse number="17">Upéramo pe kuña okẽ rerekua he'i Pédrope: --¿Ndaha'éi piko nde pe kuimba'e remimbo'e kuéra peteĩva? Ha Pedro he'i ichupe: --Ahániri, ndaha'éi.</verse>
				<verse number="18">Ro'y hína upe jave, ha umi tembiguái ha policía kuéra ombojepota ra'e tatapỹi ha oñembo'y ojepe'e hikuái. Pedro oñemboja avei umi upépe oñembo'y va'ekue hína rendápe ha ojepe'e hendive kuéra.</verse>
				<verse number="19">Pe pa'i ruvicha guasu oñepyrũ oporandu Jesúspe hemimbo'e kuéra rehe ha upe ha'e oporombo'éva rehe.</verse>
				<verse number="20">Ha Jesús he'i ichupe: --Che añe'ẽ va'ekue opavave rovake; tapia aporombo'émi va'ekue sinagoga kuéra ha tupao rupi, opavave umi Israelita oñembyatyhápe; ha nda'éi va'ekue mba'eve ñemiháme.</verse>
				<verse number="21">¿Mba'érehe piko reporandu chéve? Eporandúna umi che rendu va'ekuépe, ha te'i ha'e kuéra pe che ambo'e va'ekue ichupe kuéra. Ha'e kuéra oikuaa upe che ha'e va'ekue.</verse>
				<verse number="22">He'ívo Jesús upéva, peteĩva umi policía tupao pegua oĩ va'ekue hína upépe, oinupã Jesúspe hova rupi ha he'i ichupe: --¿Upéicha piko rembohovái vaerã pe pa'i ruvicha guasúpe?</verse>
				<verse number="23">Upéramo Jesús he'i: --Oime ramo ivaíva ha'e va'ekue, ere chéve, pe ha'e va'ekue iporã ramo katu, ¿piko mba'e rehe che nupã?</verse>
				<verse number="24">Upémaramo Anás omondo ichupe jepokuapy pe pa'i ruvicha guasu Caifás rendápe.</verse>
				<verse number="25">Upéva aja katu Pedro oñembo'y ojepe'e hína pe tata ypýpe, ha he'i hikuái ichupe: --¿Ndaha'éi piko nde pe kuimba'e remimbo'e kuéra peteĩva? Ha Pedro onega he'ívo: Ahániri, ndaha'éi.</verse>
				<verse number="26">Upéramo pe pa'i ruvicha guasu rembiguái kuéra peteĩva, pe kuimba'e Pedro onambi'o va'ekue rehegua kuérava, he'i ichupe: --¿Ndorohechái nga'u piko che ra'e pe yvyratýpe hendive?</verse>
				<verse number="27">Ha Pedro onega jevy, ha upévo peteĩ gallo osapukái.</verse>
				<verse number="28">Ha ogueraha hikuái Jesúspe Caifás rógagui pe mburuvicha rógape. Ko'ẽjúma hína upérõ, ha umi Israelita ndoikéi pe mburuvicha rógape ani haguã oñemongy'a ireligión kuéra he'i háicha, upéicha rire ndaikatúi vaerã mo'ã ho'u pe Pascua rehegua cena.</verse>
				<verse number="29">Upéva rehe Pilato osẽ okápe oñe'ẽ haguã ha he'i ichupe kuéra: --¿Mba'e piko peje ko kuimba'e rehe?</verse>
				<verse number="30">Ha'e kuéra he'i ichupe: --Kóva ndaha'éi rire mba'e vai apoha ndoroguerúi vaerã mo'ã ndéve.</verse>
				<verse number="31">Pilato upéramo he'i ichupe kuéra: --Peraha peẽ ha pejapo hese pende léype he'i háicha. Umi Israelita he'i ichupe: --Ore Israelita kuéra ndaikatúi rojuka avavépe.</verse>
				<verse number="32">Ha upéicha oiko pe Jesús he'i va'ekue pe imano rehe mba'éichatapa.</verse>
				<verse number="33">Ha Pilato oike jevy kotýpe ha ohenói Jesúspe ha oporandu ichupe: --¿Nde piko ha'e Israelita kuéra Rey?</verse>
				<verse number="34">Jesús he'i ichupe: --¿Erépa chéve upéva nde jeheguínte terãpa ambue he'ígui ndéve che rehe?</verse>
				<verse number="35">Pilato he'i ichupe: --¿Che nga'u piko Israelita? Umi ne retãygua ha pa'i ruvicha kuéra niko ne moĩ che pópe. ¿Mba'e piko rejapo ra'e?</verse>
				<verse number="36">Upéramo Jesús he'i ichupe: --Che ndaha'éi ko yvy arigua mburuvicha kueraichagua, che reino ndaha'éigui ko yvy arigua. Yvy arigua rire, umi che rehegua kuérava oñorairõ vaerã mo'ã ani haguã che añeme'ẽ Israelita kuéra pópe. Che reino ndaha'éi ko yvy arigua.</verse>
				<verse number="37">Upéramo Pilato he'i ichupe: --¿Aipóramo piko nde Rey? Jesús he'i ichupe: --Ha'e, upe nde ere háicha. Che anace va'ekue ha aju ko yvy ári ha'e haguã pe añetegua. Opa umi ojapóva mba'éramo pe añete, ohendu pe che ha'éva.</verse>
				<verse number="38">Pilato he'i ichupe: --¿Ha mba'e piko pe añete? Upéva oporandu rire Pilato osẽ jevy umi Israelita rendápe ha he'i ichupe kuéra: --Ndajuhúi niko ko kuimba'e rehe mba'eveichagua tembiapo vai.</verse>
				<verse number="39">Pejepokuaa niko apoi peẽme peteĩ présogui ko Pascua arete árape; ¿peipotápa apoi ko Israelita kuéra Réygui?</verse>
				<verse number="40">Ha opavave osapukái jevy: --¡Upévagui ahániri! ¡Iporãve repoi ramo Barrabásgui! Ha upe Barrabás mba'e vai apoha va'ekue.</verse>
			</chapter>
			<chapter number="19">
				<verse number="1">Upémaramo Pilato ojapyhy oinupãuka Jesúspe.</verse>
				<verse number="2">Ha umi soldado oñopẽ ñuatĩgui peteĩ corona ha omoĩ Jesús akã rehe, ha omonde hese peteĩ ao pytãu.</verse>
				<verse number="3">Ha oñepyrũ ohovapete ichupe ha he'i: --¡Viva Israelita kuéra Rey!</verse>
				<verse number="4">Pilato katu osẽ jevy ha he'i ichupe kuéra: --Pema'ẽ, aru ko'a okápe pehecha haguã ndajuhuiha hese ojapo hague mba'eveichagua ivaíva.</verse>
				<verse number="5">Ha osẽ Jesús pe corona ñuatĩguigua iñakã rehe ha ao pytãu ojehe. Upéramo Pilato he'i ichupe kuéra: --¡Kóina ápe pene renondépe!</verse>
				<verse number="6">Ohechávo ichupe umi pa'i ruvicha ha policía kuéra oñepyrũ osapukái: --¡Emosaingo kurusu rehe! ¡Emosaingo kurusu rehe! Pilato he'i ichupe kuéra: --Peraha ha pemosaingo peẽ, che ndajuhúi hese ojapo hague mba'eveichagua ivaíva.</verse>
				<verse number="7">Umi Israelita katu he'i ichupe: --Ore roguereko ore ley, ha upe ore ley he'i háicha omano vaerã, he'i hague rehe ojehe ha'eha Tupã Ñandejára Ra'y.</verse>
				<verse number="8">Pilato ohendúvo upéva katu okyhyjeve;</verse>
				<verse number="9">ha oike jevy pe kotýpe ha oporandu Jesúspe: --¿Mamogua piko nde? Jesús katu nde'íri ichupe mba'evete.</verse>
				<verse number="10">Upéramo Pilato he'i ichupe: --¿Chéve piko nereñe'ẽi? ¿Ndereikuaái piko che arekoha autoridad romosaingouka haguã kurusu rehe terã apoiuka haguã nde hegui?</verse>
				<verse number="11">Jesús he'i ichupe: --Ndererekói vaerã mo'ã mba'eveichagua autoridad Tupã Ñandejára ome'ẽ'ỹ rire ndéve; upéva rehe upe che me'ẽ va'ekue nde pópe tuichavéntema pe icúlpa.</verse>
				<verse number="12">Upete guive Pilato oheka mba'éichapa opoiuka haguã Jesúsgui; umi Israelita katu osapukái ha he'i: --¡Repoi ramo ichugui nde ndaha'éi pe mburuvicha guasu amigo! ¡Oimeraẽva he'íva ojehe reyha, pe Roma pegua mburuvicha guasu enemigo!</verse>
				<verse number="13">Pilato ohendúvo upéva oguenohẽuka Jesúspe okápe, ha oguapy pe tribunálpe, pe hebreo ñe'ẽme herahápe Gabata, he'iséva Itaguigua.</verse>
				<verse number="14">Asaje pyte rupíma hína upe jave, pe Pascua ára mboyve. Upéramo Pilato he'i umi Israelítape: ¡Kóina ápe pende Rey!</verse>
				<verse number="15">Ha'e kuéra katu osapukái: --¡Tomano! ¡Tomano! ¡Emosaingo kurusu rehe! Pilato he'i ichupe kuéra: --¿Mba'éicha piko amosaingóta kurusu rehe pende ruvichápe? Umi pa'i ruvicha kuéra katu he'i ichupe: --Peteĩnte ore ruvicha, pe mburuvicha guasu Roma pegua.</verse>
				<verse number="16">Ko'ã mba'e rire Pilato omoĩ Jesúspe ipópe kuéra oñemosaingo haguã kurusu rehe.</verse>
				<verse number="17">Ha osẽ Jesús ikurusu reheve pe Akãngue renda hérava kotyo, hebreo ñe'ẽme he'iséva Gólgota.</verse>
				<verse number="18">Upépe omosaingo hikuái ichupe ha mokõime avei hendive, peteĩ ijasu kotyo ambue ijakatúa kotyo ha Jesúspe katu mbytépe kuéra.</verse>
				<verse number="19">Ha Pilato omoĩuka pe kurusu ári peteĩ ñe'ẽ he'íva: “Jesús Nazareno, Israelita kuéra Rey.”</verse>
				<verse number="20">Heta Israelita kuérava olee upe ñe'ẽ, upe tenda omosaingo hague hikuái Jesúspe kurusu rehe hi'aguĩgui pe ciudádgui, ha pe ñe'ẽ oñemoĩ hebreo, griego ha latínpe.</verse>
				<verse number="21">Upéva rehe umi pa'i ruvicha kuéra he'i Pilátope: --Ani remoĩ: “Israelita kuéra Rey”; iporãve remoĩ ramo ha'e he'i hague Israelita kuéra Reyha.</verse>
				<verse number="22">Pilato katu he'i ichupe kuéra: --Pe amoĩ va'ekue, opytáma amoĩ haguéicha.</verse>
				<verse number="23">Umi soldado omosaingo rire Jesúspe kurusu rehe katu ohupi hikuái ijaokue ha omboja'o irundy hendápe peteĩ teĩme guarã. Pe icamisa puku katu imbovyvypyre'ỹva ojetejepaite ipukukuévo;</verse>
				<verse number="24">ha umi soldado he'i hikuái ojupe: --Ani ñamondoro, jaity uvei po'a hese jahecha haguã mávapepa opyta. Ha upéicha oiko pe Ñandejára Kuatiañe'ẽ he'íva: “Oñomboja'o che aokue rehe, ha oity hikuái hese po'a.” Ha upéicha ojapo hikuái umi soldado.</verse>
				<verse number="25">Jesús kurusu ypýpe oĩ va'ekue isy ha isy kypy'y, María Cleofas rembireko, ha María Magdalena.</verse>
				<verse number="26">Jesús ohechávo isýpe, ha ohechávo oñembo'y ijypýpe pe hemimbo'e ha'e ohayhuetéva, he'i isýpe: --Kuñakarai, péina pépe ne memby.</verse>
				<verse number="27">Upéi katu he'i pe hemimbo'épe: --Péina pépe nde sy. Ha upe guive upe hemimbo'e ogueraha ondive ichupe hógape.</verse>
				<verse number="28">Ko'ã mba'e rire, Jesús oikuaa opa mba'e oikopamaha. Upéva rehe, oiko haguã pe Ñandejára Kuatiañe'ẽme he'íva, he'i: --Che yuhéi.</verse>
				<verse number="29">Oĩ upépe peteĩ mba'yru henyhẽva vinágregui, ha omyakỹ hikuái peteĩ esponja pe vinágrepe, omoĩ peteĩ hisópo rakãngue rehe ha omboja Jesús juru rehe.</verse>
				<verse number="30">Jesús ho'u pe vinagre ha upéi he'i: --Oikopáma. Uperire oñakãity ha omano.</verse>
				<verse number="31">Pascua ára mboyve upéramo ha Israelita kuéra ndoipotái umi tetekue opyta kurusu rehe pytu'uha árape, arete guasúgui upe jave. Upéva rehe ojerure hikuái Pilátope omopẽuka haguã umi oñemosaingo va'ekue kurusu rehe retyma kuéra ha oñemboguejy haguã upégui.</verse>
				<verse number="32">Ha oho umi soldado ha omopẽ pe peteĩ retyma, ha pe ambue oñemosaingo va'ekue kurusu rehe Jesús ndivegui avei.</verse>
				<verse number="33">Oguahẽvo Jesús rendápe katu ohecha hikuái omanóma hague, ha upéva rehe nomopẽiri ichugui hetyma.</verse>
				<verse number="34">Umi soldado kuéra peteĩva katu oikutu Jesúspe ijyképe lánzape ha upévo osẽ tuguy ha ý ichugui.</verse>
				<verse number="35">Upe ohecha va'ekue omombe'u kóva ha he'i pe añetegua, ha ha'e oikuaa he'iha pe añetegua, peẽ avei perovia haguã.</verse>
				<verse number="36">Ko'ã mba'e ojehu oiko haguã pe Ñandejára Kuatiañe'ẽme he'íva: “Noñemopẽ mo'ãi ichugui peteĩ ikangue jepe.”</verse>
				<verse number="37">Ha oime Ñandejára Kuatiañe'ẽ ambue he'íva: “Ohecha vaerã hikuái pe oikutu va'ekuépe.”</verse>
				<verse number="38">Ko'ã mba'e rire, José, Arimatea puebloygua, Jesús remimbo'e, ñemiháme ramo jepe, okyhyjégui Israelita kuéragui, ojerure Pilátope omboguejy haguã kurusúgui Jesús retekue. Pilato ome'ẽ ichupe ha José oho ha ogueraha pe Jesús retekue.</verse>
				<verse number="39">Nicodemo, upe yma oho va'ekue Jesús rendápe pyhare, oguahẽ avei mba'e ryakuã porãita reheve, mirra ha áloe mbojehe'apyre cuarenta kilo rupi reheve.</verse>
				<verse number="40">Ha upéicha José ha Nicodemo ojapyhy Jesús retekue ha omonamba hese pe mba'e ryakuã porã ha omboapakua liénzope Israelita kuéra ojapo háicha oñotỹ haguã umi omanóvape.</verse>
				<verse number="41">Pe Jesús oñemosaingo hague kurusu rehe ypýpe oĩ peteĩ yvotyty, ha upe yvotytýpe oĩ peteĩ sepultura pyahu avave oñeñotỹ'ỹ hague gueteri.</verse>
				<verse number="42">Upépe omoĩ hikuái Jesús retekue hi'aguĩgui upe sepultura ha oguahẽmbámagui Israelita kuéra pytu'uha ára.</verse>
			</chapter>
			<chapter number="20">
				<verse number="1">Pe semana ñepyrũha árape, pyharevete, pytũ ramo gueteri, María Magdalena oho pe sepultúrape; ha ohecha ndaiporivéima hague pe ita omboty va'ekue pe sepultura juru.</verse>
				<verse number="2">Upémaramo oho meme ñaniháme Simón Pedro ha pe temimbo'e ambue Jesús ohayhuetémiva rendápe ha he'i ichupe kuéra: --Oñerenohẽ niko ra'e Ñandejára Jesúspe pe sepultúragui ha ndoroikuaái mamópa omoĩne hikuái ra'e pe hetekue.</verse>
				<verse number="3">Upévo Pedro ha pe temimbo'e ambue osẽ ha oho pe sepultúrape.</verse>
				<verse number="4">Mokõivéva oñani ohóvo, pe ambue katu iñakuãve Pédrogui ha oguahẽ tenonde ichugui.</verse>
				<verse number="5">Ojayvy oma'ẽ ha ohecha umi lienzo ojejokua hague oĩ upépe, opáichavo, ndoikéi.</verse>
				<verse number="6">Uperire oguahẽ Simón Pedro hapykuéri ha oike pe sepultura ryepýpe. Ha'e avei ohecha umi lienzo upépe;</verse>
				<verse number="7">ha ohecha avei pe lienzo oñemoĩ va'ekue Jesús akã rehe noĩriha umi ojejokua hague ndive, oñemboapakua ra'e ha oñemoĩ ambue hendápe.</verse>
				<verse number="8">Upéi katu oike avei pe temimbo'e ambue, pe oguahẽ tenonde va'ekue pe sepultúrape, ha ohechakuaa pe oiko va'ekue ha oguerovia.</verse>
				<verse number="9">Ne'ĩrante oikuaa pe Ñandejára Kuatiañe'ẽ he'íva, Jesús oikove jevy vaerã hague omanóva apytégui.</verse>
				<verse number="10">Uperire umi temimbo'e oho jevy hógape.</verse>
				<verse number="11">María katu opyta okápe, pe sepultura ypýpe ojahe'o. Ha ojahe'oha reheve ojayvy oma'ẽ haguã pe sepultura ryepýpe,</verse>
				<verse number="12">ha ohecha mokõi ángel ijao morotĩva, oguapýva hikuái pe Jesús retekue oĩ haguépe, peteĩ iñakã kotyo ha pe ambue katu ipy kotyo.</verse>
				<verse number="13">Ha umi ángel oporandu ichupe: --Nde kuñatai, ¿mba'e rehe piko rejahe'o reína? Ha'e he'i ichupe kuéra: --Ogueraha hague rehe hikuái che Járape, ha ndaikuaái mamópa omoĩ ra'e hikuái.</verse>
				<verse number="14">Upéva he'ipávo oñembojere ha ohecha Jesúspe oiha hína upépe, opáichavo, ndoikuaái ha'eha.</verse>
				<verse number="15">Upémaramo Jesús oporandu ichupe: --Nde kuñatai, ¿mba'e rehe piko rejahe'o reína? ¿Avápe piko reheka? María oimo'ãgui pe yvotyty rehe oñangarekóva, he'i ichupe: --Karai, nde reraha rire ramo na ere chéve mamópa reheja ra'e ha che aháta aru.</verse>
				<verse number="16">Upéramo Jesús he'i ichupe: --¡María! Ha'e oñembojere ha he'i ichupe hebreo ñe'ẽme: --¡Rabóni! --he'iséva “Mbo'ehára”.</verse>
				<verse number="17">Jesús he'i ichupe: --Ani repoko che rehe, ne'ĩra gueteri ajupi che Ru rendápe. Opáichavo, tereho ha emombe'u che ryvy kuérape ajupitaha che Ru ha pende Ru, che Tupã ha pende Tupã rendápe.</verse>
				<verse number="18">Ha María oho meme omombe'u Jesús remimbo'e kuérape ohecha hague Ñandejára Jesucrístope ha ha'e he'i hague ichupe ko'ã mba'e.</verse>
				<verse number="19">Upeha árape, pe semana ñepyrũha ára pyharépe, Jesús remimbo'e kuéra oĩmba oñondive ha ombotypa hikuái okẽ okyhyjégui Israelita kuéragui. Ha Jesús oguahẽ ha oñemoĩ mbytépe kuéra ha omomaitei ichupe kuéra he'ívo: --Ta pende py'aguapy joaite.</verse>
				<verse number="20">Upévo ohechauka ichupe kuéra ipo ha ijyke. Ha hemimbo'e kuéra ovy'a eterei ohechávo Ñandejára Jesucrístope.</verse>
				<verse number="21">Upéi Jesús he'i jevy ichupe kuéra: --Ta pende py'aguapy joaite. Che Ru che mbou haguéicha chéve, upéicha che pomondo peẽme.</verse>
				<verse number="22">Ha upévo oipeju hi'ári kuéra ha he'i ichupe kuéra: --Ame'ẽko peẽme Espíritu Santo.</verse>
				<verse number="23">Peẽ peperdona ramo mávape ipecádo kuéra, oñeperdonáma ichupe; ha peperdona'ỹ ramo katu opytáma oñeperdona'ỹ rehe.</verse>
				<verse number="24">Tomás, umi doce Jesús remimbo'e kuéra peteĩva, pe Kõingue oñembohérava, noĩri hendive kuéra, Jesús ou ramo.</verse>
				<verse number="25">Ha upéi umi temimbo'e ambue he'i ichupe: --Rohecha niko Ñandejára Jesucrístope. Tomás katu he'i: --Ahecha'ỹ ramo ipo rehe umi clavo kuare, ha amoinge'ỹ ramo che kuã umi clavo kuarépe, ha amoinge'ỹ ramo che po ijyképe, ndaikatúi arovia.</verse>
				<verse number="26">Uperire ocho días haguépe, Jesús remimbo'e kuéra oñembyaty jevy pyahu peteĩ ógape, ha upéramo Tomás oĩ hendive kuéra. Ha umi okẽ oñemboty ramo jepe, Jesús oguahẽ ha oñemoĩ mbytépe kuéra ha omomaitei ichupe kuéra he'ívo: --Ta pende py'aguapy joaite.</verse>
				<verse number="27">Upéi katu he'i Tomáspe; --Emoinge ko'ápe ne kuã, ha ema'ẽ che po rehe, ha emoinge nde po che yképe. Ha anive nde py'amokõi, erovia uvei.</verse>
				<verse number="28">Upéramo Tomás he'i: --¡Che Jára ha che Tupã!</verse>
				<verse number="29">Jesús katu he'i ichupe: --Tomás, ¿ko'ãga rerovia che recha hague rehe? Ovy'a vaerã umi oguerovia va'ekue che recha'ỹ rehe.</verse>
				<verse number="30">Jesús ojapo va'ekue avei heta milagro hemimbo'e kuéra resa renondépe oñemoĩ'ỹ va'ekue ko kuatiañe'ẽme.</verse>
				<verse number="31">Ko'ãva katu oñemoĩ peẽ perovia haguã Jesús ha'eha pe Cristo, Tupã Ñandejára Ra'y, ha peroviávo pereko haguã pe tekove tapia guarã héra rupi.</verse>
			</chapter>
			<chapter number="21">
				<verse number="1">Ko'ã mba'e rire Jesús ojehechauka jevy hemimbo'e kuérape Lago Tiberias rembe'ýpe. Ojapo kóicha:</verse>
				<verse number="2">Oĩ hikuái oñondive Simón Pedro, Tomás pe Kõingue oñembohérava, Natanael Caná Galileaygua, Zebedeo ra'y kuéra ha mokõi hemimbo'e ambue.</verse>
				<verse number="3">Simón Pedro he'i ichupe kuéra: --Aháta apesca. Ha'e kuéra he'i ichupe: --Ore rohóta avei nendive. Oho hikuái ha ojupi peteĩ bárcope, ha upe pyharépe noguenohẽi mba'evete.</verse>
				<verse number="4">Ko'ẽjúvo katu Jesús oguahẽ upe ý rembe'ýpe; hemimbo'e kuéra ndoikuaái ramo jepe Jesusha.</verse>
				<verse number="5">Ha he'i ichupe kuéra: --Lo mitã, ¿na penohẽi piko mba'eve? Ha ha'e kuéra he'i ichupe: --Mba'evete.</verse>
				<verse number="6">Upéramo Jesús he'i ichupe kuéra: --Peity pe pende red pe barco akatúa kotyo ha pejuhúta. Ojapo hikuái upéicha, ha ndaikatúi oguenohẽ pe red ýgui heta etereígui pira ho'a ipype.</verse>
				<verse number="7">Upévo pe Jesús remimbo'e ha'e ohayhuetéva, he'i Pédrope: --¡Ñandejára Jesucristo niko! Ohendúvo Simón Pedro Ñandejára Jesucristoha, omonde ijao jo'aha (omboi ra'e), ha ojepoi pe ýpe.</verse>
				<verse number="8">Umi hemimbo'e kuéra ambue katu oguahẽ pe ý rembe'ýpe imba'yru reheve, ogueru myatãháme pe red umi pira reheve, cien metros rupínte oĩ hikuái pe ý rembe'ýgui.</verse>
				<verse number="9">Oguejývo pe bárcogui ojuhu hikuái tatapỹi hendýva hína peteĩ pira hi'ári reheve ha pan.</verse>
				<verse number="10">Jesús he'i ichupe kuéra: --Peru pe pira penohẽ ramóvagui.</verse>
				<verse number="11">Simón Pedro ojupi pe bárcope ha omyatã pe ý rembe'y peve pe red henyhẽte va'ekue pira tuichávagui, oĩ ipype ciento cincuenta ý tres, upéicharamo jepe pe red ndosorói.</verse>
				<verse number="12">Upéramo Jesús he'i ichupe kuéra: --Peju perambosa. Ha mavavéva hemimbo'e kuérava noporandúi ichupe ha'épa máva, oikuaágui ha'eha Ñandejára Jesucristo.</verse>
				<verse number="13">Upéi katu Jesús oñemboja ojapyhy pe pan ipópe ha ome'ẽ ichupe kuéra ha pe pira avei.</verse>
				<verse number="14">Kóva niko mbohapy jevyháma Jesús ojehechauka hague hemimbo'e kuérape oikove jevy rire omanóva apytégui.</verse>
				<verse number="15">Orambosapa rire hikuái katu Jesús he'i Simón Pédrope: --Simón, Jonás ra'y, ¿che rayhuvépa ko'ãvagui? Pedro he'i ichupe: --Upéicha, che Jára, nde niko reikuaa rohayhuha. Jesús he'i ichupe: --Aipóramo, emongaru che ovecha ra'y kuéra.</verse>
				<verse number="16">He'i ichupe mokõiha jevy: --Simón, Jonás ra'y, ¿che rayhúpa? Pedro he'i ichupe: --Upéicha, che Jára, nde niko reikuaa rohayhuha. Jesús he'i ichupe: --Aipóramo eñangareko chéve che ovecha kuéra rehe.</verse>
				<verse number="17">Mbohapyha jevy he'i ichupe: --Simón, Jonás ra'y, ¿che rayhúpa? Pedro ombyasy oporandu hague rehe ichupe mbohapyha jevy ohayhúpa, ha he'i ichupe: --Che Jára, nde niko reikuaapa. Nde niko reikuaa rohayhuha. --Aipóramo emongaru che ovecha kuéra.</verse>
				<verse number="18">Añetehápe ha'e ndéve, yma ne mitãvépe reñembosako'ími ha reho mamo rehosehápe, nde tuja rire katu reipysóta nde jyva ha ambue ne mbosako'íta ha nde reraháta rehose'ỹháme.</verse>
				<verse number="19">Kóva he'ívo Jesús oikuaauka mba'éichapa Pedro omanóta ha omomba'eguasúta Tupã Ñandejárape. Ha upévo he'i ichupe: --¡Che moirũ!</verse>
				<verse number="20">Oñembojerévo Pedro ohecha oho hague hína hapykuéri kuéra pe Jesús remimbo'e ha'e ohayhuete va'ekue, upe oguapy va'ekue ijykére cenahápe ha oporandu va'ekue ichupe: “Ore Jára, ¿máva piko pe ne traicionátava?”</verse>
				<verse number="21">Pedro ohechávo ichupe oporandu Jesúspe: --Ore Jára, ¿ha kóvape piko mba'e ojehúta?</verse>
				<verse number="22">Jesús he'i ichupe: --Che aipota ramo ha'e oikove che aju jevy peve, ¿piko mba'e ndéve? Che moirũ katu nde.</verse>
				<verse number="23">Upéramo oñemoherakuã umi Jesús rehe ojeroviáva apytépe upe hemimbo'e upéva nomano mo'ãiha. Jesús nde'íri ichupe nomano mo'ãiha, he'ínte: “Che aipota ramo ha'e oikove che aju jevy peve, ¿piko mba'e ndéve?”</verse>
				<verse number="24">Upéva ha'e upe Jesús remimbo'e oñe'ẽva hína ko'ã mba'e rehe, ha omoĩ va'ekue kuatia rehe, ha jaikuaa he'iha pe añetegua.</verse>
				<verse number="25">Oĩ avei heta mba'e ambue Jesús ojapo va'ekue, peteĩ teĩ oñemoĩ rire kuatiápe chéve ramo guarã ko yvy jerekuévo jepe ndaijapái vaerã mo'ã umi kuatiañe'ẽ ikatu vaerã mo'ã ojejapo. Amén.</verse>
			</chapter>
		</book>
		<book number="44">
			<chapter number="1">
				<verse number="1">Pe kuatiañe'ẽ tenonderépe, niko nde Teófilo, añe'ẽ va'ekue opaite umi mba'e Jesús oñepyrũ va'ekue ojapo ha ombo'e rehe,</verse>
				<verse number="2">upe ojehupiha ára peve yvágape, ome'ẽ rire tembiapoukapy Espíritu Santo rupi umi apóstol oiporavo va'ekuépe.</verse>
				<verse number="3">Ha avei ohasa asy rire, Jesús ete voi ojehechauka umívape oikove jevy hague heta techapyrã jaroviakuaa va'erãva reheve, cuarenta ára pukukue jave, ha oñe'ẽ ichupe kuéra umi mba'e Tupã Ñandejára reino rehegua rehe.</verse>
				<verse number="4">Ha oĩ jave hendive kuéra, he'i ichupe kuéra ani haguã oho Jerusaléngui, oha'arõnte haguã uvei pe Túva ñe'ẽ me'ẽmbyre, pehendu va'ekue che hegui, he'i ichupe kuéra.</verse>
				<verse number="5">Juan niko añete oporobautiza va'ekue ýpe; peẽ katu pejebautizáta Espíritu Sántope mbovy ára riremínte.</verse>
				<verse number="6">Upérõ umi oñembyaty va'ekue oporandu hikuái ichupe, ha he'i: --Ore Jára, ¿remopu'ã jevýtapa pe reino Israélpe ko tiempo kóvape?</verse>
				<verse number="7">Ha Jesús he'i ichupe kuéra: --Ndaijái peẽme peikuaa haguã mba'e árapepa terã araka'etétapa umi mba'e che Ru omoĩ va'ekue ipoguýpe añoite;</verse>
				<verse number="8">opáichavo, ou rire pe Espíritu Santo pende ári, perekóta pu'aka, ha pesẽta pechemoherakuã haguã Jerusalénpe, ha Judéape opaite henda rupi, ha Samáriape, ha ko yvy pahaite peve.</verse>
				<verse number="9">Ha he'ipávo ko'ã mba'e, hesa renondépe kuéra Jesús ojehupi yvágape, ha peteĩ arai omokañỹ ichupe heságui kuéra.</verse>
				<verse number="10">Ha oma'ẽ jave hikuái yvága rehe Jesús oho aja, mokõi karia'y ijao morotĩmbáva oñemboja sapy'a hendápe kuéra,</verse>
				<verse number="11">ha he'i ichupe kuéra: --Peẽ kuimba'e Galileaygua, ¿mba'e rehe piko pepyta pema'ẽ péicha yvága rehe? Ko Jesús ete voi ojehupi va'ekue pende apytégui yvágape, ou jevy vaerã upe pehecha hagueichaite oho.</verse>
				<verse number="12">Upérõ ha'e kuéra ou jevy hikuái Jerusalénpe pe cerro Olivoty héravagui, oĩva Jerusaléngui peteĩ pytu'uha árape ojeguataha pukukue.</verse>
				<verse number="13">Ha oike rire pe ciudádpe, ojupi hikuái pe koty yvateguápe, oikohápe Pedro, Juan, Jacobo, Andrés, Felipe, Tomás, Bartolomé, Mateo, Jacobo Alfeo ra'y, Simón Zelote ha Judas Jacobo ra'y.</verse>
				<verse number="14">Opavave ko'ãva peteĩ ñe'ẽme oñembo'e tapiámi oñondive, Jesús ryvy kuéra ha María isy, umi ambue kuña kuéra ndive.</verse>
				<verse number="15">Umiha árape opu'ã Pedro Jesús remimbo'e kuéra apytépe, ha ciento veinte rupi umi oñembyaty va'ekue, ha he'i:</verse>
				<verse number="16">--Che ryvy kuéra: Tekotevẽ niko kuri oiko pe Kuatiañe'ẽ Marangatúpe Espíritu Santo he'i va'ekue David juru rupi Judas rehe, ha'e omohenonde va'ekue umi Jesús apresaharépe,</verse>
				<verse number="17">ha'e ojerereko va'ekue peteĩ ñande rehegua kuérava ramo ha ñane moirũ va'ekue ko ñane rembiapópe.</verse>
				<verse number="18">Opáichavo ha'e ojogua va'ekue peteĩ ñu pe hembiapo vaikue repykue rehe, ha ojejuvývo ho'a oakãvo ha osoro pe hete mbytérupi ha oñehẽmba hyekue.</verse>
				<verse number="19">Ha Jerusalengua kuéra oikuaapa va'ekue upéva, upéva rehe upe ñu oñembohéra va'ekue iñe'ẽme kuéra Acéldama, upéva he'ise, Tuguy Ñu.</verse>
				<verse number="20">Salmo kuéra kuatiañe'ẽme he'i háicha: Ta itapere hogakue, ha toĩve'ỹ oiko vaerã ipype, ha: Tojapo ambue pe hembiapo rangue.</verse>
				<verse number="21">Tekotevẽ upéva rehe ko'ã kuimba'e kuéra ñane moirũ va'ekue Ñandejára Jesús oiko aja pukukue ñande apytépe,</verse>
				<verse number="22">upe ojebautiza ha'ára guive Juan po rupi, upe ojehupiha ára peve yvágape ñande apytégui, peteĩ ta ñane moirũ pe Jesús oikove jevyha rechahare ramo.</verse>
				<verse number="23">Ha omoĩ hikuái henondépe kuéra mokõime: José, oñembohérava Barsabás, hérava avei Justo, ha Matíaspe.</verse>
				<verse number="24">Ha oñembo'e hikuái ha he'i: --Ore Jára, nde reikuaáva opavave py'apy, ehechauka oréve mávapepa reiporavo ko'ã mokõigui,</verse>
				<verse number="25">ojapo haguã apóstol rembiaporã ho'a haguégui Judas hembiapo vai rehe oho haguã hendaguãme.</verse>
				<verse number="26">Ha oity hikuái hese kuéra po'a, ha ho'a pe po'a Matías rehe; ha oñemoĩ umi once apóstol kuéra ndive.</verse>
			</chapter>
			<chapter number="2">
				<verse number="1">Ha oguahẽvo Pentecostés ára, oĩmba hikuái oñondive peteĩ py'ápe,</verse>
				<verse number="2">ha ou sapy'a yvágui peteĩ tyapu yvytu hatã oipejúrõ guáicha, ha omohenyhẽmba pe óga oguapyhápe hikuái,</verse>
				<verse number="3">ha ojechauka ichupe kuéra ku, tatarendýicha oguejýva peteĩ teĩ hi'ári kuéra,</verse>
				<verse number="4">ha henyhẽmba hikuái Espíritu Sántogui, ha oñepyrũ oñe'ẽ ñe'ẽ ambuépe, pe Espíritu Santo ome'ẽ háicha ichupe kuéra oñe'ẽ haguã.</verse>
				<verse number="5">Oĩ upérõ Jerusalénpe Israelita kuéra ombojeroviáva Tupã Ñandejárape, ou va'ekue opa tetã yvága guypeguágui;</verse>
				<verse number="6">ha oikóvo pe tyapu, oñembyaty pe genteta, ha oiko peteĩ apajuái guasu, peteĩ teĩ ohendúgui ichupe kuéra oñe'ẽha iñe'ẽ teépe.</verse>
				<verse number="7">Ha oñemondýi hikuái ha ohecharamoite, ha he'i: --¿Ndaha'éi piko galileaygua ko'ã oñe'ẽva?</verse>
				<verse number="8">¿Mba'éicha rupi piko, aipóramo, ñahendu ichupe kuéra oñe'ẽ pe ñanace hague ñe'ẽme?</verse>
				<verse number="9">Parto kuéra, Medo kuéra, Elamita kuéra, ha ñande Mesopotamiaygua kuéra, ha Judea, Capadocia, Ponto, Asia,</verse>
				<verse number="10">Frigia ha Panfilia, Egipto, ha Africaygua Cirene amongotyove, ha Romano kuéra ko'ápe oikóva; oime ha'e kuérava Israelita etéva ha umi ambue oguerovia va'ekue upe ha'e kuéra ogueroviáva;</verse>
				<verse number="11">Cretaygua ha Arabe kuéra, ñahendu ichupe kuéra oñe'ẽ ñane ñe'ẽme umi mba'eguasueta Tupã Ñandejára ojapo va'ekue rehe.</verse>
				<verse number="12">Ha ohecharamoite hikuái ha ndoikuaái mba'épa pe oikóva ha he'i ojupe: --¿Mba'e piko he'ise kóva?</verse>
				<verse number="13">Ambue kuéra katu oñembohorývo he'i: --Oka'upa hikuái.</verse>
				<verse number="14">Upérõ Pedro opu'ã oñembo'y umi once ndive ha hatã oñe'ẽ ha he'i: --Karai kuéra Judea pegua, ha opavave Jerusalénpe peikóva, peikuaáke kóva, ha pejapysaka porã che ñe'ẽ rehe.</verse>
				<verse number="15">Ko'ãva ko ndoka'úi, peẽ peimo'ã háicha, ko pyhareve las nueve ramóva.</verse>
				<verse number="16">Kóva ko hína pe ñemoñe'ẽhára Joel he'i va'ekue:</verse>
				<verse number="17">Ha ojehu vaerã umi ára pahávo, he'i Tupã Ñandejára, añohẽ vaerã che Espíritu opavave yvypóra kuéra ári, ha oñemoñe'ẽ vaerã Espíritu Santo rupi pende ra'y ha pende rajy kuéra, karia'y kuéra ohecha vaerã mba'e hechapyrã yvága pegua ha karai tuja kuéra ohecha vaerã ike pegua.</verse>
				<verse number="18">Ha che rembiguái kuéra kuimba'e ha kuñáva ári añohẽ vaerã che Espíritu umiha árape, ha oñemoñe'ẽ vaerã Espíritu Santo rupi.</verse>
				<verse number="19">Ha ahechauka vaerã mba'e guasu yvate yvágape, ha techapyrã yvy ári, tuguy, ha tata, ha tatatĩ timbo.</verse>
				<verse number="20">Pe kuarahy iñypytũmba vaerã, ha jasy ojehecha vaerã tuguýicha, ou mboyve pe Ñandejára Jesucristo ára guasuete overapáva.</verse>
				<verse number="21">Ha opa umi ohenóĩva Ñandejára Jesucristo réra, ojesalva vaerã.</verse>
				<verse number="22">‘Kuimba'e kuéra Israel pegua, pehendu ko'ã ñe'ẽ: Jesús Nazareno, kuimba'e Tupã Ñandejára ohechauka va'ekue peẽme oiha hendive mba'e oporomondýi va'ekue rupi ha mba'eguasueta ha techaukarã Tupã Ñandejára ojapo va'ekue ipo rupi pende apytépe, peẽ voi peikuaa háicha,</verse>
				<verse number="23">Tupã Ñandejára oikuaáva oiko mboyve pe ojehútava, oipota rupi pejapyhy ha pejukauka va'ekue umi tekove vai po rupi, upe pemosaingo ramo Jesucrístope kurusu rehe.</verse>
				<verse number="24">Opáichavo, Tupã Ñandejára omoingove jevy va'ekue ichupe ha oipe'a pe mano poguýgui, ndaikatúigui mba'evéicharamo opyta ha'e tapia guarã umi omanóva apytépe.</verse>
				<verse number="25">David voi niko he'i hese: Ahecha tapia Ñandejárape che resa renondépe, oĩgui che akatúape, mba'eve na che moangekói chéne.</verse>
				<verse number="26">Upéva rehe henyhẽte che corazõ vy'águi che ku oñe'ẽ torypaitépe. Upéva rehe che rete avei opytu'úne jeroviahápe;</verse>
				<verse number="27">nderehejái chénegui che ánga umi omano va'ekue oĩháme, ha nderehejái chéne pe ne marangatu retekue oñembyai.</verse>
				<verse number="28">Reikuaauka chéve pe tekove ha'etéva rape, ha che myenyhẽne vy'águi nde resa renondépe aime jave.</verse>
				<verse number="29">‘Che ryvy kuéra, ikatu ja'e peẽme hekoitépe ñande ru David rehe, omano ha oñeñotỹ hague, ha pe oñeñotỹ hague renda oiha ñande apytépe ko'ãgaite peve.</verse>
				<verse number="30">Opáichavo, David niko ñemoñe'ẽhára va'ekue ha oikuaápype Tupã Ñandejára juramento reheve ome'ẽ hague ichupe iñe'ẽ iñemoñare peteĩvagui omopu'ã va'erãha pe Cristo oguapy vaerã rey David trónope.</verse>
				<verse number="31">Upéva oiko mboyve ha'e ohecháma oiko ramo guáicha, ha oñe'ẽ pe Cristo oikove jevy va'erãha rehe, ha hi'ánga ndojehejái chéne haguã umi omano va'ekue oĩháme, ha hetekue noñembyai chéne haguã.</verse>
				<verse number="32">Ko Jesúspe Tupã Ñandejára omoingove jevy va'ekue ha ore kuéra upéva rechahare.</verse>
				<verse number="33">Ha Tupã Ñandejára po akatúa omopu'ã ichupe, ha ohupity pe Espíritu Santo pe Túva he'i va'ekue ome'ẽtaha ichupe, ha oñohẽ ko peẽ pehecha ha pehendúva.</verse>
				<verse number="34">David niko ndojupíri yvágape; opáichavo, ha'ete voi he'i: Tupã Ñandejára he'i va'ekue che Járape: “Eguapy che akatúape,</verse>
				<verse number="35">amoĩ meve umi nde rehe ija'e'ỹvape nde pyguýpe.”</verse>
				<verse number="36">‘Toikuaa porãke Israel retã, ko Jesús, peẽ pemosaingo va'ekue kurusu rehe, Tupã Ñandejára ojapo hague ichugui Mburuvicha Guasu ha Cristo.</verse>
				<verse number="37">Upéva ohendúvo tuicha eterei ojepy'apy hikuái ha he'i Pedro ha umi apóstol kuéra ambuépe: --Ore ryvy kuéra, ¿mba'épa rojapóta?</verse>
				<verse number="38">Pedro he'i ichupe kuéra: --Peñearrepenti, ha pejebautizauka peteĩ teĩ peẽ kuérava Jesucristo rérape peñemopotĩ haguã pende pecado kuéragui, ha oñeme'ẽ haguã peẽme Espíritu Santo.</verse>
				<verse number="39">Pene mba'erã voi niko pe iñe'ẽ me'ẽmbyre, ha pende ra'y kuéra peguarã, ha opa umi mombyry oĩva peguarã, opa umi Tupã Ñandejára ohenóĩva guive peguarã.</verse>
				<verse number="40">Ha heta ñe'ẽ ambue rupi oikuaauka ha oñemoñe'ẽ ichupe kuéra he'ívo: --Pejei ko ñemoñare vai kóvagui.</verse>
				<verse number="41">Ha umi oguerovia va'ekue iñe'ẽ ojebautizauka, ha oñembojuapy ichupe kuéra tres mil tekove rupi.</verse>
				<verse number="42">Ha opyta hatã hikuái umi apóstol kuéra ombo'évape ichupe kuéra, ha oiko peteĩ ñe'ẽme oñondive kuéra, ha oñembo'e ha oñembyaty omboja'o haguã pe pan.</verse>
				<verse number="43">Ha oñemondyipa hikuái ha heta techapyrã ha techaukarã oiko umi apóstol kuéra po rupi.</verse>
				<verse number="44">Ha umi oguerovia va'ekue oĩmba oñondive ha opa mba'e oguereko oñondive guarã,</verse>
				<verse number="45">ha ome'ẽ hepýre ijyvy kuéra ha oguerekóva guive, ha oñomboja'o hepykuére peteĩ teĩ oikotevẽta háicha.</verse>
				<verse number="46">Ha opa árape oĩ tupaópe oñondive peteĩ py'ápe, ha omboja'o pe pan hóga kuéra rupi, ha okaru oñondive torypa ha py'a porã reheve.</verse>
				<verse number="47">Omomba'eguasu Tupã Ñandejárape ha oguerohory ichupe kuéra opavave upe tetãygua. Ha opa árape Ñandejára ombojuapy ichupe kuéra umi ojesalváva.</verse>
			</chapter>
			<chapter number="3">
				<verse number="1">Pedro ha Juan ojupi hikuái oñondive tupaópe ñembo'erã, ka'aru las tres jave.</verse>
				<verse number="2">Ha ojererahámi opa árape peteĩ kuimba'e, iparĩva onace guive, ha oñemoĩ pe tupao rokẽme, hérava Okẽ Porã, ojerure haguã tupãmba'e umi tupaópe oikévape.</verse>
				<verse number="3">Upéva ohechávo Pedro ha Juánpe oiketaha pe tupaópe, ojerure ichupe kuéra tupãmba'e.</verse>
				<verse number="4">Pedro ha Juan katu oma'ẽ porã hese ha he'i ichupe: --Ema'ẽ ore rehe.</verse>
				<verse number="5">Ha ha'e oma'ẽ porã hese kuéra oha'arõgui oime ramo guarã mba'e ha'e kuéra ome'ẽva ichupe.</verse>
				<verse number="6">Pedro katu he'i: --Plata ha óro ndarekói, opáichavo, pe arekóva ame'ẽta ndéve, Jesucristo Nazareno rérape, epu'ã eguata.</verse>
				<verse number="7">Ha Pedro ojapyhývo ichupe ipo akatúagui omopu'ã, ha upévove oñemombarete ipy ha pe ipy juajuha;</verse>
				<verse number="8">ha opo oñembo'y, ha oñepyrũ oguata; ha oike hendive kuéra tupaópe, oguata ha opopo ha omomba'eguasu Tupã Ñandejárape.</verse>
				<verse number="9">Ha opa upe tetãygua ohecha ichupe oguata ramo ha omomba'eguasu ramo Tupã Ñandejárape,</verse>
				<verse number="10">ha oikuaa ichupe ha'e hague voi pe oguapými va'ekue ojerure haguã tupãmba'e pe tupao rokẽme, pe Okẽ Porãme; ha ohecharamo joa hikuái ha tuicha oñemondýi pe ichupe ojehu va'ekue rehe.</verse>
				<verse number="11">Ha pe oñemonguera va'ekue ndopoíri Pedro ha Juángui, ha opa upe tetãygua ohecharamo joa ha ou tagẽ pópe hendápe kuéra pe Salomón Rokẽ héravape.</verse>
				<verse number="12">Ohechávo upéa Pedro, he'i pe tetãygua kuérape: --Kuimba'e kuéra Israel pegua, ¿mba'e rehe piko pehecharamo kóva? Terã ¿mba'e rehe pejesareko ore rehe ore romboguatárõ guáicha kóvape ore pu'akakue terã ore reko marangatu rupi?</verse>
				<verse number="13">Abraham, Isaac ha Jacob Tupã, pe ñande ru ypykuéra Tupã, omomba'eguasu Ta'ýra Jesúspe, upe peẽ peme'ẽ ha penega va'ekue Pilato renondépe ha'e opoise ramo jepe ichugui.</verse>
				<verse number="14">Peẽ katu penega pe Imarangatu ha Imba'e porãvape, ha pejerure ojepoi haguã peẽme peteĩ oporojuka va'ekue,</verse>
				<verse number="15">Pejuka pe jeikove ome'ẽvape upe Tupã Ñandejára omopu'ã jevy va'ekue omanóva apytégui, ha ore kuéra upéva rechahare.</verse>
				<verse number="16">Ha pe héra rehe jerovia rupi, kóvape, ko peẽ pehecha ha peikuaávape, omombarete, ha pe jerovia hese ojererekóva, omohesãimbaite ichupe opavave pende resa renondépe.</verse>
				<verse number="17">‘Ha ko'ãga, che ryvy kuéra, che aikuaa pejapo hague ndapeikuaáigui, ha pende ruvicha kuéra upéichante avei.</verse>
				<verse number="18">Opáichavo, pe Tupã Ñandejára omoherakuã va'ekue ymaite guive umi ñemoñe'ẽhára kuéra juru rupi, pe Hemimbou, Cristo, ohasa asy vaerã hague, upéicha ojapo.</verse>
				<verse number="19">Upéva rehe, peñearrepenti ha peju Tupã Ñandejára rendápe ojei haguã pende hegui pende pecado kuéra ha ou haguã piro'y ára Ñandejára renondégui,</verse>
				<verse number="20">ha ombou haguã ha'e Cristo Jesúspe, pe yma guive voi oñemoherakuã va'ekue peẽme,</verse>
				<verse number="21">tekotevẽva gueteri opyta yvágape oñemyatyrõmbaha ára peve opaite mba'e, umi oñe'ẽ hague Tupã Ñandejára umi ñemoñe'ẽhára marangatu juru rupi ymaite guive.</verse>
				<verse number="22">Moisés he'i va'ekue ñande ru kuérape: “Tupã Ñandejára omopu'ã vaerã peẽme peteĩ ñemoñe'ẽhára pende ryvy kuéra apytégui, che mopu'ã haguéicha chéve. Pehendúke ichupe opa he'ívape peẽme.</verse>
				<verse number="23">Ha opa upe ohendu'ỹva upe ñemoñe'ẽhárape, ojehapo'o vaerã hetã megua kuéra pa'ũgui.”</verse>
				<verse number="24">‘Ha opa umi ñemoñe'ẽhára kuéra Samuel guive ha uperire, oñe'ẽ va'ekue guive, omoherakuã va'ekue avei ko'ã ára.</verse>
				<verse number="25">Peẽ ha'e umi ñemoñe'ẽhára ra'y kuéra ha pene mba'erã Tupã Ñandejára ome'ẽ va'ekue iñe'ẽ, he'i ramo guare Abrahámpe: “Ne ñemoñare rupi ojehovasapa vaerã yvypóra kuéra.”</verse>
				<verse number="26">Peẽme raẽve, Tupã Ñandejára omopu'ã rire Ta'ýrape, ombou va'ekue pende rovasa haguã, peteĩ teĩ peheja haguã pene rembiapo vai.</verse>
			</chapter>
			<chapter number="4">
				<verse number="1">Pedro ha Juan oñe'ẽ gueteri hína umi géntepe, ou ramo hi'ári kuéra pa'i ha saduceo kuéra, pe guardia tupao pegua ruvicha kuéra ndive.</verse>
				<verse number="2">Ipochy hikuái Pedro ha Juan ombo'e haguére umi géntepe ha omoherakuã haguére omanóva oikove jevy va'erãha Jesús rupi.</verse>
				<verse number="3">Ha ojapyhy hikuái ichupe kuéra ha omoinge cárcelpe pe ára ambue peve, ka'arúmagui.</verse>
				<verse number="4">Opáichavo, heta umi ohendu va'ekue pe iñe'ẽ nguéra, oguerovia; ha cinco mil rupi umi oguerovia va'ekue, kuimba'e kuéra añónte.</verse>
				<verse number="5">Ha upe ára ambuépe oñembyaty hikuái Jerusalénpe upe tetã megua mburuvicha kuéra, karai guasu kuéra ha umi Ñandejára ley rehe oporombo'éva;</verse>
				<verse number="6">pa'i ruvicha guasu Anás oĩ avei hendive kuéra, ha Caifás, Juan, Alejandro, ha opa umi pa'i ruvicha rehegua kuérava guive.</verse>
				<verse number="7">Ha ogueruruka hikuái Pedro ha Juánpe, ha omoĩ mbytépe kuéra ha oporandu ichupe kuéra: --¿Mba'e autoridad, terã máva rérapepa pejapo ko'ã mba'e?</verse>
				<verse number="8">Ha Pedro, tenyhẽ Espíritu Sántogui, he'i ichupe kuéra: --Mburuvicha kuéra ha karai kuéra Israel pegua:</verse>
				<verse number="9">peporandu niko oréve pe mba'e porã ojejapo va'ekue pe kuimba'e hasýva rehe, mba'éichapa oñemonguera ra'e,</verse>
				<verse number="10">roikuaauka peẽme, oikuaa haguã opavave Israel pegua, ko kuimba'e opavave resa renondépe oĩva, hesãiha Jesucristo Nazaretgua rérape, upe peẽ pemosaingo va'ekue kurusu rehe, ha Tupã Ñandejára omoingove jevy va'ekue omanóva apytégui.</verse>
				<verse number="11">Ko Jesús ha'e hína pe ita peẽ óga apoha pemboyke va'ekue, opáichavo, oiko ichugui pe ita tekotevẽvéva.</verse>
				<verse number="12">Mavave ambue rehe ndaipóri salvación, ndaipórigui téra ambue yvy ári oñeme'ẽ va'ekue yvypóra kuérape ikatu vaerã rehe jajesalva.</verse>
				<verse number="13">Umi mburuvicha kuéra ohecha ramo mba'éichapa Pedro ha Juan ipy'a guasu, ha oikuaápype ndaha'eiha tekove arandu ha umi iñarandu'ỹva reheguaha, ohecharamoite ha ohechakuaa hikuái ha'e kuéra omoirũ hague Jesúspe.</verse>
				<verse number="14">Ha ohechápype avei pe kuimba'e okuera va'ekuépe oiha upépe oñembo'y hendive kuéra, ndaikatúi he'i mba'eve, omoĩ vai vaerã ichupe kuéra.</verse>
				<verse number="15">Ha he'i ichupe kuéra osẽ haguã pe concíliogui, oñomongeta haguã oñondive añó,</verse>
				<verse number="16">ha he'i hikuái: --¿Mba'épa jajapóta ko'ã kuimba'e kuéra rehe? Opavave Jerusalengua niko oikuaa ha'e kuéra ojapo hague ko mba'e guasu, ha ndaikatúi ja'e añete'ỹha.</verse>
				<verse number="17">Opáichavo, anive haguã ko mba'e herakuã ko'ã gente apytépe, ñamongyhyje, ko'águi rire anive haguã oñe'ẽ avavépe Jesús rérape.</verse>
				<verse number="18">Ha ohenói ha he'i ichupe kuéra anive haguã mba'evéicharamo oñe'ẽ terã oporombo'e Jesús rérape.</verse>
				<verse number="19">Pedro ha Juan katu he'i ichupe kuéra: --Pehecháke peẽ voi iporãpa Tupã Ñandejára renondépe rojapo pene ñe'ẽ rojapo rangue Tupã Ñandejára ñe'ẽ.</verse>
				<verse number="20">Ore ro'e mante vaerã upe rohecha ha rohendu va'ekue.</verse>
				<verse number="21">Ha umi mburuvicha kuéra oñe'ẽ pohýi jevy rire ichupe kuéra opoi ichugui kuéra, ndojuhúigui mba'éichapa oinupã haguã, opavave umi gente omomba'eguasúgui Tupã Ñandejárape upe oiko va'ekue rehe.</verse>
				<verse number="22">Pe kuimba'e okuera va'ekue pe milagro rupi oguereko hetavéma ra'e cuarenta áñosgui.</verse>
				<verse number="23">Pedro ha Juan, ojepoi rire ichugui kuéra, oho iñirũ nguéra rendápe ha omombe'upa ichupe kuéra umi pa'i ruvicha ha karai he'i va'ekue ichupe kuéra.</verse>
				<verse number="24">Ha ha'e kuéra ohendu rire oñembo'epa oñondive Tupã Ñandejárape, ha he'i: --Ore Jára, nde rejapo va'ekue yvága ha yvy, pe mar ha opaite mba'e ipype oĩva,</verse>
				<verse number="25">nde ere va'ekue Espíritu Santo rupi ha David ne rembiguái, juru rupi: ¿Mba'érehe piko ijayvu pochýpe umi tetã nguéra, ha umi gente oñepy'amongeta mba'e rei rehe?</verse>
				<verse number="26">Mburuvicha guasu kuéra yvy ape arigua opu'ã, ha umi mburuvicháva oñembyaty oñomongeta Ñandejára rehe ha Cristo, hemimbou rehe.</verse>
				<verse number="27">‘Añetehápe niko Herodes ha Poncio Pilato oñembyaty va'ekue ko ciudádpe tetã ambuegua ha Israelgua kuéra ndive ha opu'ã nde Ra'y marangatu Jesús rehe, upe nde reiporavo va'ekue rehe.</verse>
				<verse number="28">Ojapopa haguã upe nde ere va'ekue guive ojejapo haguã.</verse>
				<verse number="29">Ha ko'ãga, ore Jára, ema'ẽ pe iñe'ẽ nguéra rehe ha eme'ẽ ne rembiguái kuérape py'aguasu omoherakuã haguã ne ñe'ẽ kyhyje'ỹ rehe;</verse>
				<verse number="30">ha eipyso nde po toñemonguera hasýva ha tojejapo techapyrã ha mba'e guasu nde Ra'y marangatu Jesús rérape.</verse>
				<verse number="31">Ha oñembo'epa rire, upe óga ha'e kuéra oĩ hague oryrýi; ha ha'e kuéra henyhẽmba Espíritu Sántogui ha omoherakuã Tupã Ñandejára ñe'ẽ kyhyje'ỹ rehe.</verse>
				<verse number="32">Ha umi oguerovia va'ekue ipy'a peteĩ oñondive ha peteĩ ñe'ẽme oĩmba; ha ndaipóri he'íva imba'e añonteha umi mba'e oguerekóva, oñomba'epa ramo guáicha uvei oguerekóva guive.</verse>
				<verse number="33">Ha umi apóstol kuéra katu omombe'u meme tuicha pu'aka reheve Ñandejára Jesús oikove jevy hague omanóva apytégui ha Tupã Ñandejára oipytyvõ mbarete ichupe kuéra.</verse>
				<verse number="34">Ndaipóri oikotevẽva ijapytépe kuéra; opa umi oguerekóva yvy terã óga, oñemu hese kuéra ha ogueru hepykue,</verse>
				<verse number="35">ha omoĩ apóstol kuéra pópe, ha oñeme'ẽ peteĩ teĩme oikotevẽ háicha.</verse>
				<verse number="36">Upéicha avei oĩ ijapytépe kuéra oipytyvõva pa'i kuérape tupaópe, hérava José, apóstol kuéra ombohéra jo'a va'ekue Barnabé, he'iséva Pe Oporomoangapyhýva, upéva isla Chipreygua;</verse>
				<verse number="37">ome'ẽ hepy rehe peteĩ ñu oguereko va'ekue, ha ogueru hepykue omoĩ apóstol kuéra pópe.</verse>
			</chapter>
			<chapter number="5">
				<verse number="1">Peteĩ kuimba'e, hérava Ananías, katu hembireko Safira ndive, oñemu peteĩ ijyvy rehe,</verse>
				<verse number="2">ha oipe'a hepykuégui imba'erã, ha hembireko oikuaa upéva, ha hembyre, ogueruparõ guáicha, omoĩ apóstol kuéra pópe.</verse>
				<verse number="3">Ha Pedro he'i ichupe: --Ananías, ¿mba'e rehe piko Satanás omyenyhẽ ne corazõ nembojapu haguã Espíritu Sántope ha remonda haguã pe nde yvy repykuégui?</verse>
				<verse number="4">¿Na nemba'éi nga'u piko pe yvy? Ha reñemúpype hese, ¿piko na nemba'éi pe hepykue? ¿Mba'érehe piko remoĩ upéva ne corazõme? Tupã Ñandejárape niko nde japu, ndaha'éi nde rapicha kuimba'épe.</verse>
				<verse number="5">Ananías ohendúvo upéva, ho'a omano. Ha opavave umi upéva oikuaa va'ekue okyhyje eterei hikuái.</verse>
				<verse number="6">Ha mitãrusu kuéra upépe oĩ va'ekue opu'ã oñuã hetekue ha ogueraha oñotỹ.</verse>
				<verse number="7">Uperire tres horas haguépe rupi, oike Ananías rembireko, oikuaa'ỹ rehe upe ojehu va'ekue;</verse>
				<verse number="8">ha Pedro oporandu ichupe: --Eremi chéve, ¿peñemu piko ra'e peẽ pe yvy pe peje hague repykue rehe? Ha ha'e he'i: --Hẽe, upe hepykue rehe.</verse>
				<verse number="9">Upérõ Pedro he'i ichupe: --¿Mba'érehe piko peñemoĩ peteĩ ñe'ẽme pende japu haguã pe Ñandejára Espíritupe? Péina pe okápe ou hikuái ne ména ñotỹhare kuéra, ha ko'ãga nde reraháta ndéve avei neñotỹvo.</verse>
				<verse number="10">Upévo Safira ho'a omano Pedro py renondépe; ha oikévo umi mitãrusu kuéra, ojuhu he'õnguéma, ha oguenohẽ hikuái ha ogueraha oñotỹ iména ykére.</verse>
				<verse number="11">Ha opavave pe iglésia pegua kuéra ha opa umi oikuaa va'ekue ko'ã mba'e okyhyje eterei hikuái.</verse>
				<verse number="12">Ha heta mba'eguasu ha techapyrã oiko umi apóstol kuéra po rupi pe gente apytépe; ha oñembyatypa hikuái pe Salomón Rokẽ héravape.</verse>
				<verse number="13">Ha mavavéva umi ambue kuérava ndojehe'aséi hese kuéra, opáichavo, umi gente omomba'eguasu ichupe kuéra,</verse>
				<verse number="14">ha heta hetave ohóvo umi ojeroviáva Ñandejára Jesús rehe, kuña ha kuimba'éva.</verse>
				<verse number="15">Upéva rehe oguenohẽ hikuái cállepe umi hasývape, tupa ha inimbépe, ohasávo Pedro, hi'ãnguénte jepe ohupity ramo guarã ichupe kuéra;</verse>
				<verse number="16">ha umi ciudad ijerekuévo peguágui avei ou genteta Jerusalénpe ha ogueru hasýva ha mba'epochy oguereko asývape; ha oñemonguerapa.</verse>
				<verse number="17">Pa'i ruvicha guasu katu ha saduceo kuéra, oĩ va'ekue hendive, oñeko'õi eterei hikuái,</verse>
				<verse number="18">ha ojapyhy umi apóstol kuérape ha omoinge cárcel públicape.</verse>
				<verse number="19">Opáichavo, peteĩ Ñandejára ángel oipe'a pyhare pe cárcel rokẽ ha oguenohẽ rire he'i ichupe kuéra:</verse>
				<verse number="20">--Tapeho, peñembo'y pe tupaópe, ha pemombe'u umi géntepe ko tekove ha'etéva rehegua ñe'ẽ.</verse>
				<verse number="21">Kóva ohendu rire, pyhareve ko'ẽmba rehe oike hikuái tupaópe ha oporombo'e. Upe aja pe pa'i ruvicha guasu ha umi oĩ va'ekue hendive, ombyaty umi Concilio peguápe ha umi karaiguasu kuéra Israel retã megua kuérape, ha ogueruruka umi apóstol kuérape cárcelgui.</verse>
				<verse number="22">Ha oguahẽvo pe cárcelpe umi ojejokuái va'ekue, ndojuhúi ichupe kuéra; ha ojevy hikuái omombe'úvo,</verse>
				<verse number="23">ha he'i: --Rojuhu pe cárcel oñemboty porã añete, ha umi guardia oñembo'y hikuái okẽ nguéra renondépe; roipe'ávo katu ndorojuhúi avavépe hyepýpe.</verse>
				<verse number="24">Upéva ohendúvo pe pa'i ruvicha guasu ha umi pa'i ruvicha kuéra ha pe guardia tupao pegua ruvicha kuéra, ndoikuaái ojapo vaerã ha oporandu hikuái ojupe mba'épepa upéva ohóne opa.</verse>
				<verse number="25">Upévove oguahẽ peteĩ he'íva ichupe kuéra: --Umi kuimba'e pemoinge va'ekue cárcelpe, oime tupaópe oporombo'e hikuái.</verse>
				<verse number="26">Upérõ umi guardia tupao pegua huvicha kuéra ndive oho ipiári kuéra ha ogueru hikuái oñembosarái'ỹ rehe hese kuéra, okyhyjégui umi géntegui ombo'ita ramo guarã ichupe kuéra.</verse>
				<verse number="27">Ha ogueru rire omoĩ hikuái ichupe kuéra pe Concilio renondépe, ha pe pa'i ruvicha guasu he'i ichupe kuéra:</verse>
				<verse number="28">--Ro'e porã niko kuri peẽme anive haguã peporombo'e Jesús rérape, ha péina pemyanyhẽ Jerusalén pe peporombo'évagui, ha peityse ore ári pe kuimba'e manongue.</verse>
				<verse number="29">Pedro ha umi apóstol kuéra ambue katu he'i ichupe kuéra: --Yvypóra rembipota rangue ore romotenonde mante vaerã Tupã Ñandejára rembipota.</verse>
				<verse number="30">Ñande ru kuéra ypykue Tupã Ñandejára omoingove jevy Jesúspe, upe peẽ pejuka va'ekue pemosaingo ramo kurusu rehe.</verse>
				<verse number="31">Upévape Tupã Ñandejára omoĩ yvate, ijakatúa koty, Príncipe ha Salvador ramo, ija haguã Israel retãme oñearrepenti ohupity haguã perdón ipecádo kuéragui.</verse>
				<verse number="32">Ore ko'ã mba'e rechahare ha Espíritu Santo avei, Tupã Ñandejára ome'ẽva umi ichupe iñe'ẽ rendúvape.</verse>
				<verse number="33">Ha'e kuéra katu ohendúvo upéva ipochy eterei ha ojukase ichupe kuéra.</verse>
				<verse number="34">Opáichavo umi mburuvicha kuéra apytépe oĩ peteĩ fariseo hérava Gamaliel, Ñandejára ley mbo'eha, ha opavave ohayhúva upe tetãme. Upéva opu'ã oñembo'y ha oguenohẽuka sapy'a okápe umi apóstol kuérape.</verse>
				<verse number="35">Ha he'i umi mburuvicha kuérape: --Karai kuéra Israel pegua, pema'ẽkena pe pejapótava rehe ko'ã kuimba'e rehe.</verse>
				<verse number="36">Pene mandu'áne peẽ nda hi'aréi opu'ã hague Teudas, oñemomba'eguasu va'ekue, ha omoirũ ichupe cuatrociento kuimba'e rupi; opáichavo, ha'e ojejuka va'ekue ha umi omoirũ va'ekue ichupe isarambipa ha opa rei.</verse>
				<verse number="37">Uperire, ku censo oiko jave, opu'ã va'ekue Judas, Galileaygua, ha hetápe ogueraha hapykuéri, ha ojejuka va'ekue avei upéva ha umi imoirũhare isarambipa.</verse>
				<verse number="38">Upéva rehe, pejeheja ko'ã kuimba'e kuéragui, ani pejapo hese kuéra mba'eve; kóva yvypóra mba'énte ramo opa rei vaerã;</verse>
				<verse number="39">Tupã Ñandejára mba'e ramo katu ndaikatu mo'ãi pembyai; ha pema'ẽke anítei peñemoĩ peína hese.</verse>
				<verse number="40">Ha oñemoĩmba hikuái peteĩ ñe'ẽme hendive. Ha ohenói umi apóstol kuérape ha oinupãuka rire he'i jevy jevy ichupe kuéra anive haguã oñemoñe'ẽ Jesús rérape, ha opoi ichugui kuéra.</verse>
				<verse number="41">Ha osẽ umi apóstol kuéra pe Concíliogui torypápe ija haguére ichupe kuéra ohasa asy Jesús réra rehe.</verse>
				<verse number="42">Ha opa árape, tupaópe ha ogaha rupi, oporombo'e ha omoherakuã meme Jesucristo réra.</verse>
			</chapter>
			<chapter number="6">
				<verse number="1">Umiha árape oñemboheta hetavévo umi Jesús rehe ojeroviáva umi Israelita griego ñe'ẽme oñe'ẽva, oñepyrũ oñe'ẽsuguy umi hebreo ñe'ẽme oñe'ẽva rehe, he'ívo noñeñangarekoiha hekópe umi kuñakarai hesegua kuérava, iména omano va'ekue rehe, oñeme'ẽ jave ichupe kuéra hembi'urã kuéra.</verse>
				<verse number="2">Upéva rehe umi doce apóstol kuéra ohenói ombyatypa umi Jesús rehe ojeroviávape ha he'i ichupe kuéra: --Naiporãi ore roheja Tupã Ñandejára ñe'ẽ moherakuã roñangareko haguã okaru vaerã rehe.</verse>
				<verse number="3">Upéva rehe, ore ryvy kuéra, peheka pende apytégui siete kuimba'e pende jeroviaha, henyhẽva Espíritu Sántogui ha iñarandúva, ñamoĩ haguã ipópe kuéra ko tembiaporã;</verse>
				<verse number="4">ha ore katu toroñembo'e ha torombo'e meme Tupã Ñandejára ñe'ẽ.</verse>
				<verse number="5">Ha opa umi oñembyaty va'ekuépe iporã upe oje'éva, ha oiporavo hikuái Estébanpe, kuimba'e ojeroviáva Ñandejára rehe ha henyhẽtéva Espíritu Sántogui, ha Felípepe, ha Prócorope, ha Nicanórpe, ha Timónpe, ha Parménaspe, ha Nicolás Antioquiayguápe, ojerovia va'ekue Tupã Ñandejára rehe Israel pegua kuéra ombo'e ramo ichupe.</verse>
				<verse number="6">Umívape ogueru hikuái apóstol kuéra rendápe, ha ha'e kuéra oñembo'e ha omoĩ ipo hi'ári kuéra.</verse>
				<verse number="7">Ha Tupã Ñandejára ñe'ẽ herakuã herakuãve ha oñemboheta hetave Jerusalénpe umi ojeroviáva Ñandejára Jesús rehe, ha heta pa'i kuéra jepeve ojerovia avei hese.</verse>
				<verse number="8">Estébanpe oipytyvõ mbarete Ñandejára ha omyenyhẽ ichupe pu'akágui, upéicha rupi ojapo mba'e guasu ha techapyrã umi gente apytépe.</verse>
				<verse number="9">Ha opu'ã hikuái upérõ kuimba'e kuéra pe sinagoga hérava Libertos pegua ha Cirene ha Alejandría ha Cilicia ha Asiaygua ndive ha oñepyrũ oñeñe'ẽjoapi Esteban ndive,</verse>
				<verse number="10">opáichavo ndaipu'akái hese henyhẽgui pe iñe'ẽ arandu ha Espíritu Sántogui.</verse>
				<verse number="11">Upémaramo ome'ẽ hikuái plata umi ijapu va'erãme he'i haguã ohendu hague Estébanpe oñe'ẽ vai ramo Moisés rehe ha Tupã Ñandejára rehe.</verse>
				<verse number="12">Upéichape ombohuguyraku hikuái umi géntepe, ha karai guasu kuérape ha umi Tupã Ñandejára ley rehe oporombo'évape; ha ojeitypa hikuái hi'ári ha ojapyhy ogueraha ichupe Concilio oñembyatyhápe,</verse>
				<verse number="13">ha ogueru hikuái tekove japu he'íva hese: --Ko kuimba'e kóva oiko oñe'ẽ vai meme ko tupao rehe ha Tupã Ñandejára ley rehe.</verse>
				<verse number="14">Ore rohendu he'i ramo upe Jesús Nazareno ombyaipataha ko tupao ha ocambiapataha umi mba'e Moisés oheja va'ekue ñandéve.</verse>
				<verse number="15">Ha umi mburuvicha oguapy va'ekue hína pe Concíliope, oma'ẽvo Esteban rehe ohecha hikuái ángel rováichaha pe hova.</verse>
			</chapter>
			<chapter number="7">
				<verse number="1">Upérõ pe pa'i ruvicha guasu oporandu Estébanpe: --¿Añete piko upéicha?</verse>
				<verse number="2">Ha ha'e he'i: --Che ryvy kuéra ha che ru kuéra, pe che rendumi: Tupã Ñandejára henyhẽtéva glóriagui ojechauka va'ekue ñande ru Abrahámpe ha'e oĩ ramo Mesopotámiape, ova mboyve Haránpe,</verse>
				<verse number="3">ha he'i ichupe: “Esẽ ne retãgui ha nde rehegua kuéra apytégui, ha tereho pe tetã che ahechaukátava ndévepe.”</verse>
				<verse number="4">Upérõ Abraham osẽ va'ekue Caldeo kuéra retãgui, ha oho oiko Haránpe. Upégui, túva omano rire, Tupã Ñandejára oguerova va'ekue ichupe ko yvy ko'ãga peẽ peikohápe.</verse>
				<verse number="5">Opáichavo nome'ẽi ichupe mba'eve ko'ápe, ipy peteĩ rendaguãnte jepe, he'ínte va'ekue uvei ome'ẽ va'erãha ichupe imba'e teerã, ha ha'e omano rire katu ta'ýra kuéra mba'e va'erãha, Abraham nda ita'ýrai gueteri ramo jepe upérõ.</verse>
				<verse number="6">He'i avei ichupe Tupã Ñandejára, iñemoñare oho va'erãha tetã ambuépe, ha upépe oiko va'erãha tetã ambueyguáicha, ha oiko va'erãha tembiguái ramo ha ohasa asy va'erãha cuatrociento años pukukue.</verse>
				<verse number="7">“Ha che”, he'i avei Tupã Ñandejára, “ajuzga vaerã upe tetã oguerekóva ichupe kuéra tembiguái ramo rehe, ha uperire ha'e kuéra osẽ vaerã upégui ha che servi vaerã ko'ápe.”</verse>
				<verse number="8">Ha Tupã Ñandejára oñemoĩ peteĩ ñe'ẽme Abraham ndive ha ome'ẽ ichupe pe circuncisión mandu'aha ramo. Upéva rehe ocho días onace haguépe Isaac, Abraham ocircuncida va'ekue ichupe, ha Isaac ojapo avei upéicha ta'ýra Jacob rehe, ha Jacob ojapo avei upéicha umi doce ta'ýra kuéra ñande ru kuéra ypykue rehe.</verse>
				<verse number="9">‘Ha umi Jacob ra'yre kuéra, py'a vaígui rei ovende hikuái Josépe ojereraha haguã Egíptope, opáichavo, Tupã Ñandejára oĩ José ndive,</verse>
				<verse number="10">ha oipe'apa ichugui umi ojepy'apy hague. Ha ome'ẽ ichupe arandu ha katupyry, Faraón, Egipto pegua mburuvicha guasu renondépe, ha upéva omoĩ Josépe mburuvicha ramo Egíptope ha opa oguerekóva hógape jepe omoĩmba ipo guýpe.</verse>
				<verse number="11">‘Upérõ ou ñembyahýi tuicháva ha jehasa asy opárupi Egipto ha Canaánpe, ha ñande ru ypykuéra ndojuhúi ho'u vaerã.</verse>
				<verse number="12">Jacob katu oikuaa vove oiha trigo Egíptope, omondo tenonderã ta'ýra kuérape, umíva hína ñande ru ypykue.</verse>
				<verse number="13">Pe oho jevy mokõihápe katu José ojekuaauka tyke'ýra kuérape, ha Faraón ou oikuaa mba'e tetãyguápa ra'e José.</verse>
				<verse number="14">Ha José ogueruruka túva Jacóbpe ha opa hesegua kuéravape, setenta ý cinco oĩ ha'e kuérava.</verse>
				<verse number="15">Upéicha va'ekue Jacob oho haguã Egíptope, ha upépe omano ha'e ha umi ñande ru kuéra ypykue.</verse>
				<verse number="16">Uperire hetekue kuéra ojererova va'ekue Siquémpe, ha oñeñotỹ pe sepultura Abraham ojogua va'ekuépe hepy rehe Hamor ra'y kuéragui Siquémpe.</verse>
				<verse number="17">‘Ha oñemo'aguĩvo oiko haguã pe Tupã Ñandejára ñe'ẽ ha'e ome'ẽ va'ekue Abrahámpe, pe Abraham ñemoñare oñemboheta hetave sapy'a Egíptope,</verse>
				<verse number="18">ha oguapy mburuvicha guasu ambue Egíptope, oikuaa'ỹva Josépe.</verse>
				<verse number="19">Ha upe mburuvicha guasu upéva ombotavy ha oguereko asy va'ekue ñande ypykuérape, ha oñeha'ã va'ekue ojukaukapa haguã umi mitã onace ramóva anive haguã oñemboheta ñane retãygua.</verse>
				<verse number="20">Umiha árape onace Moisés, ha Tupã Ñandejára oguerohoryete ichupe, ha tres meses peve túva kuéra omongakuaa ichupe hógape,</verse>
				<verse number="21">ha uperire, oĩ vai jave, ojejuka haguãicha Faraón rajyete voi ogueraha ondive ha omongakuaa imemby teéicha.</verse>
				<verse number="22">Ha ombo'epa hikuái Moiséspe umi egipcio kuéra arandukue rehe, ha oguereko tuicha autoridad he'i ha ojapóvape.</verse>
				<verse number="23">‘Ha ombotýma ramo cuarenta años, Moisés ohechase sapy'a umi hetãgua Israel kuéravape.</verse>
				<verse number="24">Ha ohechávo peteĩ ha'e kuérava rehe oñembosaraiha hína peteĩ Egiptoygua oho oipytyvõ ichupe ha ovenga haguã ojuka pe Egiptoyguápe.</verse>
				<verse number="25">Oimo'ãgui ha'e umi hesegua kuérava, Israelita kuéra, ohechakuaáne haguã Tupã Ñandejára opoiukataha ichugui kuéra ipórupi; ha'e kuéra katu ndohechakuaái upéichata hague.</verse>
				<verse number="26">Upeha ára ambuépe Moisés ojuhu mokõi Israelítape oñorairõ hikuái oñondive, ha omoingo porãségui he'i ichupe kuéra: “Peẽ niko ojoryvy, ¿mba'ére piko peñorairõ oñondive?”</verse>
				<verse number="27">Ha pe ojapo vai va'ekue hína pe hapicha rehe omuaña Moiséspe ha he'i ichupe: “¿Máva piko ne moĩ ndéve ore ruvicha terã ore juez ramo?</verse>
				<verse number="28">¿Che jukasépa chéve avei rejuka haguéicha kuehe ku egípciope?”</verse>
				<verse number="29">Moisés ohendúvo upéva ojehui ha oho oiko Madián retãme ha oiko upépe tetã ambueyguáicha ha mokõi ta'ýra onace upépe.</verse>
				<verse number="30">‘Uperire cuarenta años haguépe ojechauka Moiséspe peteĩ ángel pe cerro Sinaí ypy pegua desiértope, peteĩ jukeri máta hendypáva mbytépe.</verse>
				<verse number="31">Ha Moisés ohecharamoite upe ohecháva, ha oñemo'aguĩvo ohecha porãve haguã, ohendu pe Ñandejára ñe'ẽ he'íva ichupe:</verse>
				<verse number="32">“Che ha'e nde ru kuéra ypykue Tupã Ñandejára, Abraham, Isaac, ha Jacob Tupã Ñandejára.” Ha Moisés oryryipa okyhyjégui ha noma'ẽséi hese.</verse>
				<verse number="33">Ha Ñandejára he'i ichupe: “Emboi pe nde py rehegua, ko reimeha ko yvy marangatu.</verse>
				<verse number="34">Che ahecha mba'eichaite pevépa ojejopy umi che reheguáva oĩva Egíptope, ahendu ipyahẽ ramo ha aguejy apoiuka haguã ichugui kuéra. Eju ko'ãga toromondo Egíptope.”</verse>
				<verse number="35">‘Pe Moisés ha'e kuéra ndojapói va'ekue mba'evéramo, ha he'i va'ekue ichupe: “¿Máva piko ne moĩ ndéve mburuvicha terã juez ramo?” Upévape Tupã Ñandejára omondo mburuvicha ha libertador ramo, pe ángel po rupi upe ojechauka va'ekue ichupe pe jukeri máta mbytépe.</verse>
				<verse number="36">Upe Moisés oguenohẽ va'ekue ichupe kuéra Egíptogui, ha ojapo va'ekue mba'eguasu ha techapyrã upe tetã ha Mar Rójope, ha umi desierto ha'e kuéra oiko hague rupi, cuarenta años pukukue.</verse>
				<verse number="37">Upe Moisés ete voi he'i va'ekue umi Israel pegua kuérape: “Tupã Ñandejára omopu'ã vaerã peẽme peteĩ ñemoñe'ẽhára pende ryvy kuéra apytégui che mopu'ã haguéicha chéve. Pehendúke iñe'ẽ.”</verse>
				<verse number="38">Upe Moisés avei oĩ va'ekue umi gente ndive pe desiértope, ha pe ángel oñe'ẽ va'ekue ichupe ndive pe cerro Sinaípe, ha ñande ru kuéra ypykue ndive, ha ichupe oñeme'ẽ va'ekue pe tekove ha'etéva rehegua ñe'ẽ ñandéve guarã.</verse>
				<verse number="39">‘Opáichavo, ñande ru kuéra ypykue na iñe'ẽrenduséi va'ekue ichupe, ha omboyke va'ekue uvei ichupe, ha ipy'apýpe kuéra ojevy va'ekue Egíptope.</verse>
				<verse number="40">Ha he'i hikuái Aarónpe: “Ejapo oréve ore ñandejararã ore mohenonde vaerã; pe Moisésgui, ñane renohẽ va'ekue Egipto retãgui, ndajaikuaái mba'épa oiko ichugui ra'e.”</verse>
				<verse number="41">Ha ojapo hikuái peteĩ toro ra'y ra'anga, ha ojuka hymba kuéra pe ta'anga rérape, ha oguerohoryete hikuái pe hembiapo kuerakue.</verse>
				<verse number="42">Upéva rehe Tupã Ñandejára oñemomombyry va'ekue ichugui kuéra, ha oheja ichupe kuéra oñesũ estrella kuéra yvága pegua renondépe, he'i háicha ñemoñe'ẽhára kuéra kuatiañe'ẽme: ¿Mañei piko peẽ Israel pegua kuéra pejuka raka'e pene rymba kuéra chéve guarã umi cuarenta años pukukue pe desiértope?</verse>
				<verse number="43">Ahániri, upéva rangue peraha penendive Moloc nícho uvei, ha pende jára Renfán estrella, ta'anga kuéra peẽ pejapo va'ekue peñesũ haguã henondépe kuéra. Upéva rehe che poguenohẽta pene retãgui ha poguerahaukáta Babilóniagui amongotyove.</verse>
				<verse number="44">‘Ñande ru kuéra ypykue pe desiértope oguereko va'ekue pe tupao aógui apopyre, Tupã Ñandejára ojapouka va'ekue he'i ramo Moiséspe ojapo haguã upe ojehechauka va'ekueichagua ichupe. Upéva guýpemi oñeñongatu umi diez mandamientos.</verse>
				<verse number="45">Ha upe tupao aoguigua oñembohasa va'ekue ñande ru kuéra ypykue po rupi, David tiempo peve ha ha'e kuéra ogueraha va'ekue ondive kuéra ha ogueroike Josué ndive oipe'a ramo umi tetã ambueguágui ijyvy kuéra, umi Tupã Ñandejára omosẽ va'ekue ñande ru kuéra ypykue renondégui, omohenda haguã ichupe kuéra.</verse>
				<verse number="46">Tupã Ñandejára ohayhu va'ekue upe Rey Davídpe, ha ha'e omopu'ãse va'ekue peteĩ tupao pe Jacob Tupã Ñandejára peguarã;</verse>
				<verse number="47">opáichavo, Salomón va'ekue upe tupao mopu'ãhare.</verse>
				<verse number="48">Tupã Ñandejára yvatetegua, ndoikói ramo jepe tupao yvypóra po rupi ojejapo va'ekuépe, he'i haguéicha pe ñemoñe'ẽhára:</verse>
				<verse number="49">Pe yvága che guapyha, ha pe yvy che py renda. ¿Mba'eichagua ógapa pemopu'ãne chéve? he'i Tupã Ñandejára, ¿terãpa mamo oime che rendaguã apytu'u haguã?</verse>
				<verse number="50">¿Nda che pói piko ojapopa ko'ã mba'e?</verse>
				<verse number="51">‘¡Ha! Peẽ katu, --he'ive ichupe kuéra Esteban--, tekove py'a hatã, apysa'ỹ tápia. Peẽ peñemoĩ tapiáva Espíritu Santo rehe, pende ru kuéra ypykuéicha, upeichaite avei peẽ.</verse>
				<verse number="52">¿Máva umi ñemoñe'ẽhárapepa ndoguereko asýi raka'e pende ypykuéra? Ha'e kuéra ojuka va'ekue umi omoherakuã va'ekuépe ymaite guive ou va'erãha pe Imarangatuetéva, ha ko'ãga oúma ramo katu peẽ petraiciona ha pejuka.</verse>
				<verse number="53">Peẽme oñeme'ẽ va'ekue Ñandejára ley ángel kuéra po rupi ha opáichavo ndapejapói iñe'ẽ.</verse>
				<verse number="54">Ohendúvo ko'ã mba'e ipochy eterei hikuái hese ha omopururũ hãi nguéra.</verse>
				<verse number="55">Esteban katu tenyhẽ Espíritu Sántogui, oma'ẽ yvága rehe ha ohecha Tupã Ñandejára gloria, ha Jesúspe oñembo'y hína Tupã Ñandejára akatúape,</verse>
				<verse number="56">ha he'i: --¡Pema'ẽ! Ahecha pe yvága ojepe'a ha pe kuimba'éicha ou va'ekue yvy ári oñembo'y hína Tupã Ñandejára akatúape.</verse>
				<verse number="57">Umi henduhára kuéra katu omboty ijapysa ha osapukái hatã ha ojeitypa hikuái Esteban ári oĩ haguéicha,</verse>
				<verse number="58">ha oguenohẽ ichupe pe ciudádgui ha ojapi hikuái ichupe itápe, ha umi hechahare oñangarekouka ijao kuéra rehe peteĩ karia'y hérava Saulo pýpe.</verse>
				<verse number="59">Ha ha'e kuéra ombo'ita aja Estébanpe, ha'e oñembo'e ha he'i: --Che Jára Jesús, nde pópe amoĩ che ánga.</verse>
				<verse number="60">Ha uperire oñesũ ha osapukái hatã he'ívo: --Che Jára, ani reity hi'ári kuéra ko pecado. Ha upéva he'ipávo, omano.</verse>
			</chapter>
			<chapter number="8">
				<verse number="1">Ha Saulo oĩ peteĩ ñe'ẽme hendive kuéra pe Esteban jejukápe. Ha upeha árape opu'ã peteĩ persecución tuicháva pe iglésia Jerusalén pegua rehe. Ha oĩ haguéicha oñemosarambipa Judea ha Samaria rupi, apóstol kuéra mante ahániri.</verse>
				<verse number="2">Ha kuimba'e kuéra imba'eporãva ogueraha oñotỹ Estébanpe ha heta ojahe'o hikuái hese.</verse>
				<verse number="3">Saulo katu upe aja opersegui meme umi iglesiayguápe, ha oike hógape kuéra ha oguenohẽ tyryryhápe kuimba'e ha kuña kuérape ha omondo ichupe kuéra cárcelpe.</verse>
				<verse number="4">Ha umi oñemosarambipa va'ekue Jerusaléngui katu omoherakuã opa ohoha rupi pe salvación rehegua ñe'ẽ.</verse>
				<verse number="5">Felipe, peteĩ ha'e kuérava, oho peteĩ ciudad Samaria peguápe ha upépe omoherakuã Crístope;</verse>
				<verse number="6">ha umi gente oñembyaty ha ojapysaka umi mba'e Felipe he'íva rehe, ha ohecha avei umi techapyrã ojapóva.</verse>
				<verse number="7">Okuerágui heta oguereko va'ekue mba'epochy ojehe, ha umi mba'epochy hatã osapukái osẽvo ichugui kuéra; ha heta ijapáva ha ikarẽva okuera avei.</verse>
				<verse number="8">Upéicha rupi oĩ tuicha vy'a upe ciudádpe.</verse>
				<verse number="9">Opáichavo, oĩ upe ciudádpe peteĩ kuimba'e hérava Simón, paje apoha, ombotavýmiva umi Samariayguápe oñemomba'eguasúvo ichupe kuéra.</verse>
				<verse number="10">Upéva rehe opavave ohendu ichupe ha ojerovia hese, michĩ ha tuicháva ha he'i: --Ko kuimba'e niko pe Tupã Ñandejára pu'aka guasu.</verse>
				<verse number="11">Ha ohendu pe ha'e he'íva, ombotavýgui ichupe kuéra pe ipaje rupi yma eterei guivéma.</verse>
				<verse number="12">Opáichavo, ogueroviáma ramo hikuái umi mba'e Tupã Ñandejára reino ha Jesucristo réra rehegua Felipe oikuaauka va'ekue ichupe kuéra, ojebautizauka hikuái kuimba'e ha kuña kuéra upéichante avei.</verse>
				<verse number="13">Ha Simón jepe oguerovia ha ojebautizauka ha omoirũ Felípepe, ohecharamo etereígui umi mba'eguasu ha techapyrã ojapóva.</verse>
				<verse number="14">Ha umi apóstol kuéra oĩ va'ekue Jerusalénpe ohendúvo Samariaygua kuéra oguerohory ete hague pe Tupã Ñandejára ñe'ẽ, omondo hikuái Pedro ha Juánpe.</verse>
				<verse number="15">Ha oguahẽ rire ha'e kuéra oñembo'e umi Samariaygua ojerovia va'ekue rehe oñeme'ẽ haguã ichupe kuéra Espíritu Santo.</verse>
				<verse number="16">Ne'ĩragui gueteri oguejy mavavéva ha'e kuérava ári; ha'e kuéra ojebautizaukánte ra'e Ñandejára Jesús rérape añó.</verse>
				<verse number="17">Upérõ Pedro ha Juan omoĩ ipo hi'ári kuéra, ha oguejy hi'ári kuéra pe Espíritu Santo.</verse>
				<verse number="18">Ha Simón ohechávo Espíritu Santo oguejyha umi apóstol kuéra omoĩ rupi ipo, oikuave'ẽ ichupe kuéra plata,</verse>
				<verse number="19">he'ívo: --Peme'ẽna chéve avei peichagua pu'aka, ha amoĩvo che po oimeraẽva ári, toguejy hi'ári avei Espíritu Santo.</verse>
				<verse number="20">Pedro katu he'i ichupe: --Nde plata toñehundi nendive, reimo'ãva ikatuha jajogua pe Tupã Ñandejára ome'ẽ reíva.</verse>
				<verse number="21">Ndaipóri ne rendaguã terã ne mba'erãva ko mba'e kóvape, na nde py'aporãigui Tupã Ñandejára ndive.</verse>
				<verse number="22">Eheja pe ñaña rerekóva, ha ejerure Ñandejárape sapy'a ne perdonase ramo guarã pe nde py'ápe rerekóvagui.</verse>
				<verse number="23">Ahecha nde py'aroha ha ñaña nde rerekoha ñeñapytĩmbýpe.</verse>
				<verse number="24">Upérõ Simón he'i: --Pejeruréna peẽ voi Ñandejárape che rehe, anítei ojehu chéve mba'eve ko'ã mba'e peje va'ekue chéve.</verse>
				<verse number="25">Ha omoherakuã ha oñemoñe'ẽ rire Ñandejára ñe'ẽ rehe, apóstol kuéra ou jevývo Jerusalénpe, omoherakuã pe salvación rehegua ñe'ẽ heta Samariaygua kuéra pueblo rupi.</verse>
				<verse number="26">Ko'ã mba'e rire peteĩ ángel Ñandejára remimbou oñe'ẽ Felípepe ha he'i ichupe: --Epu'ã ha tereho sur kotyo, pe tape ohóva Jerusaléngui Gázape rupi, upe tape idesiértova rupi.</verse>
				<verse number="27">Ha Felipe opu'ã ha oho; ha tapépe ojuhu peteĩ kuimba'e Etiopiayguápe, eunuco, karai guasu, reina Candace Etiopía pegua tesoro kuéra ñangarekoha, ha oho ra'e Jerusalénpe omomba'eguasu haguã Tupã Ñandejárape,</verse>
				<verse number="28">ha oho jevývo hógape oguapy icárrope ha olee ohóvo ñemoñe'ẽhára Isaías kuatiañe'ẽ.</verse>
				<verse number="29">Ha Espíritu Santo he'i Felípepe: --Eguahẽ ha eñemboja pe carro rehe.</verse>
				<verse number="30">Ha oñemboyávo, Felipe ohendu pe karai oleeha ohóvo ñemoñe'ẽhára Isaías kuatiañe'ẽ, ha oporandu ichupe: --¿Reikuaápa pe releéva?</verse>
				<verse number="31">Ha pe karai he'i: --¿Mba'éicha piko aikuaáta oime'ỹ ramo che mbo'éva? Ha ojerure Felípepe ojupi haguã oguapy hendive.</verse>
				<verse number="32">Pe Kuatiañe'ẽ Marangatu olee va'ekue hína kóva: Ovecháicha ojereraha ojejuka haguãme; ha ku ovecha ra'y okirirĩ háicha umi ohague'óva ichupe renondépe, upéicha ha'e ndoipe'ái ijuru.</verse>
				<verse number="33">Oñemomirĩháme ndojejapói ichupe justicia, ha iñemoñare kuéra rehe, ¿pa máva ikatúne imandu'a? ko hekove ojepe'áva yvy árigui.</verse>
				<verse number="34">Pe eunuco oporandu Felípepe: --Eréna chéve, ¿máva rehe piko pe ñemoñe'ẽhára he'i ko'ã mba'e, ojehépa, terãpa máva ambue rehe?</verse>
				<verse number="35">Upérõ Felipe oñepyrũ upe Kuatiañe'ẽ Marangatu upéva guive oñe'ẽ ichupe Ñandejára Jesús rehegua ñe'ẽ rehe.</verse>
				<verse number="36">Ha ohóvo pe tape rehe, oguahẽ hikuái oĩháme ý, ha pe eunuco he'i: --Ko'ápe niko oĩ ý, ¿ndaikatúi chénepa che ajebautizauka?</verse>
				<verse number="37">Ha Felipe he'i ichupe: --Rerovia ramo nde py'aite guive, ikatu. Ha pe karai he'i: --Arovia Jesucristo Tupã Ñandejára Ra'yha.</verse>
				<verse number="38">Ha omombytauka pe carro, ha oguejy mokõivéva pa ýpe, ha Felipe obautiza ichupe.</verse>
				<verse number="39">Ha osẽvo pe ýgui, Ñandejára Espíritu ogueraha Felípepe, ha ndohechavéi ichupe pe eunuco; opáichavo, oho ha'e hapére vy'a pópe.</verse>
				<verse number="40">Felipe katu ojejuhu Azótope, ha ohasávo upégui omoherakuã pe salvación rehegua ñe'ẽ opa umi ciudad kuérape oguahẽ meve Cesaréape.</verse>
			</chapter>
			<chapter number="9">
				<verse number="1">Saulo katu upe aja oheka meme umi ojeroviávape Ñandejára Jesús rehe ojuka haguã. Upéva rehe oho pe pa'i ruvicha guasu rendápe,</verse>
				<verse number="2">ojerurévo ichupe kuatiañe'ẽ oho haguã umi sinagoga kuéra, Damasco peguápe ohekávo umi ogueroviávape Ñandejára Jesús evangelio, kuimba'e terã kuña, ogueru haguã preso Jerusalénpe.</verse>
				<verse number="3">Ha ohóvo pe tapére katu, oguahẽvo Damasco ypýpema, omimbipa sapy'a ijerekuévo peteĩ tatarendy oúva yvágui,</verse>
				<verse number="4">ha upévo Saulo ho'a yvýpe, ha ho'ávo ohendu peteĩ ñe'ẽ he'íva ichupe: --Saulo, Saulo, ¿mba'érehepa che persegui?</verse>
				<verse number="5">Ha Saulo oporandu: --¿Máva piko nde, Karai? Ha pe oñe'ẽva he'i ichupe: --Che ha'e Jesús, upe nde reperseguíva. Rejekutupa nde voi nde jupe reína, ku guéi opyvoírõ guáicha ikutuha apỹi rehe.</verse>
				<verse number="6">Saulo upérõ ryryihápe ha kyhyje pópe, he'i: --Che Jára, ¿mba'épa reipota ajapo? Ha Ñandejára Jesús he'i ichupe: --Epu'ã ha eike pe ciudádpe, ha upépe oje'éta ndéve rejapo vaerã.</verse>
				<verse number="7">Ha umi kuimba'e omoirũ va'ekue Sáulope tuicha oñemondýi, ohendúgui añete pe ñe'ẽ ohecha'ỹ rehe avavépe.</verse>
				<verse number="8">Ha Saulo opu'ã pe yvýgui, ha oipe'ávo hesa ndohechái mba'eve. Upéva rehe oisambyhy hikuái ichupe ipógui ha ogueroguahẽ ichupe Damáscope,</verse>
				<verse number="9">ha oĩ upépe mbohapy ára ohecha'ỹ rehe, okaru'ỹ rehe ha hoy'u'ỹ rehe.</verse>
				<verse number="10">Oĩ upéramo Damáscope peteĩ Jesús remimbo'e hérava Ananías, upévape Ñandejára ojechauka peteĩ visión rupi ha he'i ichupe: --¡Ananías! Ha ha'e he'i: --Ápe aime, che Jára.</verse>
				<verse number="11">Upérõ Ñandejára he'i ichupe: --Epu'ã ha tereho pe calle héravape Ikarẽ'ỹva, ha Judas rógape eporandu peteĩ kuimba'e Tarsoygua hérava Saulo rehe; oime oñembo'e hína,</verse>
				<verse number="12">ha ohecha peteĩ visión rupi peteĩ kuimba'e hérava Ananías oike ha omoĩ ramo ipo hi'ári ohecha jevy haguã.</verse>
				<verse number="13">Ananías katu ohendúvo upéa he'i: --Che Jára, heta jurúgui niko ahendu upe kuimba'e upéva rehe oje'éva, umi mba'e vaieta ojapo va'ekue Jerusalénpe umi nde rehe ojeroviáva rehe.</verse>
				<verse number="14">Ha ko'ápe jepe oguereko autoridad pa'i ruvicha kuéragui ogueraha haguã preso umi nde réra ohenóivape.</verse>
				<verse number="15">Ñandejára katu he'i ichupe: --Tereho katu, kóva ko che rembiporavo omoherakuã vaerã che réra tetã ambueguápe, ha mburuvicha guasu kuérape, ha Israel ra'y kuérape.</verse>
				<verse number="16">Ha che ahechaukáta ichupe ohasa asy heta va'erãha che réra rehehápe.</verse>
				<verse number="17">Upérõ Ananías oho upe óga Saulo oihápe. Oike ha omoĩ ipo hi'ári ha he'i ichupe: --Che ryvy Saulo, Ñandejára Jesús, pe ojechauka va'ekue ndéve pe tape reju hague rupi, che mbou rehecha jevy haguã ha ne renyhẽ haguã Espíritu Sántogui.</verse>
				<verse number="18">Ha upévo ho'a heságui mba'e pirekuéicha, ha ohecha jevy pyahu; ha opu'ã ojebautizauka.</verse>
				<verse number="19">Ha okaru rire oñemombarete jevy, ha opyta sapy'a Damáscope umi Ñandejára Jesús rehe ojeroviáva ndive.</verse>
				<verse number="20">Ha voi Saulo oñepyrũ oñemoñe'ẽ pe sinagógape he'ívo Jesús Tupã Ñandejára Ra'yha.</verse>
				<verse number="21">Ha opa umi ohendúva ichupe ipy'andýi ha he'i: --¿Ndaha'éi piko kóva ku opersegui vaietémi va'ekue Jerusalénpe umi Jesús réra ohenóivape, ha upearã avei ou ko'ápe ogueraha haguã preso ichupe kuéra ha omoĩ haguã ichupe kuéra pa'i ruvicha kuéra pópe?</verse>
				<verse number="22">Ha upépe katu Saulo oñeha'ãve ha omokirirĩ umi Israelita Damasco peguápe ohechaukápype ichupe kuéra Jesusha pe Cristo.</verse>
				<verse number="23">Ha heta ára uperire umi Israelita kuéra ñemiháme oñemoĩ hikuái peteĩ ñe'ẽme oñondive ojuka haguã Sáulope;</verse>
				<verse number="24">ha oguahẽ upéa Saulo apysápe. Ára ha pyharépe ha'e kuéra oha'arõ ichupe pe ciudad rokẽme ojuka haguã;</verse>
				<verse number="25">upéva rehe hemimbo'e kuéra omoĩ hikuái ichupe peteĩ ajaka guasúpe ha pyhare omboguejy hikuái ichupe pe muralla omongoráva pe ciudádpe rupi, ha upéicha okañy.</verse>
				<verse number="26">Ha oguahẽ rire Jerusalénpe, Saulo ojehe'ase mo'ã umi Jesús remimbo'e kuéra rehe, ha ha'e kuéra katu okyhyjepa ichugui, ndogueroviáigui añetehápe ha'e Cristo remimbo'emaha avei.</verse>
				<verse number="27">Opáichavo Bernabé ogueraha ondive Sáulope umi apóstol rendápe, ha omombe'u ichupe kuéra mba'éichapa Saulo ohecha ra'e Ñandejára Jesúspe pe tapépe, ha mba'éichapa Ñandejára Jesús oñe'ẽ ra'e ichupe; ha Damáscope Saulo oñe'ẽ hague kyhyje'ỹ rehe Jesús rérape.</verse>
				<verse number="28">Ha opyta Saulo hendive kuéra Jerusalénpe,</verse>
				<verse number="29">ha oñemoñe'ẽ Ñandejára Jesús rérape kyhyje'ỹ rehe. Ha oñe'ẽ ha oñoñe'ẽjoapi umi Israelita griego ñe'ẽme oñe'ẽva ndive; ha ha'e kuéra katu oheka mba'éichapa ojuka haguã ichupe.</verse>
				<verse number="30">Ha ohechakuaávo upéa, umi Jesús remimbo'e kuéra ogueraha Sáulope Cesaréape, ha upégui omondo hikuái ichupe Társope.</verse>
				<verse number="31">Uperire umi iglésia opárupi, Judea, Galilea ha Samáriape ipy'aguapy, oñemombarete ha ombojerovia Ñandejárape, ha Espíritu Santo oipytyvõ rupi ichupe kuéra oñemboheta hetave ohóvo.</verse>
				<verse number="32">Pedro oporovisita jave oikóvo oho avei ohecha umi Jesús rehe ojeroviávape oĩva Lídape,</verse>
				<verse number="33">ha upépe ojuhu peteĩ kuimba'e hérava Eneas, ijapáva, ojapóma va'ekue ocho años oĩ hague tupápe.</verse>
				<verse number="34">Ha Pedro he'i ichupe: --Eneas, Jesucristo ne monguera. Epu'ã ha emyatyrõ nde rupa. Ha upévove opu'ã,</verse>
				<verse number="35">ha ohecha ichupe opavave umi Lida ha Sarongua, ha oheja hikuái umi yma ijerovia hague ha ojerovia Ñandejára rehe.</verse>
				<verse number="36">Oĩ va'ekue upérõ Jópepe peteĩ Jesús remimbo'e hérava Tabita, Dorcas griego ñe'ẽme. Upéva kuñatai imba'eporãva ha oipytyvõva oikotevẽvape.</verse>
				<verse number="37">Ha umiha árape hasy sapy'a ha omano; ha ojohéi rire omoĩ hikuái hetekue peteĩ koty yvateguápe.</verse>
				<verse number="38">Aguĩ oĩ Jope Lídagui, ha oikuaa vove umi Jesús remimbo'e kuéra Pedro oiha upépe omondo hikuái mokõi kuimba'e hendápe he'iukávo ichupe: --Pya'éna ejumi ore rendápe.</verse>
				<verse number="39">Ha opu'ã Pedro ha oho hendive kuéra. Ha oguahẽ rire ogueraha hikuái ichupe pe koty pe tetekue oĩháme, ha umi viuda oupa Pedro rendápe, ha jahe'ohápe ohechauka ichupe umi ao ha ahoja Dorcas ojapo va'ekue hekovépe.</verse>
				<verse number="40">Ha Pedro omondopa ichupe kuéra okápe, ha oñesũ ha oñembo'e; ha oñembojere oma'ẽ pe tetekue rehe, ha he'i: --Tabita, epu'ã. Ha upévo ha'e oipe'a hesa, ha ohechávo Pédrope, opu'ã oguapy.</verse>
				<verse number="41">Ha Pedro ombohasa ichupe ipo ha omopu'ã; ha ohenói umi Jesús remimbo'e kuérape ha umi viúdape ha ohechauka ichupe kuéra oikove jevyha.</verse>
				<verse number="42">Ha upéva herakuãmba opárupi Jópepe, ha heta ojerovia Ñandejára rehe.</verse>
				<verse number="43">Ha Pedro opyta heta ára upe ciudádpe, peteĩ kuimba'e vakapi rehe omba'apóva, Simón hérava rógape.</verse>
			</chapter>
			<chapter number="10">
				<verse number="1">Oĩ va'ekue pe ciudad Cesarea héravape, peteĩ kuimba'e hérava Cornelio, mburuvicha oguerekóva cien soldados ipoguýpe, pe soldado tropa hérava Italiana.</verse>
				<verse number="2">Ha'e ha hogaygua kuéra omomba'eguasúva ha ombojeroviáva Tupã Ñandejárape, ome'ẽva avei heta tupãmba'e ha oñembo'e tapiáva Tupã Ñandejárape.</verse>
				<verse number="3">Peteĩ árape, ka'aru pe las tres rupi, ohecha sapy'a peteĩ visión rupi peteĩ ángel, Tupã Ñandejára remimbou, oike ramo hendápe ha he'i ichupe: --¡Cornelio!</verse>
				<verse number="4">Ha Cornelio opyta ojesareko pe ángel rehe kyhyje pópe ha oporandu ichupe, he'ívo: --¿Mba'e piko, Karai? Ha pe ángel he'i ichupe: --Ne ñembo'e ha ne tupãmba'e kuéra oguahẽ Tupã Ñandejára rendápe mandu'arã nde rehe.</verse>
				<verse number="5">Emondo ko'ãga kuimba'e kuéra pe ciudad Jope héravape ha ehenoiuka Simónpe, hérava avei Pedro,</verse>
				<verse number="6">ha'e oime hína mbohupa ramo ku Simón vakapi rehe omba'apóva rógape, oĩva hóga yguasu ypýpe. Ha'e he'íta ndéve rejapo vaerã.</verse>
				<verse number="7">Ha oho rire pe ángel, Cornelio ohenói mokõi hembiguáipe ha peteĩ soldado heko marangatúvape, ijeroviaha,</verse>
				<verse number="8">ha omombe'upa rire ichupe kuéra upe ojehu va'ekue ichupe, omondo Jópepe.</verse>
				<verse number="9">Ha upeha ára ambuépe, ha'e kuéra oho aja ha oñemo'aguĩma ramo Jópegui, ára mbyte rupi jave, Pedro ojupi pe azotéape oñembo'e haguã;</verse>
				<verse number="10">ha ivare'a eterei ha okaruséma, ha oñembosako'i aja ichupe hembi'urã,</verse>
				<verse number="11">ohecha sapy'a peteĩ visión rupi ojepe'a ramo pe yvága ha oñemboguejy ramo yvýpe peteĩ ao pyguasu joguaha, oñeñapytĩva irundyve ijapýragui;</verse>
				<verse number="12">ha oĩ ipype opaichagua tymba ipy irundýva ha otyryrýva yvy rehe ha guyra opaichagua.</verse>
				<verse number="13">Ha ohendu peteĩ ñe'ẽ he'íva ichupe: --Pedro, epu'ã, ejuka ha he'u.</verse>
				<verse number="14">Pedro katu ombohovái ha he'i: --Mba'evéicharamo, che Jára, araka'eve che nda'úvai mba'eve iky'áva terã ipotĩ'ỹva.</verse>
				<verse number="15">Ha ohendu jevy pe ñe'ẽ he'íva ichupe: --Pe Tupã Ñandejára omopotĩ va'ekue ani nde ere hese iky'aha.</verse>
				<verse number="16">Upéva ojehu mbohapy jevy, ha uperire pe ao pyguasu ojehupi jevy yvápe.</verse>
				<verse number="17">Ha Pedro ojepy'amongeta jave pe ohecha va'ekue rehe mba'épane ra'e he'ise, oguahẽ pe óga rokẽme umi kuimba'e kuéra Cornelio remimbou oporandu va'ekue oúvo Simón róga rehe.</verse>
				<verse number="18">Ha oguahẽvo hatã oñe'ẽ ha oporandu hikuái oĩpa upe ógape peteĩ hérava Simón, hérava avei Pedro.</verse>
				<verse number="19">Ha Pedro ojepy'amongeta gueteri jave hína pe ohecha va'ekue rehe, Espíritu Santo he'i ichupe: --Péinako mbohapy kuimba'e nde reka.</verse>
				<verse number="20">Epu'ã, eguejy ha tereho hendive kuéra py'apeteĩ reheve, che ko ambou ichupe kuéra ne rendápe.</verse>
				<verse number="21">Upérõ Pedro oguejy umi kuimba'e kuéra Cornelio ombou va'ekue rendápe, ha he'i ichupe kuéra: --Che ko hína pe peẽ pehekáva; ¿maerãpa peju ra'e?</verse>
				<verse number="22">Ha ha'e kuéra he'i: --Cornelio, pe mburuvicha, ore mbou; upéva kuimba'e ijoheipyre, okyhyjéva Tupã Ñandejára gui ha opavave Judeaygua kuéra oikuaa porã ha ohayhúva. Peteĩ ángel, Ñandejára remimbou, he'i ichupe ne renoiuka haguã hógape ohendu haguã ñe'ẽ nde rerekóva ichupe guarã.</verse>
				<verse number="23">Pedro upérõ omoguahẽ ichupe kuéra ha opyta hikuái hendive upe pyharépe. Ha upeha ára rire Pedro oho hendive kuéra, ha omoirũ ichupe Jopeygua Jesús remimbo'e kuérava.</verse>
				<verse number="24">Upeha ára ambuépe oguahẽ hikuái Cesaréape, ha Cornelio oha'arõ hína ichupe kuéra ipariente ha iñamigo kuéra ijeroviahavéva ndive ha'e oconvida va'ekue.</verse>
				<verse number="25">Ha oguahẽvo Pedro osẽ Cornelio ohuvaitĩvo ichupe ha oñesũ henondépe omomba'eguasu haguã ichupe.</verse>
				<verse number="26">Pedro katu omopu'ã ha he'i ichupe: --Epu'ã, che niko kuimba'e ndeichaguánte avei.</verse>
				<verse number="27">Ha oñomongeta aja hendive, oguahẽ ha ojuhu heta oñembyaty va'ekuépe.</verse>
				<verse number="28">Ha Pedro he'i ichupe kuéra: --Peẽ niko peikuaa porã peteĩ Israelita ndaikatuiha ojehe'a tetã ambuegua rehe terã oguahẽ hógape. Opáichavo, Tupã Ñandejára che mbo'e nda'éi va'erãha avave rehe iky'a terã na ipotĩriha.</verse>
				<verse number="29">Upéva rehe añehenói vove aju ha'e'ỹ rehe mba'eve. Ko'ãga aikuaase maerãpa che renoiuka.</verse>
				<verse number="30">Upérõ Cornelio he'i: --Ojapo hína cuatro días, kóva horaitépe rupi, aime ko'a che rógape ha'u'ỹ rehe mba'eve ha ajapo jave pe oración ka'arugua, ojechauka chéve peteĩ kuimba'e oñemondéva peteĩ ao omimbipávape,</verse>
				<verse number="31">ha he'i chéve: “Cornelio, Ñandejára ohendu ne ñembo'e ha imandu'a umi mba'e rejapo va'ekue rehe reipytyvõ haguã umi oikotevẽvape.</verse>
				<verse number="32">Emondo ko'ãga pe ciudad Jope héravape ha ehenoiuka Simónpe, hérava avei Pedro. Ha'e oime hína ku Simón vakapi rehe omba'apóva rógape, yguasu ypýpe. Ou rire oñe'ẽta nendive.”</verse>
				<verse number="33">Upéicha rupi pya'e porã amondo nde rekávo, ha rejapo porã rejúvo. Ko'ãga opavave roime ko'ápe Tupã Ñandejára renondépe ha rohenduse opa umi mba'e Ñandejára he'i va'ekue ndéve ere haguã oréve.</verse>
				<verse number="34">Upérõ Pedro oñepyrũ oñe'ẽ ha he'i: --Ko'ãga aikuaa Tupã Ñandejára peguarã peteĩchanteha opavave,</verse>
				<verse number="35">ha oimeraẽva tetã meguápe okyhyjéva ichugui ha hembiapo porãvape oguerohoryha avei.</verse>
				<verse number="36">Tupã Ñandejára omondo va'ekue iñe'ẽ Israel ra'y kuérape, omoherakuãukávo py'aguapy rehegua ñe'ẽ Jesucristo rupi, upe ha'éva opavave Ruvicha.</verse>
				<verse number="37">Peẽ niko peikuaa porã upe ojehu va'ekue opa rupi Judéape, oñepyrũ va'ekue Galiléagui, pe bautismo Juan omoherakuã va'ekue rire.</verse>
				<verse number="38">Peikuaa mba'éichapa Tupã Ñandejára ome'ẽ Jesús Nazarénope, Espíritu Santo pu'aka, ha mba'éichapa oiko raka'e ojapo iporãva ha omonguera opavave umi oiko asývape mba'epochy poguýpe. Ojapo umi mba'e Tupã Ñandejára oĩgui hendive.</verse>
				<verse number="39">Ha ore kuéra opa umi mba'e Jesús ojapo va'ekue Judea ha Jerusalénpe rechahare. Ha upéi ojuka va'ekue hikuái ichupe omosaingo ramo ichupe kurusu rehe.</verse>
				<verse number="40">Opáichavo Tupã Ñandejára omoingove jevy va'ekue ichupe mbohapy arahápe ha oheja ojechauka oréve.</verse>
				<verse number="41">Ndojechaukái opavavépe, oréve añónte, Tupã Ñandejára ore poravo va'ekuépe ymaite guive mba'e rechaharã ramo. Ore rokaru ha roy'u va'ekue hendive oikove jevy rire omanóva apytégui.</verse>
				<verse number="42">Ha he'i oréve roñemoñe'ẽ ha roikuaauka haguã opavavépe Tupã Ñandejára omoĩha ko Jesús etépe voi oikovéva ha omanóva Juez ramo.</verse>
				<verse number="43">Opavave umi ñemoñe'ẽhára kuéra avei ymaite guive oñe'ẽ va'ekue Jesús rehe ha he'i va'ekue opa umi hese ojeroviáva guive ohupityha héra rupi perdón ipecádo kuéragui.</verse>
				<verse number="44">Oñe'ẽ jave gueteri hína Pedro, Espíritu Santo oguejy opa umi ohendu va'ekue hína pe iñe'ẽ ári.</verse>
				<verse number="45">Ha umi Israelita ou va'ekue Pedro ndive ohecharamoite hikuái Espíritu Santo oñeme'ẽ hague umi tetã ambuegua kuérape avei.</verse>
				<verse number="46">Ohendúgui ichupe kuéra oñe'ẽ ramo ñe'ẽ ambuépe ha omomba'eguasu ramo Tupã Ñandejárape.</verse>
				<verse number="47">Upérõ Pedro he'i: --¿Mávapa ikatúne ojoko ani haguã ojebautizauka ko'ã oñeme'ẽ va'ekuépe Espíritu Santo oréveicha avei?</verse>
				<verse number="48">Ha obautizauka ichupe kuéra Jesucristo rérape. Uperire ojerure hikuái Pédrope opytamive haguã hendive kuéra.</verse>
			</chapter>
			<chapter number="11">
				<verse number="1">Umi apóstol ha Jesús remimbo'e kuéra ambue Judea pegua ohendu hikuái umi tetã ambuegua kuéra avei oguerovia hague Tupã Ñandejára ñe'ẽ.</verse>
				<verse number="2">Ha Pedro oho jevy rire Jerusalénpe, umi Jesús remimbo'e kuéra Israelítava, ohova api ichupe</verse>
				<verse number="3">he'ívo: --¿Mba'ére piko reho revisita umi ñande rehegua'ỹvape ha rekaru hendive kuéra?</verse>
				<verse number="4">Ha Pedro omombe'úpa ichupe kuéra iñepyrũha guive umi mba'e ojehu va'ekue, ha he'i:</verse>
				<verse number="5">--Aime jave che pe ciudad Jope héravape, añembo'e jave aína, ahecha sapy'a peteĩ visión rupi peteĩ ao pyguasu joguaha oñeñapytĩva irundyve ijapýragui, oñemboguejýva yvágui ha oguahẽva pe che aimeha peve.</verse>
				<verse number="6">Ha ama'ẽ porãvo hese ahecha haguã mba'épa oĩ ipype, ahecha tymba ipy irundýva, tymba ka'aguy, ha mbói ha guyra kuéra.</verse>
				<verse number="7">Ha ahendu peteĩ ñe'ẽ he'íva chéve: “Pedro, epu'ã, ejuka ha he'u.”</verse>
				<verse number="8">Che katu ha'e: “Mba'evéicharamo, che Jára, araka'eve ndoikéiva va'ekue che jurúpe mba'eve iky'áva terã ipotĩ'ỹva.”</verse>
				<verse number="9">Upérõ pe ñe'ẽ yvágagui oñe'ẽ jevy, ha he'i chéve: “Pe Tupã Ñandejára omopotĩ va'ekue ani nde ere hese iky'aha.”</verse>
				<verse number="10">Upéva ojehu mbohapy jevy, ha uperire ojehupipa jevy yvágape.</verse>
				<verse number="11">Ha upe jave mbohapy kuimba'e oguahẽ pe óga che aime haguépe, oñembou va'ekue Cesaréagui che piári.</verse>
				<verse number="12">Ha Espíritu Santo he'i chéve aha haguã hendive kuéra ha'e'ỹ rehe mba'eve. Ha oho avei chendive ko'ã seis che irũ nguéra, ha roguahẽ upe kuimba'e rógape,</verse>
				<verse number="13">ha ha'e omombe'u oréve mba'éichapa ohecha ra'e hógape peteĩ ángel oñembo'y va'ekue hína ha he'i ichupe: “Emondo kuimba'e kuéra pe ciudad Jope héravape ha ehenoiuka Simónpe, hérava avei Pedro,</verse>
				<verse number="14">ha ha'e he'íta ndéve mba'éichapa ikatúta rejesalva nde ha nde rogaygua kuéra.”</verse>
				<verse number="15">Ha añepyrũvo añe'ẽ ichupe kuéra, Espíritu Santo oguejy hi'ári kuéra, oguejy haguéicha ñande ári iñepyrũrã.</verse>
				<verse number="16">Upérõ che mandu'a Ñandejára Jesús he'i va'ekue rehe: “Juan oporobautiza va'ekue ýpe, peẽ katu pejebautizáta Espíritu Sántope.”</verse>
				<verse number="17">Ha Tupã Ñandejára ome'ẽ ramo ichupe kuéra avei upe ñandéve ome'ẽ va'ekue jajeroviávo Ñandejára Jesucristo rehe, ¿piko máva che añemoĩ haguã Tupã Ñandejára rehe?</verse>
				<verse number="18">Ha ohendu rire ha'e kuéra ko'ã mba'e, okirirĩmba ha omomba'eguasu Tupã Ñandejárape, he'ívo: --¡Aipóramo Tupã Ñandejára ome'ẽ avei umi tetã ambueguápe ija haguã ichupe kuéra oñearrepenti ohupity haguã pe tekove ha'etéva!</verse>
				<verse number="19">Ojuka ramo hikuái Estébanpe, oñepyrũ va'ekue avei opersegui ambue kuéra Jesús rehe ojeroviávape, ha oĩ tekotevẽ va'ekue ojehui Fenicia, Chipre ha Antioquía peve. Ha noñe'ẽi evangelio rehe avavépe umi Israelítape añó mante.</verse>
				<verse number="20">Opáichavo, oĩ ijapytépe kuéra Chipre ha Cireneygua, ha umíva oguahẽvo Antioquíape omombe'u umi Israelita'ỹvape avei pe Ñandejára Jesús ñe'ẽ.</verse>
				<verse number="21">Ha Ñandejára pu'aka omoirũ ichupe kuéra, ha heta oĩ ohejáva umi ijeroviahare yma guare ha ojerovia Ñandejára Jesús rehe.</verse>
				<verse number="22">Ko'ã mba'e rerakuã oguahẽ rire pe iglésia Jerusalén pegua kuéra apysápe, omondo hikuái Bernabépe Antioquíape.</verse>
				<verse number="23">Ha oguahẽvo Bernabé ohecha mba'éichapa Tupã Ñandejára ohovasa ra'e ichupe kuéra, ha ovy'a eterei, ha oñemoñe'ẽ opavave ichupe kuérape oñembopy'a peteĩ mbarete haguã Ñandejára ndive.</verse>
				<verse number="24">Upe Bernabé, kuimba'e imba'e porãva, henyhẽva Espíritu Sántogui ha ojerovia mbaretéva Ñandejára rehe. Ha upéicha heta oĩ ojerovia va'ekue Ñandejára rehe.</verse>
				<verse number="25">Upéi Bernabé oho Társope Saulo rekávo, ha ojuhúvo ichupe ogueraha ondive Antioquíape,</verse>
				<verse number="26">ha opyta hikuái upépe peteĩ añó pukukue pe iglesiaygua ndive, ha hetápe ombo'e hikuái. Ha upe Antioquíape oñembohéra ñepyrũ va'ekue “cristiano” umi Ñandejára Jesús rehe ojeroviávape.</verse>
				<verse number="27">Ha umiha árape ou ñemoñe'ẽhára kuéra Jerusaléngui Antioquíape,</verse>
				<verse number="28">ha peteĩ ha'e kuérava, hérava Agabo, opu'ã oñembo'y, ha Espíritu Santo rupi omomarandu ichupe kuéra ou va'erãha peteĩ ñembyahýi tuicháva yvy ári, ha upéva ou va'ekue mburuvicha guasu Claudio tiémpope.</verse>
				<verse number="29">Upéva rehe umi Antioquiaygua Jesús rehe ojeroviáva, oguerahauka oguerekomívagui, ikatumi háicha, oipytyvõ haguã umi Judeayguápe.</verse>
				<verse number="30">Ha upéicha ojapo ha oguerahauka hikuái pe hemime'ẽmbyre umi mbo'ehára kuéra pe iglésia Judea peguápe Bernabé ha Saulo po rupi.</verse>
			</chapter>
			<chapter number="12">
				<verse number="1">Umiha árape rey Herodes oñepyrũ opersegui pe iglesiaygua kuéravape.</verse>
				<verse number="2">Ha ojukauka kyse pukúpe Jacobo, Juan ryvýpe,</verse>
				<verse number="3">ha ohechápype umi Israelita oguerohory hague upéa, oapresauka avei Pédrope. Kóva oiko pe pan ilevadura'ỹva arete jave.</verse>
				<verse number="4">Ha Herodes oapresa rire Pédrope, omoinge ichupe cárcelpe, Pascua rire ome'ẽ haguã umi tetãygua pópe, ha omoĩ irundy pelotón soldado kuéra oñangareko haguã Pedro rehe. Peteĩ pelotón oguereko irundy soldado.</verse>
				<verse number="5">Ha upéicha oĩ aja Pedro pe cárcelpe, pe iglesiaygua kuéra oñembo'e meme hese Tupã Ñandejárape.</verse>
				<verse number="6">Ha upe Herodes oguenohẽ haguã ára mboyve pyharépe ome'ẽ haguã ichupe umi tetãygua kuéra pópe, Pedro oke hína mokõi soldado kuéra mbytépe, oñeñapytĩ hatã mokõi cadénape, ha okápe soldado kuéra pe okẽ renondépe oñangareko pe cárcel rehe.</verse>
				<verse number="7">Ha ou sapy'a hendápe peteĩ Ñandejára ángel, ha pe cárcel ryepy ojehesapepa. Pe ángel opoko Pedro rehe ijyképe, omombáy, ha he'i ichupe: --Epu'ã pya'e. Upévo umi cadena ho'apa Pedro pyapýgui,</verse>
				<verse number="8">ha pe ángel he'i ichupe: --Ejeku'a jopy ha emonde nde py rehegua. Ha upéicha ojapo rire, pe ángel he'i ichupe: --Emonde nde ao ha eju che rapykuéri.</verse>
				<verse number="9">Ha Pedro osẽ oho pe ángel rapykuéri, oikuaa'ỹ rehe añetépa pe ángel rembiapo. Oimo'ã ike pegua uvei upe ohecháva.</verse>
				<verse number="10">Ha ohasa rire pe guardia tenondevegua ha pe mokõiha, oguahẽ hikuái pe okẽ fierroguigua calle ariguápe, ha pe okẽ ojepe'a ichupe kuéra ha'e aénte, ha osẽ hikuái, ha ohasa rire peteĩ calle, pe ángel oheja Pédrope ha'eño.</verse>
				<verse number="11">Upérõ Pedro ohechakuaa ha he'i: --Ko'ãga aikuaa añeteha Ñandejára ombou hague hi'ángel che pe'a haguã Herodes pógui ha opa umi mba'e ojapose va'ekuégui che rehe umi Israelita.</verse>
				<verse number="12">Ha ojepy'amongeta rire umi mba'ére, Pedro osẽ oho María, Juan hérava avei Marcos, sy rógape, upépe heta oĩ oñembyaty va'ekue oñembo'e haguã.</verse>
				<verse number="13">Ha ombota rire pe okẽ korapy pegua, osẽ peteĩ mitãkuña hérava Rode ohecha haguã mávapa.</verse>
				<verse number="14">Ha oikuaávo iñe'ẽ rehe Pedroha, ovy'a eterei, ha oipe'a rangue pe okẽ, oñani kotypývo oporomomarandu haguã Pedroha pe okẽme oĩva.</verse>
				<verse number="15">Ha umi oĩ va'ekue kotýpe he'i ichupe: --¡Nde tarova niko nde! Ha'e katu he'i jevy jevy upeichaha. Ha'e kuéra, upeichavéramo jepe, he'i joa: --Ndaha'éi ha'e; hi'ángelnte.</verse>
				<verse number="16">Upe aja Pedro ombota meme pe okẽ, ha oipe'ávo ha ohechávo ichupe, tuicha oñemondýi hikuái.</verse>
				<verse number="17">Ha'e katu ojapo ichupe kuéra seña ipópe okirirĩ haguã, ha omombe'u ichupe kuéra mba'éichapa Ñandejára oguenohẽ ra'e ichupe pe cárcelgui, ha he'i ichupe kuéra: --Peikuaauka Jacobo ha umi ñande reheguáva ambuépe. Ha osẽ oho upégui.</verse>
				<verse number="18">Ko'ẽ rire katu oiko peteĩ apajuái tuicháva umi soldado apytépe ndoikuaáigui hikuái mba'épa oiko ra'e Pédrogui.</verse>
				<verse number="19">Herodes katu ohekauka ichupe, ha ndojuhúima ramo, oporandu jevy umi iñangarekoharépe ha uperire ojukauka ichupe kuéra. Uperire Herodes oho Judéagui Cesaréape ha opyta upépe.</verse>
				<verse number="20">Upérõ Herodes ipochy umi Tiro ha Sidóngua ndive, ha'e kuéra katu oñemoĩ hikuái peteĩ ñe'ẽme ou haguã hendápe, ha ojereroviauka hikuái Blástope, upéva rey Herodes róga rerekua ruvicha, ha ojerure hikuái oiko porã jevy haguã oñondive kuéra, hetã nguéra oguerahámigui hembi'urã pe rey retãgui.</verse>
				<verse number="21">Ha Herodes omoĩ ichupe kuéra peteĩ ára ou haguã hendápe, ha upevarã omonde pe ijao ojeguavéva ha oguapy mburuvicha guasu guapyhápe ha oñemoñe'ẽ ichupe kuéra.</verse>
				<verse number="22">Ha umi oñembyaty va'ekue osapukái ha he'i: --¡Ko oñe'ẽva ndaha'éi kuimba'e, kóva tupã peteĩva!</verse>
				<verse number="23">Ha upévove peteĩ ángel, Ñandejára remimbou, ombohasyete Heródespe nomomba'eguasúi haguére Tupã Ñandejárape, ha hasopa ha omano.</verse>
				<verse number="24">Tupã Ñandejára ñe'ẽ katu okakuaa ha oñemoherakuã opárupi.</verse>
				<verse number="25">Bernabé ha Saulo ojapopa rire hembiaporã kuéra, ou jevy Jerusaléngui ha ogueru ondive kuéra Juánpe, hérava avei Marcos.</verse>
			</chapter>
			<chapter number="13">
				<verse number="1">Oĩ va'ekue upérõ pe iglésia Antioquía peguápe ñemoñe'ẽhára ha mbo'ehára kuéra: Bernabé, Simón (oñembohéramiva avei Kamba), Lucio Cireneygua, Manaén (okakuaa va'ekue Herodes pe Galilea pegua mburuvicha ndive) ha Saulo.</verse>
				<verse number="2">Peteĩ jevy oñembyaty jave hikuái Ñandejára renondépe ha ojapo jave ayuno, Espíritu Santo he'i: --Peheja chéve Bernabé ha Sáulope ojapo haguã pe hembiaporã kuéra che ame'ẽva ichupe kuéra.</verse>
				<verse number="3">Ha oayuna ha oñembo'e rire, omoĩ hikuái hi'ári kuéra ipo ha oheja oho.</verse>
				<verse number="4">Ha upéicha Espíritu Santo omondo rire ichupe kuéra, Bernabé ha Saulo oho Seléuciape ha upégui ojupi hikuái bárcope ha oho Chíprepe.</verse>
				<verse number="5">Ha oguahẽ rire pe puerto Salamina héravape, omoherakuã Israelita kuéra sinagógape Tupã Ñandejára ñe'ẽ. Ha oho avei hendive kuéra Juan oipytyvõ haguã ichupe kuéra.</verse>
				<verse number="6">Ha ohasapa rire pe isla rupi oguahẽ hikuái Páfospe, ha upépe ojuhu hikuái peteĩ Judeayguápe hérava Barjesús, paje apoha, ñemoñe'ẽhára japu.</verse>
				<verse number="7">Upéva oĩ pe mburuvicha Sergio Paulo ndive, karai arandu upéva. Ha Sergio Paulo ohenoiuka Bernabé ha Sáulope ohenduségui Tupã Ñandejára ñe'ẽ.</verse>
				<verse number="8">Pe paje apoha katu, hérava avei Elimas, oñemoĩ hese kuéra ha oñeha'ãmbaite ani haguã pe mburuvicha oguerovia.</verse>
				<verse number="9">Upérõ Saulo, hérava avei Pablo, tenyhẽte Espíritu Sántogui, omaña porã hese,</verse>
				<verse number="10">ha he'i ichupe: --¡Nde tekove japu, tie'ỹ, Aña ra'y nda'e'ỹva mba'eveichagua iporãva rehe! ¿Mba'e rehepa remokarẽse pe Ñandejára rape ikarẽ'ỹva?</verse>
				<verse number="11">Ko'ãga Ñandejára ne mbuepotíta, nde rehecha mo'ãvéi ha ndaikatu mo'ãvéi rehecha kuarahy aremi meve. Ha upévove ho'a hese pytũ ha opyta pytũnguýpe, ha ojepovyvy oisambyhy vaerã rehe ichupe ndohechavéigui opytávo.</verse>
				<verse number="12">Pe mburuvicha ohechávo upe ojehu va'ekue, oguerovia, ohecharamo etereígui pe porombo'e Ñandejára rehegua.</verse>
				<verse number="13">Pablo ha iñirũ nguéra oje'ói bárcope Páfosgui Perge Panfilia peguápe; Juan katu osẽ oheja ichupe kuéra ha ojevy Jerusalénpe.</verse>
				<verse number="14">Upéi ha'e kuéra ohasa Pérgegui Antioquía Pisidia peguápe. Ha upépe peteĩ pytu'uha árape oike hikuái sinagógape ha oguapy.</verse>
				<verse number="15">Pe sinagoga pegua mburuvicha kuéra oñemoñe'ẽmba rire Moisés ha ñemoñe'ẽhára kuéra kuatiañe'ẽ rehe, he'iuka ichupe kuéra: --Ore ryvy kuéra, pereko ramo ñe'ẽ pejeséva ko'ápe oĩvape, ko'ãga ikatu peje.</verse>
				<verse number="16">Upérõ Pablo opu'ã oñembo'y ha ojapo ichupe kuéra ipópe omokirirĩ haguã, ha he'i: --Pehendúke peẽ kuimba'e kuéra Israel pegua ha peẽ Tupã Ñandejára gui pekyhyjéva.</verse>
				<verse number="17">Tupã Ñandejára Israel retã megua oiporavo va'ekue ñande ru ypykuérape ha ojapo ichugui kuéra peteĩ tetã tuicháva oiko ramo gueteri ha'e kuéra Egipto retãme tetã ambueguáicha; ha oguenohẽ va'ekue ichupe kuéra upégui ipu'akakue reheve.</verse>
				<verse number="18">Ha oguerokirirĩ pe ijepokuaa vai kuéra cuarenta años pukukue pe desiértope,</verse>
				<verse number="19">ha ombyai siete tetã Canaán retãme ome'ẽ haguã ñande ru ypykuérape ijyvy kuerakue.</verse>
				<verse number="20">Uperire cuatrociento cincuenta años pukukue rupi omoĩ ichupe kuéra juez kuéra, ñemoñe'ẽhára Samuel tiempo peve.</verse>
				<verse number="21">Upérõ ha'e kuéra ojerure rey huvicha kuerarã, ha Tupã Ñandejára ome'ẽ ichupe kuéra Saúl, Cis ra'y, Benjamín tribugua, cuarenta años pukukue.</verse>
				<verse number="22">Ha Tupã Ñandejára omongúi rire Saúlpe, ome'ẽ ichupe kuéra huvicharã Davídpe, ha he'i hese: “Ajuhu David, Isaí ra'y rehe, kuimba'e che aipota haichagua, ojapopa vaerã chéve che rembipota.”</verse>
				<verse number="23">Ha Jesús niko hína upe David ñemoñare peteĩva, Tupã Ñandejára omopu'ã va'ekue, he'i haguéicha, osalva haguã Israélpe.</verse>
				<verse number="24">Ha Jesús ou mboyve, Juan oñemoñe'ẽ va'ekue Israelgua kuérape ha he'i va'ekue ichupe kuéra oñearrepenti ha ojebautizauka haguã.</verse>
				<verse number="25">Ha hi'aguĩma ramo Juan ojapopa haguã pe hembiaporã he'i: “Che ndaha'éi upe peẽ peimo'ãva cheha; che rire katu ou peteĩ pe ipy rehegua jepe ija'ỹva chéve ajora ichupe.”</verse>
				<verse number="26">‘Che ryvy kuéra, Abraham ñemoñare kuéra, ha pende rehegua kuérava omomba'eguasúva Tupã Ñandejárape: pene mba'erãko ko salvación rehegua ñe'ẽ.</verse>
				<verse number="27">Umi Jerusalengua ha huvicha kuéra katu ndoikuaái Jesúspe ha umi ñemoñe'ẽhára kuéra ñe'ẽ oñemoñe'ẽva sinagoga kuérape pytu'uha árape; opáichavo, ha'e kuéra ete voi omoĩvai ramo Jesúspe ojapo va'ekue umi ñemoñe'ẽhára kuéra kuatiañe'ẽme oĩ va'ekue.</verse>
				<verse number="28">Ha ndojuhúi ramo jepe hese mba'eve ikatu vaerã rehe ojejuka, ojerure hikuái Pilátope ojuka haguã ichupe.</verse>
				<verse number="29">Ha ojapopa rire hikuái pe Kuatiañe'ẽ Marangatúpe oje'e va'ekue hese, omboguejy hikuái ichupe kurusúgui ha oñotỹ.</verse>
				<verse number="30">Tupã Ñandejára katu omoingove jevy ichupe omanóva apytégui.</verse>
				<verse number="31">Ha heta ára upéi Jesús ojechauka umi omoirũ va'ekuépe ichupe Galiléagui Jerusalénpe, ha umíva ko'ãga omoherakuã ichupe hapicha kuérape.</verse>
				<verse number="32">‘Ha upéicha ore romombe'u peẽme umi mba'e porã ikuaapyrã Tupã Ñandejára he'i va'ekue ñande ru kuéra ypykuépe.</verse>
				<verse number="33">Ñande iñemoñare kuéra peguarã Tupã Ñandejára ojapo he'i haguéicha omoingove jevýpype Jesúspe, he'i háicha pe Salmo mokõihápe: “Nde ha'e che Ra'y, ko árape che romoñemoña va'ekue.”</verse>
				<verse number="34">Tupã Ñandejára he'i va'ekue omoingove jevy va'erãha ichupe omanóva apytégui ani haguã hete oñembyai, he'i ramo pe Kuatiañe'ẽ Marangatúpe kóicha: “Ame'ẽ vaerã peẽme umi mba'e che py'aporã rupi aikuave'ẽ va'ekue Davídpe.”</verse>
				<verse number="35">Upéva rehe he'i avei Salmo ambuépe: “Nde rehejái chéne oñembyai pe ne Marangatu retekue.”</verse>
				<verse number="36">David niko añete ojapo rire hetãygua kuéra apytépe Tupã Ñandejára rembiapoukapy, omano ha oñeñotỹ túva kuéra ypykue ndive, ha hetekue ituju.</verse>
				<verse number="37">Upe Tupã Ñandejára omoingove jevy va'ekue retekue katu nda itujúiri.</verse>
				<verse number="38">Che ryvy kuéra, peẽ peikuaa vaerã aipóramo, oñemoherakuãha peẽme pecado kuéra ñeperdona ha'e rupi.</verse>
				<verse number="39">Ha Jesús rupi oñembohekopotĩ opa umi hese ojeroviáva, opa umi mba'e ikatu'ỹ va'ekuégui oñembohekopotĩ Moisés ley rupi.</verse>
				<verse number="40">Peñeñangarekókena, aipóramo, anítei ou pende ári umi ñemoñe'ẽhára kuéra omoĩ va'ekue kuatia rehe, he'i ramo guare:</verse>
				<verse number="41">Pema'ẽke, ñembohoryhára kuéra, peñemondýike ha pegue; che Tupã Ñandejára, ajapótagui pende árape mba'eguasu perovia'ỹ vaerã oime ramo jepe omombe'úva peẽme.</verse>
				<verse number="42">Pablo ha iñirũ nguéra osẽnguévo umi Israelita kuéra sinagógagui, umi tetã ambuegua upépe oĩ va'ekue avei, ojerure hikuái ichupe kuéra pe pytu'uha ára ambuépe oñe'ẽ jevy haguã ichupe kuéra umi mba'e rehe.</verse>
				<verse number="43">Ha oje'oipa rire umi oñembyaty va'ekue pe sinagógape, heta umi Israelita kuérava ha tetã ambuegua ojerovia va'ekue hekopete Tupã Ñandejára rehe omoirũ Pablo ha Barnabépe, ha ha'e kuéra oñemoñe'ẽ ichupe kuéra ojerovia tapia haguã Tupã Ñandejára mborayhu rehe.</verse>
				<verse number="44">Upe pytu'uha ára ambuépe oñembyaty hikuái haimete opa upe ciudad pegua kuéra ohendu haguã Tupã Ñandejára ñe'ẽ.</verse>
				<verse number="45">Ha umi Israelita kuéra ohechávo heta eterei umi oñembyaty va'ekue, ipochy eterei hikuái ha oñepyrũ ombohovái Páblope ha he'i ñe'ẽ tie'ỹ ichupe.</verse>
				<verse number="46">Pablo ha Bernabé katu, kyhyje'ỹ rehe oñe'ẽ ha he'i ichupe kuéra: --Peẽ Israelita kuérape raẽva tekotevẽ kuri ojekuaauka pe Tupã Ñandejára ñe'ẽ; opáichavo, ndapeipotáipype, ha peẽ voi pejererekópype pehupity'ỹ va'erãrõ guáicha pe tekove tapia guarã, ore ko'ãga rohóta roikuaaukávo umi tetã ambuegua kuérape.</verse>
				<verse number="47">Upéicha voi he'i va'ekue oréve Ñandejára he'ívo: Romoĩ ndéve rehesape haguã tetã ambue kuérape, ha nde rupi ohupity haguã salvación yvy paha pevegua kuéra.</verse>
				<verse number="48">Upéva ohendúvo umi tetã ambuegua kuéra ovy'a eterei hikuái ha oñepyrũ he'i pe Ñandejára ñe'ẽ iporãha, ha oguerovia opa umi ohupity vaerã guive pe tekove tapia guarã.</verse>
				<verse number="49">Ha upéicha oñemoherakuã pe Ñandejára ñe'ẽ opa upe jerekuévo.</verse>
				<verse number="50">Umi Israelita kuéra katu oñe'ẽ kuñakarai heko marangatu ha herakuã porãva ha karaiguasu kuéra upe ciudad pegua ndive, ha omopu'ã hikuái persecución Pablo ha Bernabé rehe omosẽ meve upégui.</verse>
				<verse number="51">Upérõ Pablo ha Bernabé oityvyro hese kuéra pe yvytĩmbo ipy reheguare ha oho pe ciudad Iconio héravape.</verse>
				<verse number="52">Umi Jesús rehe ojerovia va'ekue katu ovy'a eterei hikuái ha henyhẽ Espíritu Sántogui.</verse>
			</chapter>
			<chapter number="14">
				<verse number="1">Icóniope Pablo ha Bernabé oiko hikuái oñondive umi Israelita kuéra sinagógape, ha oñe'ẽ hikuái ogueroviauka haguãicha heta Israelita ha tetã ambuegua kuérape.</verse>
				<verse number="2">Umi Israelita oguerovia'ỹ va'ekue katu ombopochy umi tetã ambuegua kuérape umi oguerovia va'ekue rehe.</verse>
				<verse number="3">Upéva rehe ha'e kuéra opyta upépe are peve, ha oñe'ẽ kyhyje'ỹ rehe ha jerovia reheve Ñandejára rehe, ha Ñandejára omoañete pe imborayhu rehegua ñe'ẽ, ome'ẽpype ichupe kuéra pu'aka ojapo haguã mba'eguasu ha techapyrã.</verse>
				<verse number="4">Opáichavo, oñemboja'o hikuái upe ciudad pegua kuéra: oime oĩva umi Israelita kuéra ndive ha ambue kuéra oĩva umi apóstol kuéra ndive.</verse>
				<verse number="5">Ha umi Israelita ha Israelita'ỹva oñemoĩ hikuái peteĩ ñe'ẽme mburuvicha kuéra ndive oñemotie'ỹ ha ombo'ita haguã ichupe kuéra.</verse>
				<verse number="6">Pablo ha Bernabé katu oikuaávo upéva okañy ha oho hikuái Listra ha Dérbepe, Licaonia pegua ciudad kuéra, ha ijerekuévo,</verse>
				<verse number="7">ha upe rupi avei omoherakuã pe salvación rehegua ñe'ẽ.</verse>
				<verse number="8">Oĩ va'ekue Lístrape peteĩ kuimba'e ikatu'ỹva oguata. Oguapy va'ekue hína ijapágui isy rye guive, ha araka'eve oguata'ỹ va'ekue.</verse>
				<verse number="9">Upe kuimba'e ojapysaka hína pe Pablo he'íva rehe, ha Pablo oma'ẽ hese ha ohecha ojeroviaha oñemongueráne haguã.</verse>
				<verse number="10">Upérõ Pablo hatã he'i ichupe: --Epu'ã eñembo'y nde py rehe. Ha pe kuimba'e opo opu'ã ha oñepyrũ oguata.</verse>
				<verse number="11">Ha umi gente ohechávo pe Pablo ojapo va'ekue, oñepyrũ osapukái pe Licaonia pegua ñe'ẽme ha he'i: --¡Tupã nguéra kuimba'e kuéra joguaha oguejy ñane rendápe!</verse>
				<verse number="12">Ha Bernabépe ombohéra Júpiter, ha Páblope katu Mercurio, ha'eha rehe pe oñe'ẽva.</verse>
				<verse number="13">Ha pe pa'i Júpiter tupao pegua, itupao oĩva pe ciudádpe jaikévo, ogueru toro ha yvoty jegua, umi gente oñembyaty va'ekue ndive ojuka haguã hérape kuéra omomba'eguasuségui ichupe kuéra.</verse>
				<verse number="14">Umi apóstol Bernabé ha Pablo katu ohechakuaa upéva, ha omondoro ijao ha oike umi gente apytépe ha osapukaihápe he'i:</verse>
				<verse number="15">--¡Karai kuéra! ¿Mba'ére piko pejapo péicha? Ore niko kuimba'e peẽichaguánte avei, ha roju upevarã voi, ro'e haguã peẽme peheja va'erãha ko'ã mba'e maraverã ovale'ỹva ha pejerovia va'erãha pe Tupã Ñandejára oikovéva rehe, ojapo va'ekue yvága ha yvy, yguasu ha opaite mba'e ipypegua;</verse>
				<verse number="16">oheja va'ekue añete umi ymaveguarépe oiko oikose háicha,</verse>
				<verse number="17">ohechauka tapia ramo jepe ichupe kuéra mávapa ha'e, hembiapo porãme ichupe kuéra. Ha'e ombou ñandéve ama, omoheñói ñandéve ñande kóga, ha ome'ẽ ñandéve mba'eta ja'u vaerã ha ñane mbovy'a vaerã.</verse>
				<verse number="18">Ha he'i ramo jepe ko'ã mba'e, asýpe ojoko umi géntepe ani haguã ojuka hymba kuéra omomba'eguasu haguã ichupe kuéra.</verse>
				<verse number="19">Upérõ oime Israelita kuéra oguahẽ va'ekue Antioquía ha Icóniogui, ha ojereroviauka umi géntepe, ha ombo'ita hikuái Páblope ha oimo'ãgui ojuka, ombotyryry hikuái ichupe ha oguenohẽ pe ciudádgui.</verse>
				<verse number="20">Umi Jesús rehe ojerovia va'ekue katu oñembyatypa hikuái Pablo jerekuévo, ha ha'e opu'ã ha oike jevy pe ciudádpe, ha upe ára ambuépe osẽ oho Bernabé ndive Dérbepe.</verse>
				<verse number="21">Ha omoherakuã rire pe salvación rehegua ñe'ẽ pe ciudad Derbe héravape, heta upe pegua oguerovia ha oho jevy hikuái Listra, Iconio ha Antioquíape.</verse>
				<verse number="22">Ha omombarete umi Jesús rehe ojerovia va'ekuépe, ha oñemoñe'ẽ ichupe kuéra opyta hatã haguã pe ijeroviápe, ha he'i ichupe kuéra jahasa asy heta raẽ va'erãha jaike mboyve Tupã Ñandejára réinope.</verse>
				<verse number="23">Omoĩ avei hikuái oñangareko vaerã kuéra peteĩ teĩ umi iglésiape, ha oayuna ha oñembo'e rire oheja ichupe kuéra Ñandejára, upe ha'e kuéra oguerovia va'ekue pópe.</verse>
				<verse number="24">Upéi ohasa hikuái Pisidia rupi ha oguahẽ Panfilia retãme.</verse>
				<verse number="25">Omoherakuã hikuái Ñandejára ñe'ẽ Pérgepe, ha uperire oje'ói Atáliape.</verse>
				<verse number="26">Ha upépe ojupi hikuái bárcope ha oho Antioquíape, upe ciudad upévagui Tupã Ñandejára rérape ha hayhupápe oñemondo va'ekue ha'e kuéra ojapo haguã upe hembiaporã kuéra ko'ãga ojapopa va'ekue.</verse>
				<verse number="27">Oguahẽ rire Antioquíape ombyaty hikuái pe iglesiaygua kuérape ha omombe'u ichupe kuéra opa umi mba'e Tupã Ñandejára ojapo va'ekue ipo rupi kuéra, ha mba'éichapa oipytyvõ ichupe kuéra oike haguã umi tetã ambuegua apytépe ikatu haguã ha'e kuéra avei ojerovia hese.</verse>
				<verse number="28">Ha opyta Pablo ha Bernabé are peve umi Jesús rehe ojerovia va'ekue ndive.</verse>
			</chapter>
			<chapter number="15">
				<verse number="1">Upéramo kuimba'e kuéra ou va'ekue Judéagui Antioquíape oñepyrũ ombo'e umi Jesús rehe ojerovia va'ekuépe oñecircuncidauka va'erãha Moisés rembiapoukapy he'i háicha ojesalva haguã.</verse>
				<verse number="2">Upéva rehe Pablo ha Bernabé hatã oñoñe'ẽjoapi hendive kuéra, ha oñemondo Pablo ha Bernabé ha ambueve hendive kuéra Jerusalénpe oñomongeta haguã umi mba'e rehe umi apóstol ha mbo'ehára kuéra upe iglésia pegua ndive.</verse>
				<verse number="3">Ha oje'óivo pe iglésia Antioquía pegua ojokuái haguéicha ichupe kuéra ohasa hikuái Fenicia ha Samaria rupi ha omombe'u mba'éichapa umi tetã ambuegua oheja umi mba'e yma ojerovia hague ombojerovia haguã Ñandejárape ha upéva ombovy'a eterei umi Jesús rehe ojeroviávape.</verse>
				<verse number="4">Ha oguahẽvo Jerusalénpe Pablo ha Bernabé, oguerohoryete ichupe kuéra upe iglesiaygua, apóstol ha mbo'ehára kuéra, ha omombe'u hikuái ichupe kuéra opa umi mba'e Tupã Ñandejára ojapo va'ekue ipo rupi kuéra.</verse>
				<verse number="5">Opáichavo oime fariseo kuérava ojerovia va'ekue Jesús rehe opu'ãva oñembo'y ha he'i: --Tekotevẽ umi Israelita'ỹva ojeroviáva Jesús rehe oñecircuncidauka avei ha ojapo pe Moisés rembiapoukapy ha oñemoĩ iñe'ẽme.</verse>
				<verse number="6">Ha oñembyaty hikuái umi apóstol ha mbo'ehára kuéra oñomongeta haguã umi mba'e rehe.</verse>
				<verse number="7">Ha heta oñoñe'ẽjoapi rire hikuái, opu'ã Pedro ha he'i ichupe kuéra: --Che ryvy kuéra, peẽ niko peikuaa aremíma Tupã Ñandejára che poravo hague pende apytégui aikuaauka haguã pe salvación rehegua ñe'ẽ umi tetã ambueguápe ha'e kuéra avei oguerovia haguã.</verse>
				<verse number="8">Ha Tupã Ñandejára oikuaáva ñande py'apy, ohechauka ichupe kuéra oiha hendive kuéra ome'ẽpype ichupe kuéra Espíritu Santo ñandéveicha avei.</verse>
				<verse number="9">Ha mba'evetépe nomoingoéi ichupe kuéra ñande hegui, omopotĩpype avei ipy'apy kuéra ojerovia rupi.</verse>
				<verse number="10">Ko'ãga, aipóramo, ¿mba'ére pende py'amokõi pe Tupã Ñandejára ojapo va'ekue rehe, ha pemoĩ ko'ã ojerovia va'ekue ári mba'e pohýi ñande ru kuéra ypykue ha ñande kuéra voi ikatu'ỹ va'ekue jaropu'aka?</verse>
				<verse number="11">Upéva rangue, ñande jarovia jajesalvaha rei ete Ñandejára Jesús rupi, ha'e kuéraicha avei.</verse>
				<verse number="12">Uperire okirirĩmba hikuái ha ohendu Bernabé ha Pablo omombe'u ramo umi mba'eguasu ha techapyrã Tupã Ñandejára ojapo va'ekue ipo rupi kuéra umi tetã ambuegua apytépe.</verse>
				<verse number="13">Ha oñe'ẽmba rire ha'e kuéra, Jacobo he'i: --Che ryvy kuéra, pe che rendumi:</verse>
				<verse number="14">Simón niko omombe'úma kuri mba'éichapa iñepyrũrã Tupã Ñandejára oma'ẽ umi tetã ambuegua rehe oiporavo haguã ijapytégui kuéra avei imba'erãva guive.</verse>
				<verse number="15">Ha upéva umi ñemoñe'ẽhára kuéra he'i haguéicha omoirõ kuatia rehe:</verse>
				<verse number="16">Ko'ã mba'e rire aju jevýne ha amopu'ã jevýne David róga ho'apa va'ekue; amopu'ã jevy pyahúne itaperekue ha amyatyrõmba jevy pyahúne,</verse>
				<verse number="17">ikatu haguã yvypóra ambue kuéra oheka Ñandejárape, ha opavave umi tetã nguéra oñehenóĩva che réra rupi.</verse>
				<verse number="18">Upéicha he'i Ñandejára, oikuaauka va'ekue ko'ã mba'e ymaite guive.</verse>
				<verse number="19">‘Upéva rehe che ha'e noñemoangekói va'erãha umi tetã ambuegua oheja va'ekue ijerovia hague kuéra ombojerovia haguã Tupã Ñandejárape.</verse>
				<verse number="20">Oñemoĩ guive ichupe kuéra kuatia rehe ani haguã ojehe'a umi ta'anga mba'e ky'akue rehe, ha ani haguã oiko oñondive menda'ỹ rehe, ha ani ho'u tymba ojejajuvoka terã ojejuvy va'ekue ro'okue, terã huguykue.</verse>
				<verse number="21">Peteĩ teĩ umi ciudádpe, ymaite guive oĩ oñemoñe'ẽva Moisés kuatiañe'ẽ rehe, oñemoñe'ẽva sinagoga kuérape pytu'uha árape.</verse>
				<verse number="22">Upérõ umi apóstol ha mbo'ehára kuéra upe iglesiaygua kuéra ndive, peteĩ py'ápe oiporavo hikuái ijapytégui kuéra omondo vaerã Antioquíape Pablo ha Bernabé ndive. Ha omondo hikuái Júdaspe, hérava avei Barsabás, ha Sílaspe, umíva hína jeroviahavéva ijapytépe kuéra,</verse>
				<verse number="23">ha ipo rupi kuéra omondo ko kuatiañe'ẽ: “Ore apóstol, mbo'ehára ha iglesiaygua kuéra, romomaitei ore ryvy kuéra tetã ambueguápe oĩva Antioquía, Siria ha Cilíciape.</verse>
				<verse number="24">Roikuaa oimeha oho va'ekue ko'águi ojehegui rei ha pene moangekói iñe'ẽme kuéra ha pende sarea, he'ívo peẽme peñecircuncidauka ha pejapo va'erãha Moisés kuatiañe'ẽme he'íva.</verse>
				<verse number="25">Upéva rehe, peteĩ py'ápe, roiporavo ore apytégui oho vaerã pende recha, ore rayhupára kuéra Bernabé ha Pablo ndive,</verse>
				<verse number="26">ha'e kuéra omoĩ va'ekue hekove Ñandejára Jesucristo rayhupápe.</verse>
				<verse number="27">Ha upéicha romondo Judas ha Sílaspe, oñomongeta haguã penendive ko'ã mba'e rehe.</verse>
				<verse number="28">Iporã niko Espíritu Sántope, ha oréve, ani haguã oñemoĩ pende ári mba'eveichagua mba'e pohýi, ko'ã mba'e tekotevẽkueténte:</verse>
				<verse number="29">ani pe'u tymba ojejuka va'ekue ta'anga rérape ro'okue; upéicha avei huguykue, terã tymba ro'okue ojejajuvoka va'ekue, ha aníketei avave oiko oñondive omenda'ỹ rehe. Peñeñangareko ramo ko'ã mba'égui, pejapo porãta. Ta pehasa porãite.”</verse>
				<verse number="30">Ha upéicha ha'e kuéra oñemondo rire, oho hikuái Antioquíape. Ha upépe ombyatypa hikuái upe iglesiayguápe ha ome'ẽ ichupe kuéra pe kuatiañe'ẽ;</verse>
				<verse number="31">ha omoñe'ẽ rire ovy'a eterei hikuái omoangapyhy rehe ichupe kuéra.</verse>
				<verse number="32">Judas ha Silas niko ñemoñe'ẽhára avei ha heta oñemoñe'ẽ ha omoangapyhy ha omombarete pe iglesiaygua kuérape.</verse>
				<verse number="33">Ha oiko aremi rire hendive kuéra torypaitépe pe iglesiaygua omondo jevy ichupe kuéra imbouhare kuéra rendápe.</verse>
				<verse number="34">Silas katu opyta.</verse>
				<verse number="35">Pablo ha Bernabé opyta jevy avei hikuái Antioquíape ha heta ambue kuéra ndive oporombo'e ha omoherakuã Ñandejára ñe'ẽ.</verse>
				<verse number="36">Aremi uperire, Pablo he'i Bernabépe: --Jaha jevy ñañandu ñande ryvy kuérape opa umi ciudad ñamoherakuã hague rupi Ñandejára ñe'ẽ, jahecha haguã mba'éichapa oime hikuái.</verse>
				<verse number="37">Ha Bernabé oguerahase ondive kuéra Juánpe, upe hérava avei Marcos;</verse>
				<verse number="38">Pablo katu ndojuhu porãi upéva, Marcos oheja haguére ichupe kuéra Panfíliape ha ndohói haguére hendive kuéra pe hembiaporã kuérape.</verse>
				<verse number="39">Upéva rehe tuicha ojuavy hikuái ha ojei ojuehegui: Bernabé ogueraha ondive Márcospe ha ojupi bárcope ha oho Chíprepe,</verse>
				<verse number="40">Pablo katu ogueraha iñirũrã Sílaspe, ha umi Jesús rehe ojeroviáva omoĩ rire ichupe kuéra Ñandejára pópe, oje'ói,</verse>
				<verse number="41">ha ohasa hikuái Siria ha Cilicia rupi ha omombarete umi iglesiaygua kuérape.</verse>
			</chapter>
			<chapter number="16">
				<verse number="1">Pablo ha Silas oguahẽ Derbe ha Lístrape, ha ojuhu hikuái upépe peteĩ Jesús remimbo'e hérava Timoteo rehe, peteĩ kuña Israelita ojeroviáva Jesús rehe memby, túva katu Greciaygua.</verse>
				<verse number="2">Ha umi Jesús remimbo'e kuéra oikóva Listra ha Icóniope imandu'a porã hese.</verse>
				<verse number="3">Pablo oipota Timoteo omoirũ ichupe, ha ocircuncidauka ani haguã ojapyhy vai umi Israelita oĩva umi rupi, oikuaágui ha'e kuéra túva Greciayguaha.</verse>
				<verse number="4">Ha opa umi ciudad ohasaha rupi oikuaauka umi Jesús remimbo'e kuérape umi apóstol ha mbo'ehára kuéra oĩva Jerusalénpe rembiapoukapy.</verse>
				<verse number="5">Ha upéicha ára ko'ẽre umi iglésia oñemombarete ijeroviápe ha oñemboheta hetave ohóvo.</verse>
				<verse number="6">Espíritu Santo ndohejái ichupe kuéra oñemoñe'ẽ Ásiape, upéva rehe ohasa hikuái Frigia ha Galacia rupi,</verse>
				<verse number="7">ha oguahẽ hikuái Misia ypýpe. Upégui oguahẽse mo'ã hikuái Bitíniape, Jesús Espíritu katu ojoko ichupe kuéra.</verse>
				<verse number="8">Upémaramo ohasa hikuái Misia ypy rupi ha oguejy Tróaspe.</verse>
				<verse number="9">Upépe ojechauka Páblope pyhare peteĩ visión rupi peteĩ kuimba'e Macedoniaygua, oñembo'ýva hína ha ojerure asýva Páblope he'ívo: “Ehasána Macedóniape ha ore pytyvõmí.”</verse>
				<verse number="10">Pablo ohecha vove upéva, roñembosako'i roho haguã Macedóniape, roikuaágui añetehápe Tupã Ñandejára ore renoiha romoherakuã haguã ichupe kuéra pe salvación rehegua ñe'ẽ.</verse>
				<verse number="11">Ha upéicha rojupi bárcope ha roho Tróasgui Samotráciape ropia'ỹ rehe, ha uperiregua árape roguahẽ Neápolispe.</verse>
				<verse number="12">Upégui roho Filípope, ciudad tuichavéva Macedóniape, oĩva Romano kuéra poguýpe. Ha ropyta sapy'a upépe.</verse>
				<verse number="13">Peteĩ pytu'uha árape katu rosẽ pe ciudádgui, roho ý rembe'ýpe, ojehohápe jepi oñeñembo'évo. Roguapy upépe roñemoñe'ẽ umi kuña kuéra oñembyaty va'ekuépe.</verse>
				<verse number="14">Peteĩ ha'e kuérava hérava Lidia, Tiatiraygua, oñemúva género pytãu iporã etereíva rehe. Upe kuña karai omomba'eguasúva Tupã Ñandejárape ohendu hína; ha Ñandejára oipe'a icorazõ oguerovia haguã pe Pablo he'íva hína.</verse>
				<verse number="15">Ojebautizauka rire hogaygua kuéra ndive ojerure oréve he'ívo: --Hi'ã ramo peẽme ajeroviaha añete hekópe Ñandejára rehe, peguahẽ che rógape mbohupa ramo. Ha ropyta mante.</verse>
				<verse number="16">Ojehu peteĩ jevy, roho jave pe oñeñembo'ehápe, ore ruvaitĩ sapy'a peteĩ mitãkuña oguerekóva mba'epochy omomba'ekuaáva ichupe. Upe mitãkuña niko tembiguái, ha ombopláta heta ijára kuérape imba'ekuaa rupi.</verse>
				<verse number="17">Upe mitãkuña ou ore rapykuéri ha osapukái: --Ko'ã kuimba'e kuéra ko Tupã Ñandejára Yvateteguápe rembiguái, ha oikuaauka peẽme salvación rape.</verse>
				<verse number="18">Ojapo jepi upéicha heta ára, ha ipahápe Pablo iñangekói, ha oñembojere he'i pe mba'epochýpe: --Jesucristo rérape ha'e ndéve esẽ ichugui. Ha upévo mba'epochy oheja ichupe.</verse>
				<verse number="19">Pe mitãkuña jára kuéra katu ohechávo ndaikatu mo'ãveiha oñembopláta ha'e rupi, ojapyhy hikuái Pablo ha Sílaspe ha ogueraha mburuvicha kuéra renondépe pe plaza tuichavévape.</verse>
				<verse number="20">Omoĩ ichupe kuéra umi mburuvicha renondépe ha he'i: --Ko'ã kuimba'e, Israelita kuérava niko omoangekói ñande ciudad,</verse>
				<verse number="21">ha ombo'e tembipoukapy kuéra ndaikatúiva jarohory terã jajapo, ñande Romano kuérava.</verse>
				<verse number="22">Upérõ opu'ãmba umi gente hese kuéra, ha mburuvicha kuéra omboiuka ichugui kuéra ijao ha oinupãuka yvyrápe.</verse>
				<verse number="23">Ha heta oinupã rire katu oity ichupe kuéra cárcelpe, ha he'i pe cárcel rerekuápe oñangareko hatã haguã hese kuéra.</verse>
				<verse number="24">Upéva ohendu rire pe cárcel rerekua omoinge ichupe kuéra pe cárcel rugua peve ha ojopy ipy kuéra yvyrakuápe.</verse>
				<verse number="25">Pe pyharepytévo katu Pablo ha Silas oñembo'e ha opurahéi jave hikuái Tupã Ñandejárape, ha umi preso ambue kuéra ohendu hikuái,</verse>
				<verse number="26">ou sapy'a peteĩ yvy ryrýi neratãva ha omongu'epa pe óga rapo. Upévo ojepe'apa okẽ nguéra, ha osopa umi preso sã nguéra.</verse>
				<verse number="27">Pe cárcel rerekua opáy, ha ohechávo pe cárcel rokẽ nguéra ojepe'apaha, ohekýi ikyse puku ojejuka haguã, oimo'ãgui umi preso okañymba.</verse>
				<verse number="28">Pablo katu osapukái ichupe: --Ani rejapo mba'eve nde jehe, roimembáko ko'ápe roína.</verse>
				<verse number="29">Upévo pe cárcel rerekua ojerure tesapeha rehe, ñaniháme oike pe kotýpe, ha ryryihápe kyhyjégui, ojeity Pablo ha Silas py renondépe.</verse>
				<verse number="30">Ha oguenohẽ ichupe kuéra okápe ha oporandu ichupe kuéra: --Karai kuéra, ¿mba'épa ajapo vaerã ajesalva haguã?</verse>
				<verse number="31">Ha'e kuéra he'i ichupe: --Ejerovia Ñandejára Jesucristo rehe ha rejesalváta, nde ha nde rogaygua kuéra.</verse>
				<verse number="32">Ha oñe'ẽ hikuái ichupe ha hogayguápe Tupã Ñandejára ñe'ẽ rehe.</verse>
				<verse number="33">Ha upe pyharépe voi, pe cárcel rerekua ojohéi ichupe kuéra pe ñenupã rapykuere, ha uperire ojebautizauka hikuái ha'e ha hogaygua.</verse>
				<verse number="34">Upéi ogueraha ichupe kuéra hógape ha ome'ẽ ichupe kuéra ho'u vaerã, ha ha'e ha hogaygua kuéra ovy'a eterei hikuái ojerovia haguére Tupã Ñandejára rehe.</verse>
				<verse number="35">Ko'ẽmba rire katu mburuvicha kuéra omondo hembijokuái kuéra pe cárcel rerekua rendápe he'iuka opoi haguã ichugui kuéra.</verse>
				<verse number="36">Upérõ pe cárcel rerekua he'i Páblope: --Mburuvicha kuéra niko he'iuka chéve apoi haguã pende hegui; ikatúntema upéicharamo pesẽ ha ta pende py'aguapy pehóvo kirirĩháme.</verse>
				<verse number="37">Pablo katu he'i ichupe kuéra: --Ore ciudadano románova, roñenupã opavave rovake oñeporandu'ỹ rehe oréve mba'eve ha roñemoinge cárcelpe; ¿ha piko ko'ãga pepoi ore hegui ñemiháme? ¡Ahániri mo'ãi! Tou ha'e kuéraite ta ore renohẽ.</verse>
				<verse number="38">Umi policiaygua kuéra oho omombe'u ko'ã mba'e umi mburuvichápe, ha okyhyje hikuái oikuaávo ha'e kuéra ciudadano Romanoha.</verse>
				<verse number="39">Upémaramo ou hikuái ojerurévo Pablo ha Sílaspe ipochy jera haguã hendive kuéra ha oguenohẽ ha ojerure porã ichupe kuéra osẽ haguã upe ciudádgui.</verse>
				<verse number="40">Osẽvo ha'e kuéra pe cárcelgui, oho hikuái Lidia rógape ha ohecha rire umi Jesús rehe ojeroviáva ha oñemoñe'ẽ rire ichupe kuéra, oho hikuái.</verse>
			</chapter>
			<chapter number="17">
				<verse number="1">Ha oho kuévo, Pablo ha Silas ohasa Anfípolis ha Apolonia rupi ha oguahẽ hikuái pe ciudad Tesalónica héravape, upépe oĩ umi Israelita kuéra sinagoga peteĩ.</verse>
				<verse number="2">Pablo, ojepokuaa háicha, oho upépe, ha mbohapy pytu'uha ára javeve oñomongeta hendive kuéra.</verse>
				<verse number="3">Ha ohechauka ichupe kuéra pe Tupã Ñandejára Kuatiañe'ẽ rupi pe Cristo ohasa asy vaerã hague, ha omano rire oikove jevy vaerã hague. Ha he'i ichupe kuéra: --Pe Jesús che amoherakuãva peẽme, upéva ha'e pe Cristo.</verse>
				<verse number="4">Ha oĩ Israelita kuérava oguerovia va'ekue, ha omoirũ Pablo ha Sílaspe. Heta Greciaygua kuéra avei ojeroviáva Tupã Ñandejára rehe, ha kuña karai guasu kuéra.</verse>
				<verse number="5">Umi Israelita oguerovia'ỹ va'ekue katu ipochy ha ombyaty tekove vai rekorei ha ojapo hikuái peteĩ sarambi guasu pe ciudádpe. Ondyry hikuái Jasón róga rehe Pablo ha Silas rekávo oguenohẽ haguã omoĩ umi gente pópe.</verse>
				<verse number="6">Ndojuhúima ramo ichupe kuéra katu ogueraha hikuái tyryryhápe Jasónpe ha Jesús remimbo'e kuéra ambuépe upe ciudad pegua mburuvicha kuéra rendápe, ha osapukái he'ívo: --Ko'ã oporomoangekóĩva yvy jerekuévo ou ko'ápe avei</verse>
				<verse number="7">ha Jasón omoguahẽ ichupe kuéra hógape. Ko'ãva opu'ã Romano kuéra ruvicha guasu rehe, he'ípype oiha rey ambue aipo Jesús.</verse>
				<verse number="8">Ohendúvo ko'ã mba'e, oñemondýi hikuái umi gente ha mburuvicha kuéra.</verse>
				<verse number="9">Jasón ha umi ambue kuéra katu ome'ẽ hikuái ichupe kuéra fianza ha opoi ichugui kuéra.</verse>
				<verse number="10">Umi Jesús remimbo'e kuéra katu pya'e porã omondo hikuái Pablo ha Sílaspe pyhare Beréape. Ha oguahẽvo ha'e kuéra upépe oho hikuái umi Israelita kuéra sinagógape.</verse>
				<verse number="11">Ko'ãva ndive oñeñemongeta porãve umi Tesalonicaygua ndivegui, ha'e kuéra py'aporã reheve oguerovia pe ñe'ẽ ha ko'ẽ ko'ẽre oheka pe Kuatiañe'ẽ Marangatúpe ohecha haguã añetépa umi mba'e oje'éva ichupe kuéra.</verse>
				<verse number="12">Upéicha rupi heta ha'e kuérava oguerovia, ha heta Greciaygua oguerovia avei, kuña ha kuimba'e kuéra ijoheipyréva.</verse>
				<verse number="13">Umi Israelita Tesalonicaygua katu oikuaávo Pablo omoherakuãha Tupã Ñandejára ñe'ẽ Beréape avei, oho hikuái upépe ha ojapo sarambi umi gente apytépe.</verse>
				<verse number="14">Jesús remimbo'e kuéra katu pya'e porã omondo hikuái Páblope ý guasu rembe'y kotyo Silas ha Timoteo katu opyta Beréape.</verse>
				<verse number="15">Ha umi omoirũ va'ekue Páblope ogueraha hikuái ichupe Aténas peve. Ha ou jevývo upégui ogueru hikuái ñe'ẽ Silas ha Timotéope voi ikatu haguéicha oho haguã Pablo rendápe.</verse>
				<verse number="16">Pablo oha'arõ aja Silas ha Timotéope Aténaspe, ipy'a angekói eterei ohecha ramo pe ciudad henyhẽteha ta'angágui.</verse>
				<verse number="17">Upéva rehe oñe'ẽ umi Israelita kuéra ndive pe isinagógape ha umi ambue ombojeroviáva Tupã Ñandejárape ndive, ha ko'ẽre oñe'ẽ plázape umi upépe oĩva ndive.</verse>
				<verse number="18">Mbo'ehára kuéra epicúreos ha estóicos hérava remimbo'e kuéra oñepyrũ oñe'ẽ hendive. Ha oime he'íva: --¿Mba'e piko he'ise ko tekove ñe'ẽngatu? Ha ambue katu he'i: --Ojogua niko tupã ambue moherakuãhárape. Upéva he'i hikuái Pablo oñemoñe'ẽgui ichupe kuéra Jesús ñe'ẽ ha jeikove jevy omanóva apytégui rehe.</verse>
				<verse number="19">Ha ogueraha hikuái ichupe pe Areópago héravape, upépe ha'e kuéra oñembyatýva oñomongeta haguã, ha oporandu hikuái ichupe: --¿Ikatúpa roikuaa mba'épa ko mba'e pyahu reporombo'éva?</verse>
				<verse number="20">Ere niko oréve mba'e roikuaa'ỹva, ha roikuaase mba'épa upéva he'ise.</verse>
				<verse number="21">Atenaygua, ha tetã ambuegua upépe oikóva, noñemohembiapói mba'e ambuépe, ohendu terã omombe'úvo ipyahúva mante oiko.</verse>
				<verse number="22">Upérõ Pablo opu'ã oñembo'y mbytépe kuéra pe Aerópagope, ha he'i: --Karai kuéra Atenaygua, opaite mba'épe niko ahecha pemomba'eguasuha tupã nguérape.</verse>
				<verse number="23">Ama'ẽ ramo aikóvo umi peẽ pemomba'eguasuha rupi ichupe kuéra ajuhu peteĩ altar oĩva hese ko'ã ñe'ẽ: “Pe Tupã ojekuaa'ỹvape”. Upe Tupã peẽ pemomba'eguasúva peikuaa'ỹ rehe, upe Tupã upéva rehe niko che añe'ẽ peẽme.</verse>
				<verse number="24">‘Pe Tupã Ñandejára ojapo va'ekue ko yvypavẽ ha opa mba'e ipype oĩva, ha'e niko yvága ha yvy jára. Ndoikói tupao kuimba'e kuéra rembiapokuépe,</verse>
				<verse number="25">terã noikotevẽi yvypóra kuéra ikatu vaerã rehe ojapo hese, ko ha'ete voi ome'ẽva opavavépe tekove, pytũ ha opa mba'e.</verse>
				<verse number="26">‘Peteĩ tuguy añógui ha'e ojapopa va'ekue tetã nguéra oikove haguã yvy ári, ha omoĩ ichupe kuéra hendaguã kuéra ha araka'e pevépa oiko vaerã upépe.</verse>
				<verse number="27">Oheka haguã Tupã Ñandejárape, ku ojepovyvýpe ikatútarõ guáicha ojuhu ichupe, añete ramo jepe Tupã Ñandejára noĩriha mombyry peteĩ teĩ ñande hegui kuéra.</verse>
				<verse number="28">Ipype niko jaikove, ñamýi ha ñaime; pende poeta kuéra he'i haguéicha: “Ñande niko Tupã Ñandejára ñemoñare.”</verse>
				<verse number="29">Tupã Ñandejára ñemoñare ñande rekópe, nañaimo'ãi vaerã Tupã Ñandejára ta'anga oroguiguaha, terã plata terã ita, yvypóra rembiapokue ou haguéicha ichupe kuéra iñakãme.</verse>
				<verse number="30">Tupã Ñandejára oheja rei va'ekue yvypóra kuéra reko tavykue ymaite guive, ko'ãga katu he'i opavavépe, opárupi, toñearrepenti.</verse>
				<verse number="31">Omoĩgui peteĩ ára oñeporandu va'erãme yvypóra kuérape hembiapokue rehe hekoitépe peteĩ kuimba'e ha'e oiporavo va'ekue rupi; ha ohechauka va'ekue opavavépe kóva añeteha omoingove jevýpype ichupe omanóva apytégui.</verse>
				<verse number="32">Ohendúvo pe omanóvagui jeikove jevy, oime oñembohorýva, ha ambue katu he'i: --Iporãve rohendu ramo upéinte reñe'ẽ jevy vove ko'ã mba'e rehe.</verse>
				<verse number="33">Upérõ Pablo osẽ oheja ichupe kuéra.</verse>
				<verse number="34">Opáichavo oĩ omoirũ va'ekue ichupe ha oguerovia va'ekue. Umíva apytépe oĩ va'ekue Dionisio, pe Areopagoygua, ha peteĩ kuña hérava Dámaris avei ha ambueve.</verse>
			</chapter>
			<chapter number="18">
				<verse number="1">Ko'ã mba'e rire, Pablo osẽ oho Aténasgui pe ciudad Corinto héravape.</verse>
				<verse number="2">Upépe ojuhu peteĩ Israelita héravape Aquila, Pontoygua, oguahẽ ramo va'ekue hembireko Priscila ndive Itáliagui, mburuvicha guasu Claudio omosẽmba rire Israelita kuérape Romagui. Pablo oho oñandúvo ichupe kuéra,</verse>
				<verse number="3">ha peteĩcha rupi oñohembiapo kuéra, óga aoguigua apo, opyta hendive kuéra omba'apo haguã oñondive.</verse>
				<verse number="4">Ha pytu'uha ára jave katu Pablo oho umi Israelita sinagógape ha upépe oñomongeta hendive kuéra ha ogueroviauka ichupe kuéra ha tetã ambuegua kuérape.</verse>
				<verse number="5">Silas ha Timoteo ou rire Macedóniagui katu Pablo ikatu haguéicha oñemoñe'ẽ meme oikuaaukávo umi Israelita kuérape Jesusha pe Cristo ha'e kuéra oha'arõva.</verse>
				<verse number="6">Ha'e kuéra katu oñepyrũ oñemoĩ hese ha he'i ñe'ẽ tie'ỹ, upémaramo Pablo oityvyro ijao ohechauka haguã ichupe kuéra ohotaha, ha he'i ichupe kuéra: --Tapejehecha peẽ pene mano rehe; upéva na chendivevéima. Ko'águi rire aháta tetã ambuegua kuérava rendápe.</verse>
				<verse number="7">Ha osẽ pe sinagógagui ha oho peteĩ karai Justo hérava rógape, oĩva pe sinagoga ykére. Upéva omomba'eguasúva Tupã Ñandejárape.</verse>
				<verse number="8">Ha Crispo, pe sinagoga pegua mburuvicha, ojerovia Ñandejára rehe hogaygua kuéra ndive. Heta Corintogua avei ohendúvo pe ñe'ẽ ojerovia ha ojebautizauka.</verse>
				<verse number="9">Peteĩ pyharépe katu Ñandejára he'i Páblope peteĩ visión rupi: --Ani rekyhyje; eñe'ẽ meme uvei ha ani rekirirĩ.</verse>
				<verse number="10">Che aime nendive ha ndaipóri opoko vaerã ojapo vai haguã nde rehe, areko heta gente che mba'erãva ko ciudádpe.</verse>
				<verse number="11">Upéicha rupi Pablo opyta Coríntope peteĩ añó ha seis meses pukukue oporombo'évo Tupã Ñandejára ñe'ẽ rehe.</verse>
				<verse number="12">Opáichavo, oĩ jave Galión mburuvicha ramo Acáyape, Israelita kuéra opu'ã Pablo rehe ha ogueraha hikuái ichupe tribunálpe,</verse>
				<verse number="13">ha he'i hese pe mburuvichápe: --Ko kuimba'e oiko ogueroviauka opavavépe omomba'eguasu va'erãha Tupã Ñandejárape hekope'ỹ.</verse>
				<verse number="14">Oñepyrũta jave Pablo oñe'ẽ, Galión he'i umi Israelita kuérape: --Tembiapo vai guasu terã mba'e hekopegua'ỹ rirémo pohendu ra'e hekoitépe, peẽ Israelita kuéra.</verse>
				<verse number="15">Ñe'ẽ terã téra, terã pene rembiapoukapy ramo katu, pejehecha peẽ, che ndaikoséi juez ramo ko'ã mba'épe.</verse>
				<verse number="16">Ha omosẽ ichupe kuéra pe tribunálgui.</verse>
				<verse number="17">Ha umi griego oĩ haguéicha ojapyhy hikuái Sóstenes, pe sinagoga pegua mburuvichápe, ha oinupã hikuái ichupe pe mburuvicha rovake. Galiónpe katu mba'evete upéva.</verse>
				<verse number="18">Pablo katu opyta gueteri upépe are peve. Upéi oheja umi Jesús rehe ojeroviávape ha ojupi bárcope oho haguã Síriape, Priscila ha Aquila ndive. Cencréaspe katu ojupi mboyve bárcope oñemoakãperõ ojapo haguã ome'ẽ haguéicha iñe'ẽ.</verse>
				<verse number="19">Oguahẽ rire Efésope, Pablo oheja upépe Priscila ha Aquílape, ha oho sinagógape oñomongeta umi Israelita upépe oñembyatýva ndive.</verse>
				<verse number="20">Ha'e kuéra ojerure ichupe opytave haguã, ha'e katu ndopytaséi.</verse>
				<verse number="21">Ha ohokuévo he'i ichupe kuéra: --Aime vaerã Jerusalénpe pe arete ouvarã; aju jevýne pohecha Tupã Ñandejára oipota ramo. Ha osẽ oho Efésogui.</verse>
				<verse number="22">Oguahẽ rire Cesaréape, Pablo ohasa Jerusalénpe omomaiteívo pe iglesiaygua kuérape, ha upégui ou jevy Antioquíape.</verse>
				<verse number="23">Ha hi'aremi rire upépe, osẽ oho jevy Galacia ha Frigia rupi omombaretévo umi Jesús rehe ojeroviávape.</verse>
				<verse number="24">Upe jave oguahẽ Efésope peteĩ Israelita hérava Apolos, Alejandriaygua. Kuimba'e iñe'ẽkuaa ha iñarandúva Tupã Ñandejára Kuatiañe'ẽme.</verse>
				<verse number="25">Oikuaa pe Ñandejára rape, ikyre'ỹ eterei pe iñe'ẽ ha ombo'e sakã porã umi mba'e Jesús reheguáva, oikuaa ramo jepe pe Juan bautismo añónte.</verse>
				<verse number="26">Apolos oñemoĩ oñe'ẽ kyhyje'ỹre pe sinagógape; Priscila ha Aquila katu ohendu rire ichupe omoha'eño ha omombe'u porãve ichupe pe Tupã Ñandejára rape.</verse>
				<verse number="27">Ha ohasaséma ramo Apolos Acaya kotyo, umi Jesús rehe ojeroviáva omokyre'ỹ ichupe ha omoĩ hikuái ñe'ẽ kuatia rehe upepegua Jesús rehe ojeroviáva peguarã oguerohory haguã ichupe. Ha oguahẽ rire heta oipytyvõ umi Ñandejára py'aporã rupi ojerovia va'ekuépe,</verse>
				<verse number="28">ohechaukágui opavave rovake mamópa ojejavy umi Israelita, ku ikatu'ỹ haguãicha he'i ha'e kuéra ndaupeichaiha, ohechaukápype Kuatiañe'ẽ Marangatu rupi Jesús ha'eha pe Cristo ha'e kuéra oha'arõva.</verse>
			</chapter>
			<chapter number="19">
				<verse number="1">Apolos oĩ aja Coríntope Pablo ohasa umi cordilleraha rupi ha oguahẽ Efésope ha upépe ojuhu temimbo'e kuérava,</verse>
				<verse number="2">ha oporandu ichupe kuéra: --¿Oñeme'ẽpa ra'e peẽme Espíritu Santo pe pejerovia ramo? Ha ha'e kuéra he'i ichupe: --Norohendúinte jepe oiha aipo Espíritu Santo.</verse>
				<verse number="3">Upérõ Pablo oporandu ichupe kuéra: --¿Mba'eichagua bautísmope piko pejebautizauka ra'e? Ha'e kuéra he'i: --Juan bautísmope.</verse>
				<verse number="4">Pablo he'i ichupe kuéra: --Juan obautiza va'ekue umi oñearrepenti va'ekuépe, ha he'i va'ekue avei ichupe kuéra ojerovia va'erãha pe ou vaerã rehe ha'e rire, Jesús pe Cristo rehe.</verse>
				<verse number="5">Ohendúvo upéva, ojebautizauka hikuái Ñandejára Jesús rérape;</verse>
				<verse number="6">ha omoĩvo Pablo ipo hi'ári kuéra, pe Espíritu Santo ou hi'ári kuéra, ha oñe'ẽ hikuái ñe'ẽ ambuépe ha oikuaauka Ñandejára he'íva ijuru kuéra rupi.</verse>
				<verse number="7">Doce kuimba'e rupi ha'e kuéra.</verse>
				<verse number="8">Tres meses rupi Pablo oho jepi pe sinagógape ha oñe'ẽ kyhyje'ỹ rehe ha ogueroviauka umi géntepe umi mba'e Tupã Ñandejára reino reheguáva.</verse>
				<verse number="9">Upéicharamo jepe oĩ oñembopy'a hatãva ha ndogueroviaséiva, oñe'ẽ vai uvei pe evangelio rehe umi gente rovake. Upémaramo Pablo osẽ oho ijapytégui kuéra ha ogueraha umi ogueroviávape oporombo'ehápe peteĩ karai hérava Tiranno, ha opa árape oñemoñe'ẽ upépe.</verse>
				<verse number="10">Dos años pukukue aja upéicha ojapo, upéicha rupi opa umi Asiaygua, Israelita ha tetã ambuegua ohendu Ñandejára Jesús ñe'ẽ.</verse>
				<verse number="11">Ha Tupã Ñandejára ojapo techapyrã ijojaha'ỹva Pablo po rupi,</verse>
				<verse number="12">umi pañuelo terã ao oja va'ekue hetére jepe ojereraha umi hasývape, ha okuerapa imba'asy kuéragui, ha mba'epochy kuéra osẽ ichugui kuéra.</verse>
				<verse number="13">Israelita kuéra oikóva oguata rei, omosẽva mba'epochy, oiporuse mo'ã hikuái Ñandejára Jesús réra, ha he'i umi mba'epochýpe: --Jesús, ku Pablo omoherakuãva rérape, ha'e peẽme, pesẽ.</verse>
				<verse number="14">Upéva ojapo peteĩ Israelita, pa'i kuéra ruvicha hérava Esceva ra'y kuéra sieteve.</verse>
				<verse number="15">Ha upéicha ojapo jave hikuái, katu pe mba'epochy ombohovái ichupe kuéra: --Aikuaa Jesúspe, ha aikuaa Páblope mávapa ha'e; ¿peẽ katu pa máva?</verse>
				<verse number="16">Ha upévo pe kuimba'e oguereko va'ekue pe mba'epochy opo hi'ári kuéra ha imbarete etereivégui ichugui kuéra ipu'aka hese kuéra ha vaípe oguereko ichupe kuéra, upéva rehe ojehui hikuái pe ógagui opívo ha ojekutupapyre.</verse>
				<verse number="17">Israelita ha tetã ambuegua Efésope oikóvape oikuaapa upéva, upéicha rupi okyhyje eterei hikuái, ha omomba'eguasu Ñandejára Jesús réra.</verse>
				<verse number="18">Heta avei umi oguerovia va'ekue omombe'u hembiapo vaikue,</verse>
				<verse number="19">ha heta paje apohare ogueru ikuatiañe'ẽ nguéra ha ohapy opavave rovake. Ha ojuhu hikuái pe kuatiañe'ẽ nguéra repy ohupityha cincuenta mil denarios.</verse>
				<verse number="20">Upéicha pe Ñandejára ñe'ẽ okakuaa ha ohechauka ohóvo pe ipu'akakue.</verse>
				<verse number="21">Ko'ã mba'e rire Pablo oñembosako'i oho haguã Macedonia ha Acáyape, ha upégui ohasa haguã Jerusalén peve. He'i avei uperire oho va'erãha Rómape.</verse>
				<verse number="22">Ha omondo Macedóniape mokõi ipytyvõhára, Timoteo ha Erasto, ha'e opytamive aja Ásiape.</verse>
				<verse number="23">Oiko upérõ peteĩ sarambi tuicháva pe evangelio rehe,</verse>
				<verse number="24">upéva ojapo peteĩ kuimba'e hérava Demetrio, platero, ojapómiva plátagui ta'anga'i Diana tupao joguaha ha hepykue heta heta ome'ẽva umi hendive omba'apóvape.</verse>
				<verse number="25">Umíva ha iñirũ nguérape ombyaty ha he'i ichupe kuéra: --Karai kuéra, peẽ niko peikuaa ko tembiapo kóva rupi jahasa porã etereiha;</verse>
				<verse number="26">opáichavo pehecha ha pehendu háicha, ku Pablo oiko he'i umi tupã yvypóra kuéra rembiapokue ndaha'eiha tupã; ha upéicha ogueroviauka hetápe nda ko'a Efésope añói haimete opárupi Ásiape avei.</verse>
				<verse number="27">Ha jakyhyjeha kóvagui, ikatúgui ombyai ko ñane ñemuha, ha ikatúgui avei pe ñane Diana guasuete tupao rerakuãngue opa, ha ndojejapovéi mba'evéramo pe Diana oñemomba'eguasuetéva Asia ha yvy jerekuévo.</verse>
				<verse number="28">Upéva ohendúvo, ipochy eterei hikuái ha osapukaipa: --¡Viva Diana Efesoygua kuéra mba'e!</verse>
				<verse number="29">Ha oiko peteĩ apajuái tuicháva pe ciudádpe. Ha ojapyhy hikuái Gayo ha Aristárcope, mokõivéva Macedoniaygua, omoirũva Páblope, ha ogueraha hikuái ichupe kuéra tyryryhápe pe óga oñeñembyatyhápe.</verse>
				<verse number="30">Ha Pablo oikese mo'ã upépe oñe'ẽ haguã umi géntepe, umi Jesús rehe ojeroviáva katu ndohejái ichupe oike.</verse>
				<verse number="31">Oĩ avei mburuvicha kuéra Asiaygua, Pablo rayhupára kuérava, he'iuka va'ekue ichupe ani haguã oike upépe.</verse>
				<verse number="32">Upe aja pe aty guasu hape peteĩva osapukái peteĩ mba'e ha ambue kuéra katu osapukái mba'e ambue ipy'atarovapágui hikuái ha hetave ndoikuaái maerãpa oñembyaty ra'e.</verse>
				<verse number="33">Opáichavo pe teta apytégui oime omombe'u va'ekue Alejándrope pe ojehúva, ichupe umi Israelita omuaña tenondévo. Alejandro ojapo ichupe kuéra seña ipópe omokirirĩ haguã, oñe'ẽségui ojehe kuéra umi géntepe.</verse>
				<verse number="34">Ha'e kuéra katu ohechakuaávo ha'e Israelitaha, osapukaipa hikuái dos horas rupi: --¡Viva Diana Efesoygua kuéra mba'e!</verse>
				<verse number="35">Pe escribano upe ciudad pegua, ikatúmaramo omokirirĩ umi géntepe, he'i: --Karai kuéra Efesoygua, ndaipóri oikuaa'ỹva ko ciudad Efeso pegua poguýpe oiha pe Diana guasuete ra'anga ho'a va'ekue yvágagui ha itupao rehe ñeñangareko.</verse>
				<verse number="36">Ndaipórigui avave ikatúva he'i ndaupeichaiha, peñembopy'aguapy ha ani pejapo mba'eve peñepy'amongeta porã raẽ'ỹ rehe.</verse>
				<verse number="37">Ko'ã kuimba'e peẽ peru va'ekue niko ndojapói ha nde'íri mba'eve ivaíva Diana rehe.</verse>
				<verse number="38">Demetrio terã umi hendive omba'apóva oime ramo ipochyha oĩ upearã mburuvicha ha juzgado oñombojovake haguã mburuvicha kuéra rovake.</verse>
				<verse number="39">Ha oime ramo ambue mba'e pejeruréva ikatu upéva rehe ñañe'ẽ peteĩ ñembyaty hekopeguápe.</verse>
				<verse number="40">Ikatu gueteri oje'e ñande rehe ñapu'ã hague mburuvicha kuéra rehe, ko oikóva rehe ko árape, ndaipórigui ikatúva ja'e oñeporandu ramo ñandéve ko sarambi rehe.</verse>
				<verse number="41">Ha upéva he'ipa rire umi oñembyaty va'ekue ohopa hikuái.</verse>
			</chapter>
			<chapter number="20">
				<verse number="1">Opa rire pe sarambi, Pablo ohenoiuka umi Jesús rehe ojeroviáva kuérape oñemoñe'ẽ haguã ichupe kuéra; upéi oñañuã ichupe kuéra ha osẽ oho Macedóniape,</verse>
				<verse number="2">ha oiko ijerekuévo oñemoñe'ẽ umi Jesús rehe ojeroviáva kuérape, ha upéi oguahẽ Gréciape.</verse>
				<verse number="3">Upépe opyta tres meses, ha oĩma jave ojupi haguãicha bárcope oho haguã Síriape, oikuaa Israelita kuéra oñemoĩ hague peteĩ ñe'ẽme opu'ã haguã hese. Upéva rehe ojevy yvy rupi, ha ohasa jevy Macedonia rupi.</verse>
				<verse number="4">Omoirũ hikuái ichupe Sópater Bereaygua, Aristarco ha Segundo Tesalonicaygua, Gayo Derbeygua, Timoteo, Tíquico ha Trófimo Asiaygua.</verse>
				<verse number="5">Ko'ãva oñemotenonde ha ore ra'arõ pe ciudad Troas héravape.</verse>
				<verse number="6">Ore katu, ohasa rire pe arete oje'uha pe pan ilevadura'ỹva, rosẽ Filípogui bárcope ha cinco días rire rohupity ichupe kuéra Tróaspe, ha ropyta upépe siete días.</verse>
				<verse number="7">Pe semana ñepyrũha árape oñembyaty hikuái umi Jesús rehe ojeroviáva omboja'o haguã pe pan, ha Pablo ombo'e ichupe kuéra, ha oho va'erãgui upeha ára ambuépe, oñemoñe'ẽ ichupe kuéra pyharepyte peve.</verse>
				<verse number="8">Oĩ hikuái peteĩ koty yvateguápe, oĩháme heta lámpara hendýva hína;</verse>
				<verse number="9">ha peteĩ mitãrusu hérava Eutico oguapy hína pe ovetãme. Pablo oñemoñe'ẽ puku, upe aja pe mitãrusu hopehýi eterei, ha ipahápe ikeraite ho'a pe koty jo'a mbohapyhágui ha ohupi hikuái ichupe he'õngue.</verse>
				<verse number="10">Upérõ Pablo oguejy, oñañuã pe mitãrusúpe, ha he'i umi Jesús remimbo'e kuérape: --Ani peñemondýi; oikovéko.</verse>
				<verse number="11">Uperire Pablo ojupi jevy; omboja'o pe pan, ho'u ha oñemoñe'ẽve ko'ẽmba peve, upéi oho.</verse>
				<verse number="12">Pe mitãrusúpe katu ogueraha hikuái hekove, ha ipy'aguapypa hikuái opytávo.</verse>
				<verse number="13">Ore roñemotenonde ha roho bárcope Asón peve rohupi haguã upépe Páblope, he'i haguéicha oréve, ohoségui ha'e yvy rupi.</verse>
				<verse number="14">Roguahẽ rire Asónpe ojupi orendive ha roho Mitilénepe.</verse>
				<verse number="15">Rosẽ upégui, rohasa upe ára rire Quío rovái rupi, ha upe ára rire katu roguahẽ Samos puértope. Ropytu'u Trogíliope, ha pe ára ambuépe roguahẽ Milétope.</verse>
				<verse number="16">Ojejapo upéicha Pablo ndahi'areséigui Ásiape, upéva rehe ndohoséi Efésope, voi oguahẽségui Jerusalénpe Pentecostés ára peguarã, ikatúrõ.</verse>
				<verse number="17">Oĩ jave Milétope, Pablo ohenoiuka pe iglésia Efeso pegua mbo'ehára kuérape,</verse>
				<verse number="18">ha ou rire he'i ichupe kuéra: --Peẽ peikuaa mba'éichapa aiko va'ekue pe ajuha ára guive Ásiape.</verse>
				<verse number="19">Opa árape aime va'ekue pende apytépe ajejokuaiukávo Ñandejárape ñemomirĩháme, heta tesay ha jepy'a ra'ã reheve umi Israelita ojapose va'ekue rehe che rehe.</verse>
				<verse number="20">Opáichavo ndahejái aikuaauka'ỹ rehe peẽme mba'eve iporã vaerã guive peẽme, pombo'évo pende róga rupi ha maymáva rovake.</verse>
				<verse number="21">Israelita ha Israelita'ỹvape ha'e va'ekue tekotevẽha oñearrepenti Tupã Ñandejára renondépe ha ojerovia Ñandejára Jesucristo rehe.</verse>
				<verse number="22">Ko'ãga aháta Jerusalénpe Espíritu Santo he'ígui chéve, aikuaa'ỹ rehe mba'épa ojehúta chéve upépe.</verse>
				<verse number="23">Kóva añoite aikuaa, opa ciudad ahaha rupi Espíritu Santo he'i chéve che ra'arõha cárcel ha heta jehasa asy.</verse>
				<verse number="24">Opáichavo, mba'eve ko'ã mba'e nda che py'apýi; che rekove jepe namomba'éi che jupe guarã, ajapopa guive che rembiapo vy'a pópe ha hekoitépe pe Ñandejára Jesús he'i va'ekue chéve, amoherakuã haguã pe Tupã Ñandejára mborayhu kuaapyrã.</verse>
				<verse number="25">‘Ha ãga aikuaa porã mavavéva peẽ kuérava, añemoñe'ẽ hague apytépe Tupã Ñandejára reino rehe, nda che recha mo'ãveiha.</verse>
				<verse number="26">Upéva rehe, ha'ese peẽme ko árape pejeimaha che árigui,</verse>
				<verse number="27">aikuaaukapama niko peẽme Tupã Ñandejára rembipota, añomi'ỹ rehe mba'eve.</verse>
				<verse number="28">Upéva rehe, peñangareko pende jehe voi ha peñangareko opa umi oñembyatýva rehe, pene moĩ haguépe Espíritu Santo peñangareko haguã umi Ñandejára Jesucristo iglésia pegua rehe, ha'e ojogua va'ekue huguy teete rupi.</verse>
				<verse number="29">Aikuaa che aha rire, ou va'erãha ambue kuéra ombyaiséva iglesiaygua kuérape ku aguara guasu ñembyahýi ombyai háicha ovecha kuérape.</verse>
				<verse number="30">Ha pende apytégui voi opu'ã vaerã máva oporombo'éva japu rehe añetegua rehe rangue, ogueraha haguã hapykuéri umi ojeroviávape Jesús rehe.</verse>
				<verse number="31">Peñeñangarekóke aipóramo, pene mandu'áke mbohapy áño pukukue, ára ha pyharépe, añemoñe'ẽ hague tesay reheve peteĩ teĩ peẽ kuéravape.</verse>
				<verse number="32">‘Ko'ãga, che ryvy kuéra, pomoĩ Ñandejára pópe ha pe imborayhu rehegua ñe'ẽme, ipu'akáva pene mombarete haguã ha pene mohenda haguã opa umi oñemboheko marangatu va'ekue ndive.</verse>
				<verse number="33">Ndaipotái va'ekue che jupe guarã avave plata terã ao;</verse>
				<verse number="34">upéva rangue peẽ peikuaa porã che po tee rupi ahupity hague che remikotevẽ ha che irũ nguéra peguarã.</verse>
				<verse number="35">Tapia pombo'e va'ekue upéicha pemba'apo va'erãha peipytyvõ haguã oikotevẽvape, pene mandu'ahápe Ñandejára Jesús ñe'ẽ rehe, he'i va'ekue: “Ovy'aiteve pe ome'ẽva pe ichupe oñeme'ẽrõguágui.”</verse>
				<verse number="36">He'ipa rire ko'ã mba'e Pablo oñesũ oñembo'e hendive kuéra.</verse>
				<verse number="37">Ojahe'opa hikuái ha oñañuã ha obesa Páblope,</verse>
				<verse number="38">imba'embyasy etereígui hikuái pe he'i va'ekue ichupe kuéra rehe: ndohecha mo'ãveiha ichupe. Uperire omoirũ hikuái ichupe pe barco peve.</verse>
			</chapter>
			<chapter number="21">
				<verse number="1">Roheja rire ichupe kuéra rojupi bárcope ha roho ropia'ỹ rehe Cóspe, ha upeha ára ambuépe Ródaspe, ha upégui Pátarape.</verse>
				<verse number="2">Pátarape rojuhu peteĩ barco ohóva Feníciape, rojupi ipype ha roho.</verse>
				<verse number="3">Rohasávo rohecha pe isla Chipre hérava, ha rohejávo ore asu kotyo roho meme Siria peve. Ha pe barco ohejátagui pe ogueraháva Tírope, roguahẽ upépe.</verse>
				<verse number="4">Rojuhúpype upépe Jesús rehe ojeroviáva kuérape, ropyta hendive kuéra siete días; ha Espíritu Santo omomarandu rupi ichupe kuéra he'i hikuái Páblope ani haguã oho Jerusalénpe.</verse>
				<verse number="5">Opáichavo, ohasa rire umi siete días, rosẽ. Umi Jesús rehe ojeroviáva oĩ haguéicha, hembireko ha ta'ýra kuéra ndive, ore moirũ pe ciudad rokára peve, ha pe ý rembe'ýpe roñesũ ha roñembo'e.</verse>
				<verse number="6">Upéi roñoñañuã rire rojupi pe bárcope ha ha'e kuéra ojevy oho hógape kuéra.</verse>
				<verse number="7">Rojapopáma ramo pe ore raperã ý rupi Tírogui Tolemaida peve, romomaitei upépe umi Jesús rehe ojeroviávape ha ropyta hendive kuéra peteĩ ára.</verse>
				<verse number="8">Pe ára ambuépe katu Pablo ha umi hendive roĩva rosẽ roho pe ciudad Cesarea héravape. Roho pe Ñandejára ñe'ẽ omoherakuãva Felipe hérava rógape, ha'e niko umi siete diácono peteĩva, ha ropyta hendive.</verse>
				<verse number="9">Felipe oguereko irundy tajýra omenda'ỹva gueteri, umíva ñemoñe'ẽhára avei.</verse>
				<verse number="10">Roime aremi rire upépe, oguahẽ Judéagui peteĩ ñemoñe'ẽhára hérava Agabo,</verse>
				<verse number="11">ou va'ekue ore rechávo, ha ojapyhy Pablo ku'a jopyha, ojepykua ha ojepokua ipype, ha he'i: --Espíritu Santo, he'i Jerusalénpe umi Israelita péicha oñapytĩtaha ko ku'a jopyha járape ha omoĩta ichupe tetã ambuegua kuéra pópe.</verse>
				<verse number="12">Upéva rohendúvo, ore ha umi Cesareaygua rojerure Páblope ani haguã oho Jerusalénpe.</verse>
				<verse number="13">Upérõ Pablo he'i: --¿Mba'ére piko pene rasẽ ha che momba'embyasy peína? Che aimemba ndaha'éi añeñapytĩ haguã añó, amano haguã avei Jerusalénpe Ñandejára Jesús réra rehe, tekotevẽ ramo.</verse>
				<verse number="14">Ha ndaikatúima ramo rojoko, roheja, ha ro'e: --Toiko Ñandejára rembipota.</verse>
				<verse number="15">Kóva rire roñembosako'i ha roho Jerusalénpe.</verse>
				<verse number="16">Ore moirũ Cesareaygua Jesús rehe ojeroviáva, ha oĩ ijapytépe kuéra peteĩ kuimba'e Chipreygua hérava Mnasón, aréma ha'e ojerovia hague Jesús rehe, ha upéa rógape ropyta vaerã.</verse>
				<verse number="17">Roguahẽ ramo Jerusalénpe umi Jesús rehe ojeroviáva ore moguahẽ torypápe.</verse>
				<verse number="18">Upeha ára ambuépe Pablo oho orendive ohechávo Jacóbope, ha oĩmba hikuái upépe avei umi mbo'ehára kuéra.</verse>
				<verse number="19">Pablo omomaitei ichupe kuéra ha upéi omombe'u peteĩ teĩ umi mba'e Tupã Ñandejára ojapo va'ekue ipo rupi umi tetã ambuegua apytépe.</verse>
				<verse number="20">Ohendu rire ha'e kuéra omomba'eguasu Tupã Ñandejárape. Upérõ he'i hikuái Páblope: --Iporã, ore ryke'y, opáichavo, rehecháma niko heta oiha Israelita kuéra apytépe oguerovia va'ekue, ha opavave ha'e kuéra he'i tekotevẽha katuete ojejapo Moisés rembiapoukapy.</verse>
				<verse number="21">Ha oje'e ichupe kuéra nde rembo'eha umi Israelita oikóva tetã ambuépe ojapo'ỹ haguã Moisés rembiapoukapy, ha ereha ichupe kuéra ani haguã ocircuncidauka ta'ýra kuérape terã oiko ñande jepokuaa háicha.</verse>
				<verse number="22">¿Mba'épa oime upévagui? Ha'e kuéra oñembyaty vaerã katuete oikuaa vove reju hague.</verse>
				<verse number="23">Iporã vaerã rejapo ramo kóva: Oime ko'ápe orendive irundy kuimba'e imba'ekuave'ẽ va'ekue.</verse>
				<verse number="24">Eraha ichupe kuéra nendive, eñemopotĩ hendive kuéra ha eme'ẽ pe imba'ekuave'ẽ repy, ha upéi ha'e kuéra ikatu oñemoakãperõuka. Upéicharamo opavave ohechakuaáta na añeteiha upe oje'e va'ekue ichupe kuéra nde rehe, upéva rangue nde rejapoha hekoitépe pe Moisés rembiapoukapy.</verse>
				<verse number="25">Umi Israelita'ỹvape katu ha oguerovia va'ekue, romoima ichupe kuéra kuatia ári ani haguã iñangekói ko'ã mba'e rehe, anínte ho'u tymba ojejuka va'ekue ta'anga rérape ro'okue, terã huguykue, terã tymba ojejajuvoka va'ekue ro'okue, ha anítei avave oiko oñondive omenda'ỹ rehe.</verse>
				<verse number="26">Upérõ Pablo ogueraha ondive umi irundy kuimba'épe, ha upeha ára ambuépe oñemopotĩ hendive kuéra ha upéi oike pe tupaópe oporomomarandu haguã araka'épa oikopáta, ome'ẽ haguã peteĩ teĩ ojehe pe imba'ekuave'ẽmby.</verse>
				<verse number="27">Ha ombotýtama jave siete días, Israelita kuéra Asiaygua ohechávo Páblope pe tupaópe omopu'ã hese umi géntepe. Ojapyhy hikuái Páblope,</verse>
				<verse number="28">ha osapukái: --¡Kuimba'e kuéra Israel pegua, ore pytyvõke! Kóva ha'e hína pe kuimba'e opárupi oikóva oporombo'e hekope'ỹ ñane retã rehe, Moisés rembiapoukapy rehe ha ko tupao rehe; ha hi'ári ko'ãga omoinge tupaópe griego kuérape, ha omongy'a upéichape ko tenda marangatu.</verse>
				<verse number="29">Upéva he'i hikuái ohecha haguére upe mboyve Páblope Trófimo Efesoygua ndive pe ciudádpe, ha oimo'ãgui Pablo ogueraha ra'e ichupe tupaópe.</verse>
				<verse number="30">Opa upe ciudad pegua kuéra oñemondyipa ha umi gente ou ñaniháme. Ojapyhy hikuái Páblope ha ombotyryry pe tupao okágoto ha pya'e ombotypa hikuái umi okẽ.</verse>
				<verse number="31">Ojukase mo'ãma hikuái ichupe oguahẽ ramo pe batallón pegua mburuvicha apysápe oikoha pe sununu guasu Jerusalénpe.</verse>
				<verse number="32">Upévove pe mburuvicha ombyaty soldado huvicha kuéra ndive ha ñaniháme oguahẽ pe gente rendápe. Ha'e kuéra ohecha vove pe mburuvicha ha soldado kuérape, noinupãvéi Páblope.</verse>
				<verse number="33">Upérõ pe mburuvicha oñemboja ha oapresa Páblope, ha oñapytĩuka mokõi cadénape; upéi oporandu hese mávapa ha mba'épa ojapo ra'e.</verse>
				<verse number="34">Umi gente katu osapukái juavypa ojuehegui, upéicha rupi pe mburuvicha ndoikuaái mba'épa pe ayvu ojapóvagui hikuái, ha oguerahauka ichupe cuartélpe.</verse>
				<verse number="35">Oguahẽvo hikuái pe ojupi haguãme, umi soldado kuéra ogueraha Páblope jehupihápe iñarõ etereígui umi gente;</verse>
				<verse number="36">oĩ haguéicha osapukái oúvo hapykuéri: --¡Tomano!</verse>
				<verse number="37">Omoingévoma hikuái Páblope pe cuartélpe, ha'e he'i pe batallón pegua mburuvichápe: --¿Ikatúpa añe'ẽmi? Ha pe mburuvicha oporandu ichupe: --¿Reñe'ẽkuaa piko griego kuéra ñe'ẽme?</verse>
				<verse number="38">¿Ndaha'éi piko nde ku Egiptoygua nda aréi hína oporomopu'ã ñepyrũ va'ekue mburuvicha kuéra rehe ha oguenohẽ va'ekue desiértope cuatro mil porojukahára kuérape?</verse>
				<verse number="39">Upérõ Pablo he'i ichupe: --Che Israelita, Tarsoygua, ciudad tuicháva Cilicia pegua; ajerure ndéve reheja haguã chéve añe'ẽ ko'ã géntepe.</verse>
				<verse number="40">Pe mburuvicha oheja ichupe, ha Pablo oñembo'y pe grádape ha ipópe ojapo omokirirĩ haguã umi géntepe. Okirirĩmbáma ramo hikuái katu oñe'ẽ ichupe kuéra hebreo ñe'ẽme ha he'i:</verse>
			</chapter>
			<chapter number="22">
				<verse number="1">--Che ryvy ha che ru kuéra, pehendumi ko ha'éva che jehe.</verse>
				<verse number="2">Ohendúvo oñe'ẽha ichupe kuéra hebreo ñe'ẽme okirirĩve hikuái ha Pablo he'i ichupe kuéra:</verse>
				<verse number="3">--Che niko Israelita. Anace va'ekue Tarso Cilicia peguápe, akakuaa va'ekue ko'a Jerusalénpe ha añembo'euka Gamaliélpype he'i haichaite ñande ru kuéra ypykue rembiapoukapy. Tapia añeha'ãva ajehu Tupã Ñandejárape che py'aite guive opavave peẽ kuéra pejapo háicha ko árape.</verse>
				<verse number="4">Yma che apersegui va'ekue evangelio rehegua kuérape ajuka peve, ha araha va'ekue preso kuimba'e ha kuña kuéra amoinge haguã cárcelpe.</verse>
				<verse number="5">Pa'i ruvicha guasu ha mbo'ehára kuéra oĩ haguéicha ikatu he'i mba'éichapa ha'e kuéra ome'ẽ raka'e chéve kuatiañe'ẽ Israelita kuéra Damasco pegua peguarã. Che aha va'ekue upépe umi Jesús rehe ojeroviáva rekávo aru haguã Jerusalénpe oñenupã haguã.</verse>
				<verse number="6">‘Ha aha jave aína pe tapére, aguahẽtama jave Damáscope, asajepyte rupi, omimbipa sapy'a che jerekuévo peteĩ tesape imbaretéva yváguio oúva,</verse>
				<verse number="7">ha ha'a yvýpe. Upéi ahendu peteĩ ñe'ẽ he'íva chéve: “Saulo, Saulo, ¿mba'érehepa che persegui?”</verse>
				<verse number="8">Upérõ che aporandu: “¿Mávapa nde, Karai?” Ha he'i chéve: “Che ha'e Jesús Nazaretgua, upe nde reperseguíva reína.”</verse>
				<verse number="9">Umi oĩ va'ekue chendive ohecha pe tesape ha oñemondýi hikuái, opáichavo nohendúi pe oñe'ẽva chéve ñe'ẽ.</verse>
				<verse number="10">Che upérõ ha'e: “¿Mba'épa ajapo vaerã, che Jára?” Ha Ñandejára Jesús he'i chéve: “Epu'ã ha tereho Damáscope, ha upépe oje'éta ndéve rejapo vaerã.”</verse>
				<verse number="11">Pe tesape rendykuégui apytágui ndahechavéi, che irũ nguéra che reraha hikuái che pógui aguahẽ meve Damáscope.</verse>
				<verse number="12">‘Upépe oĩ va'ekue peteĩ kuimba'e hérava Ananías, ojapóva hekoitépe Moisés rembiapoukapy, ha opa umi Israelita oikóva Damáscope imandu'a porãva hese.</verse>
				<verse number="13">Ananías ou che rechávo, ha oguahẽvo he'i chéve: “Che ryke'y Saulo, ehecha jevy.” Ha upevovete ahecha jevy ha ahecha ichupe.</verse>
				<verse number="14">Ha he'i chéve: “Ñande ru kuéra ypykue Tupã Ñandejára nde poravo ymaite guive reikuaa haguã hembipota, ha rehecha haguã pe Imarangatúvape ha rehendu haguã ijuru etégui voi iñe'ẽ.</verse>
				<verse number="15">Reñe'ẽtagui hese opavavépe ko yvy jerekuévo ha remombe'úta upe rehecha ha rehendu va'ekue.</verse>
				<verse number="16">Ha ko'ãga, ¿mba'épa reha'arõta? Epu'ã ha ejebautizauka, rejeroviápype Ñandejára Jesús rehe reñemopotĩ haguã nde pecado kuéragui.”</verse>
				<verse number="17">‘Aju jevy rire Jerusalénpe, aha tupaópe añembo'évo, ha ou chéve peteĩ visión.</verse>
				<verse number="18">Ahecha Ñandejárape, ha he'i chéve: “Pya'éke esẽ Jerusaléngui, nohendu mo'ãigui hikuái upe eréva che rehe.”</verse>
				<verse number="19">Upérõ che ha'e ichupe: “Che Jára, ha'e kuéra niko oikuaa che ahámi hague opa umi sinagoga rupi ha arahámi hague cárcelpe umi nde rehe ojeroviávape, ha ainupãmi hague,</verse>
				<verse number="20">ha ojejuka ramo ne rembiguái Esteban oñemoñe'ẽ va'ekue nde rérape, chete voi añembo'y va'ekue aína upépe ha aime va'ekue peteĩ ñe'ẽme umi ijukahare ndive, ha añangareko va'ekue avei umi ijukahare ao rehe.”</verse>
				<verse number="21">Ñandejára katu he'i chéve: “Tereho katu, romondóta mombyry umi Israelita'ỹva rendápe.”</verse>
				<verse number="22">Ko'a peve ohendu hikuái ichupe, ha upéi katu oñepyrũ osapukaipa: --¡Tomano pe kuimba'e! ¡Naiporãi oikove!</verse>
				<verse number="23">Ha osapukái memégui hikuái ha omombógui ijao kuéra ha ombovevégui yvytĩmbo yvytúre,</verse>
				<verse number="24">pe mburuvicha omoingeuka Páblope pe cuartél ryepýpe, ha he'i oñenupã haguã tukumbópe omoñe'ẽ haguã, oikuaa haguã mba'érehepa umi gente upéicha osapukaipa hese.</verse>
				<verse number="25">Ha oñeñapytĩmba riréma oñenupã haguã, Pablo he'i pe capitán upépe oĩvape: --¿Mba'éicha rupi piko peẽ peinupãta peteĩ ciudadano románope peporandu raẽ'ỹ rehe ichupe hembiapokue rehe?</verse>
				<verse number="26">Upéva ohendúvo pe capitán oho ha omomarandu pe huvichápe, he'ívo: --Ema'ẽke pe rejapótava rehe, pe kuimba'éko ciudadano Romano.</verse>
				<verse number="27">Pe mburuvicha oñemboja upérõ Pablo rendápe ha oporandu ichupe: --¿Añete piko nde ciudadano Romano? Pablo he'i ichupe: --Upéicha.</verse>
				<verse number="28">Pe mburuvicha upérõ he'i ichupe: --Che heta plata repy rehe aiko va'ekue ciudadano Romano ramo. Ha Pablo he'i: --Che katu ha'e anace guive.</verse>
				<verse number="29">Kóva rire umi oinupã mo'ã va'ekue Páblope oheja ichupe; ha pe mburuvicha jepe, oikuaa vove ciudadano Romano hague okyhyje opytávo oñapytĩuka haguére ichupe.</verse>
				<verse number="30">Upeha ára ambuépe pe mburuvicha oikuaaségui katuete mba'érehepa umi Israelita ipochy Pablo rehe, oipe'a ichugui umi cadena oñeñapytĩ hague ha ombyatyuka umi pa'i ruvicha ha opa umi Concilioyguápe ha oguenohẽ omoĩ Páblope henondépe kuéra.</verse>
			</chapter>
			<chapter number="23">
				<verse number="1">Pablo oma'ẽ pe Concilioygua kuéra rehe ha he'i ichupe kuéra: --Che ryke'y kuéra, che aiko va'ekue py'aguapy reheve Tupã Ñandejára renondépe ko ára peve.</verse>
				<verse number="2">Upérõ pe pa'i ruvicha guasu Ananías, he'i umi Pablo ypýpe oĩ va'ekuépe oinupã haguã ichupe ijuru rupi.</verse>
				<verse number="3">Pablo katu he'i ichupe: --¡Tupã Ñandejára ne nupã vaerã ndéve, nde tekove rova mokõi! ¿Reguapy piko nde upépe reporandu haguã chéve ley he'i háicha? Ha upéicharamo piko, ¿mba'ére remboyke pe ley che nupãuka haguã?</verse>
				<verse number="4">Umi oĩ va'ekue upépe he'i Páblope: --¿Upéicha piko reñe'ẽ vai pe Tupã Ñandejára pa'i ruvicha guasúpe?</verse>
				<verse number="5">Pablo he'i: --Che ryke'y kuéra, che niko ndaikuaái ha'eha pe pa'i ruvicha guasu; pe Kuatiañe'ẽ Marangatúpe niko he'i: “Ne reñe'ẽ vai va'erãi ne retã megua mburuvicha rehe.”</verse>
				<verse number="6">Pablo ohechakuaa sapy'a oiha pe Concíliope saduceo kuérava ha ambue katu fariseo kuérava, ha he'i hatã: --Che ryke'y kuéra; che ha'e fariseo, fariseo ra'yre; ha ko'ãga oñepu'ã che rehe aha'arõ haguére pe jeikove jevy omanóva apytégui.</verse>
				<verse number="7">Upéva he'ipávo fariseo ha saduceo kuéra oñepyrũ oñoñe'ẽjoapi oñondive, ha oñemboja'o pe aty guasu.</verse>
				<verse number="8">Saduceo kuéra he'ígui omanóva ndoikovéi jevyha, ha ndaiporiha ángel kuéra, terã espíritu; fariseo kuéra katu oguerovia opa ko'ã mba'e.</verse>
				<verse number="9">Osapukaipa hikuái; ha oime Ñandejára ley rehe oporombo'éva oĩ va'ekue fariseo kuéra ndive, opu'ãva ha he'i: --Ko kuimba'e niko ndojapói mba'eve ivaíva; ha oime rire oñe'ẽ ichupe espíritu terã ángel, ani ñañemoĩ Ñandejára rehe.</verse>
				<verse number="10">Tuicha etereígui pe ñe'ẽjoapi oikóva, pe mburuvicha okyhyje ombo'ipa ramo guarã hikuái Páblope. Upéva rehe ogueruruka soldado kuéra oguenohẽ haguã ichupe ijapytégui kuéra ha oguerahauka jevy haguã ichupe cuartélpe.</verse>
				<verse number="11">Upe pyhare ambuépe Ñandejára Jesús ojechauka Páblope ha he'i ichupe: --Néike, Pablo, che moherakuã haguéicha ko'a Jerusalénpe, tekotevẽta avei che moherakuã Rómape.</verse>
				<verse number="12">Ko'ẽvo katu Israelita kuérava oñemoĩ hikuái peteĩ ñe'ẽme ojuka haguã Páblope, ha ojura hikuái Tupã Ñandejára rérape ñe'ẽ pohýi reheve he'ívo ndokaru mo'ãi ha ndoy'u mo'ãiha ojapo peve upe he'i va'ekue.</verse>
				<verse number="13">Hetave cuaréntagui umi kuimba'e upéicha oñoñe'ẽme'ẽ va'ekue.</verse>
				<verse number="14">Ha oho hikuái pa'i ruvicha kuéra ha umi Israelita mbo'ehára kuéra rendápe ha he'i: --Ore roñoñe'ẽme'ẽ kuri Tupã Ñandejára rérape ñe'ẽ pochy reheve ndoro'u mo'ãiha mba'eve rojuka mboyve Páblope.</verse>
				<verse number="15">Ko'ãga katu peẽ, ha ambue kuéra Concilio pegua, pejerure pe mburuvichápe ko'ẽrõ togueru ichupe pene renondépe ku peporandu porãvétarõ guáicha ichupe pe oĩva rehe; ha ore roĩmbáta rojuka haguã oguahẽ mboyve.</verse>
				<verse number="16">Pablo reindy membykuimba'e peteĩ oikuaa upe oje'e va'ekue, ha oho omomarandu ichupe pe cuartélpe.</verse>
				<verse number="17">Pablo upérõ ohenói umi capitán peteĩvape ha he'i ichupe: --Eraha ko mitãkaria'y pe mburuvicha rendápe, oguereko he'i vaerã ichupe.</verse>
				<verse number="18">Pe capitán ogueraha ichupe pe mburuvicha rendápe ha he'i ichupe: --Pablo, pe preso, che renói ha ojerure chéve aru haguã ko mitãkaria'y ne rendápe, oguerekógui he'i vaerã ndéve.</verse>
				<verse number="19">Pe mburuvicha oipyhy ipógui pe mitãkaria'ýpe, omoha'eño ha oporandu ichupe: --¿Mba'e piko erese chéve?</verse>
				<verse number="20">Upérõ pe mitãkaria'y he'i ichupe: --Umi Israelita niko oñemoĩ hikuái peteĩ ñe'ẽme ojerure haguã ndéve ko'ẽrõ reraha haguã Páblope pe Concíliope, oporandu porãve gua'u haguã ichupe upe oĩva rehe.</verse>
				<verse number="21">Ndéke ani rerovia ichupe kuéra; cuaréntagui hetave ha'e kuérava oha'arõva hína ñemiháme ichupe, ha ojura kuri hikuái Tupã Ñandejára rérape ñe'ẽ pohýi reheve ndokaru mo'ãi ha ndoy'u mo'ãiha ojuka peve Páblope; ha ko'ãga oĩmbáma hikuái ne ñe'ẽ ra'arõvontema.</verse>
				<verse number="22">Upérõ pe mburuvicha omondo pe mitãkaria'ýpe ha he'i ichupe ani haguã oikuaauka avavépe omombe'u hague ichupe.</verse>
				<verse number="23">Pe mburuvicha ohenói mokõi icapitan kuérape ha he'i ichupe kuéra ombosako'i haguã doscientos soldado kuéra yvy rupigua, setenta kavaju arigua ha doscientos lancero kuéra oho haguã Cesaréape pyhare las nueve ramo.</verse>
				<verse number="24">Ombosako'iuka avei kavaju Pablo ojupi haguã hi'ári, ha ogueraha haguã hesãi ha mba'eve ojehu'ỹ rehe ichupe pe mburuvicha Félix rendápe.</verse>
				<verse number="25">Ome'ẽ ichupe kuéra kuatiañe'ẽ ogueraha vaerã, he'íva péicha:</verse>
				<verse number="26">“Claudio Lisias, pe mburuvicha Félix imba'eporãitévape, omomaitei.</verse>
				<verse number="27">Israelita kuéra oapresa ko kuimba'épe ha ojuka mo'ã hikuái, che katu aikuaa vove ciudadano Romanoha, aipe'a ipógui kuéra pe tropa che pytyvõ rehae.</verse>
				<verse number="28">Aikuaaségui mba'épa upe he'íva hikuái hese, araha iconcilio kuérape,</verse>
				<verse number="29">ha niko ra'e okaguai hikuái hese ra'e iley kuéra rehe, opáichavo, ndaipóri mba'érehepa ojejuka haguã, terã ojerereko haguãnte jepe cárcelpe.</verse>
				<verse number="30">Upéicharamo jepe, ajúgui aikuaa umi Israelita oñeha'ãha ojuka haguã ichupe, kóina amondo ne rendápe, ha ajerure avei umi okaguaívape hese he'i haguã ne renondépe upe ojopýva hese. Terehasa porãite.”</verse>
				<verse number="31">Upérõ umi soldado, upe oje'e haguéicha ichupe kuéra ojapyhy hikuái Páblope ha pyhare ogueraha Antípatris peve.</verse>
				<verse number="32">Upe ára ambuépe umi soldado ojevy yvy rupi pe cuartélpe, ha umi kavaju arigua katu oho hikuái Pablo ndive.</verse>
				<verse number="33">Oguahẽvo Cesaréape, ome'ẽ hikuái pe kuatiañe'ẽ pe mburuvichápe ha ome'ẽ avei Páblope ipoguýpe.</verse>
				<verse number="34">Omoñe'ẽ rire pe kuatiañe'ẽ, pe mburuvicha oporandu Páblopa mamogua; ha oikuaávo Ciliciayguaha,</verse>
				<verse number="35">he'i ichupe: --Rohendúta ou rire umi ne mombe'uhára. Ha omoĩuka ñangerekohára poguýpe mburuvicha Herodes rógape.</verse>
			</chapter>
			<chapter number="24">
				<verse number="1">Cinco días uperire, pe pa'i ruvicha guasu Ananías, oguahẽ Cesaréape mbo'ehára kuéra Concilio pegua ha peteĩ abogado hérava Tértulo ndive. Ha'e kuéra ou pe mburuvicha rendápe omoĩ vai haguã Páblope.</verse>
				<verse number="2">Ogueru rire hikuái Páblope, Tértulo oñepyrũ omoĩ vai ichupe, he'ívo Félixpe: --Nde rehae, karai mburuvicha, roguereko py'aguapy ha pytu'u, ha opa mba'e ojejapo porã ne arandu rupi.</verse>
				<verse number="3">Opa ko'ã mba'e rohupity tapia ha opárupi, nde Félix mba'eporãite, ha rohechakuaa ore py'aite guive.</verse>
				<verse number="4">Opáichavo, ani haguã rombo'are eterei, ajerure ndéve nde py'aporã rupi ore rendu sapy'ami haguã.</verse>
				<verse number="5">Rojuhu niko ko kuimba'e ku mba'asy vaichaha, ha opárupi ko yvy jerekuévo omopu'ã mburuvicha rehe umi Israelita kuérape ha ha'e voi niko nazareno kuéra ruvicha.</verse>
				<verse number="6">Ha oñeha'ã kuri omongy'a pe tupao jepeve; ha ore rojapyhy ha rojapose mo'ã hese he'i háicha ore léype;</verse>
				<verse number="7">upe jave pe mburuvicha Lisias oike ore apytépe, ha mbarete tuicháva reheve oipe'a ore pógui,</verse>
				<verse number="8">ha he'i umi imombe'uhárape ou haguã ne rendápe. Ndete voi niko ikatu reporandu ichupe ha reikuaa añeteha opa ko'ã mba'e ro'éva hese.</verse>
				<verse number="9">Umi Israelita oĩ va'ekue upépe he'i avei añeteha opa umi mba'e.</verse>
				<verse number="10">Upérõ pe mburuvicha ojapo seña Páblope oñe'ẽ haguã, ha Pablo he'i: --Avy'a añe'ẽtaha rehe che jehe ne renondépe aikuaágui are guivéma juezha nde ko tetãme.</verse>
				<verse number="11">Ndete voi ikatu reporandu, ojapoha doce días ramo aguahẽ hague Jerusalénpe amomba'eguasu haguã Tupã Ñandejárape.</verse>
				<verse number="12">Ha nda che juhúi hikuái añe'ẽjoapihápe avave ndive, terã aporomopu'ãhápe avave rehe tupaópe, terã sinagoga kuérape terã ambue henda rupi upe ciudad ryepy rehe.</verse>
				<verse number="13">Ko'ãva ndaikatúi ohechauka añeteha peteĩva umi mba'e he'íva che rehe.</verse>
				<verse number="14">Kóva katu areko, ha'e vaerã, che ru kuéra Tupã rembiguaiha che, upe tape pyahu ha'e kuéra ombohéravape jerovia hekope'ỹguaha, aroviaha opa umi mba'e oĩva Ñandejára ley ha ñemoñe'ẽhára kuéra kuatiañe'ẽme.</verse>
				<verse number="15">Ha ajerovia Tupã Ñandejára rehe ha'e kuéraichaite avei, omanóva oikove jevy va'erãha, imarangatúva ha imarangatu'ỹva upéichante avei.</verse>
				<verse number="16">Upéva rehe añeha'ã tapia che py'apotĩ haguã Tupã Ñandejára ha kuimba'e kuéra renondépe.</verse>
				<verse number="17">‘Are aiko rire ambue henda rupi, aju jevy che retãme ame'ẽ haguã tupãmba'e ha aru haguã che remikuave'ẽ.</verse>
				<verse number="18">Upéva ajapo jave aína Israelita kuérava Asia pegua che juhu hikuái tupaópe, añemopotĩ rire upe ojejapo háicha, aty guasu'ỹ ha ayvu'ỹ reheve.</verse>
				<verse number="19">Umíva ou vaerã mo'ã ko'ápe ha he'i che rehe, oime ramo oguerekóva he'i vaerã che rehe.</verse>
				<verse number="20">Terã ko'ã oĩva ko'ápe te'i oime ramo ojuhu va'ekue che rembiapo vai hague, aĩ ramo umi Israelita kuéra Concilio renondépe.</verse>
				<verse number="21">Ndaha'éi ramo upe aime ramo ijapytépe kuéra hatã ha'e va'ekue rehe: “Ko árape peẽ che mbojovake arovia haguére omanóva oikove jevy va'erãha.”</verse>
				<verse number="22">Félix ohendúvo upéva, oikuaa porãgui pe cristiano rekovekue, ombopukuve haguã he'i ichupe kuéra: --Ou rire mburuvicha Lisias, aikuaa porãvéta ko pene mba'e rehegua.</verse>
				<verse number="23">Upérõ Félix he'i pe capitánpe Pablo opyta gueteri haguã preso, opáichavo, tombovevuive ichupe ha toheja hembiayhupára kuérape tou jepi hendápe ha toñangareko hese.</verse>
				<verse number="24">Nda aréi uperire Félix ou jevy hembireko Drusila ndive, ha'e niko Israelita, ha ohenoiuka Páblope ohendu haguã ichugui pe Jesucristo rehegua jerovia.</verse>
				<verse number="25">Pablo oñemoñe'ẽvo ichupe pe jeiko hekoite pegua rehe, tembipota vai jejoko rehe ha pe ñeporandu ñande rekovekue rehe oiko vaerã ipahápe rehe, Félix oñemondýi ha he'i ichupe: --Tereho ko'ãga ha ija jevývo chéve rohenói jevýta.</verse>
				<verse number="26">Félix oha'arõ avei Pablo ome'ẽ ramo guarã ichupe plata opoi haguã ichugui; upéva rehe heta jevy ohenoiuka ichupe oñomongeta haguã hendive.</verse>
				<verse number="27">Upéicha ohasa dos años, ha Félix ojei mburuvichahágui ha Porcio Festo ou hendaguépe. Ha Félix opyta porãségui umi Israelita kuéra ndive, oheja preso Páblope.</verse>
			</chapter>
			<chapter number="25">
				<verse number="1">Festo oguahẽ oguapy haguã mburuvicha ramo ha tres días rire oho Cesaréagui Jerusalénpe.</verse>
				<verse number="2">Upépe umi pa'i ruvicha ha Israelita kuéra ipu'akavéva ou hendápe omoĩ vaívo Páblope ichupe.</verse>
				<verse number="3">Ha ojerure hikuái ichupe ñembojerovia poravopyréicha ogueruruka haguã Páblope Jerusalénpe. Upéva ojapo ha'e kuéra ojukauka haguã ichupe tapére.</verse>
				<verse number="4">Festo katu he'i ichupe kuéra Pablo oiha preso Cesaréape, ha ha'ete voi ohotaha upépe voiete.</verse>
				<verse number="5">Ha he'i ichupe kuéra: --Upéva rehe, umi pende apytépe oguerekóva autoridad toho chendive Cesaréape, ha pe kuimba'e oime rire ramo hembiapo vai, ikatu omombe'u.</verse>
				<verse number="6">Festo hi'are Jerusalénpe ocho terã diez días rupínte, ha upéi oho jevy Cesaréape. Upe oguahẽha ára ambuépe oguapy tribunálpe ha ogueruruka Páblope.</verse>
				<verse number="7">Pablo ou rire, oñemboja umi Israelita ou va'ekue Jerusaléngui ha he'i hikuái hese heta mba'e pohýi, ikatu'ỹva opáichavo mba'eve ohechauka añeteha.</verse>
				<verse number="8">Upérõ Pablo he'i ojehe: --Che ndajapói mba'eve ivaíva Israelita kuéra rembiapoukapy rehe, terã pe tupao rehe, terã Romaygua kuéra mburuvicha guasu rehe.</verse>
				<verse number="9">Festo katu opyta porãségui umi Israelita kuéra ndive, oporandu Páblope: --¿Rehosépa Jerusalénpe upépe rombojovake haguã ko'ã mba'e rehe?</verse>
				<verse number="10">Pablo katu he'i: --Aime Romaygua mburuvicha guasu tribunálpe, añembojovake haguãme. Nde reikuaa porã háicha, che ndajapói mba'eve ivaíva Israelita kuéra rehe.</verse>
				<verse number="11">Ha oime ramo ivaíva ajapo va'ekue ha upéva rehe ajejuka vaerã ramo, nda'éi amano'ỹ haguã; oĩ'ỹ ramo mba'eve añetegua umi mba'e oje'éva rehe che rehe katu, avave ndaikatúi che me'ẽ ipópe kuéra. Ajerure pe mburuvicha guasuete voi ta che mbojovake.</verse>
				<verse number="12">Oñe'ẽ rire umi hekombo'ehára ndive, Festo he'i: --Rejerure niko kuri reñembojovake haguã pe mburuvicha guasu renondépe. Upéicharamo rehóta hendápe.</verse>
				<verse number="13">Umiha ára riremi rey Agripa ha hembireko Berenice oho Cesaréape omomaiteívo Féstope.</verse>
				<verse number="14">Ha hi'aremi rire upépe, Festo omombe'u pe mburuvichápe pe Pablo rehegua, ha he'i ichupe: --Oime niko ko'ápe peteĩ kuimba'e Félix oheja va'ekue preso.</verse>
				<verse number="15">Aime ramo Jerusalénpe, umi pa'i ruvicha ha Israelita mbo'ehára kuéra ou che rendápe omoĩ vai haguã ichupe, ha ojerure chéve hese ojejuka haguã.</verse>
				<verse number="16">Che upérõ ha'e ichupe kuéra Romaygua autoridad ndojukaukaiha avavépe pe oñemoĩ vaíva oñombojovake'ỹ rehe umi omoĩ vaíva ichupe ndive ikatu haguã oñe'ẽ ojehe.</verse>
				<verse number="17">Upéva rehe, ha'e kuéra ou ramo ko'ápe, ambopuku'ỹ rehe, upeha ára ambuépe aguapy pe tribunálpe ha aruruka pe kuimba'épe.</verse>
				<verse number="18">Ha umi ou va'ekue oñombojovake haguã hendive nde'íri hese mba'evete umi mba'e che aimo'ã va'ekue.</verse>
				<verse number="19">Pe religión imba'e kuérava rehegua añoite he'i hikuái hese, aipo Jesús omano va'ekue ha Pablo he'íva oikoveha gueteri.</verse>
				<verse number="20">Che ndaikuaáigui ajapo vaerã koichagua mba'épe, aporandu Páblope ohosépa Jerusalénpe upépe oñembojovake haguã ko'ã mba'e rehe.</verse>
				<verse number="21">Ha'e katu ojerure pe mburuvicha guasu Augusto ombojovake haguã ichupe. Upéva rehe ahejaukave preso ikatu peve amondo pe mburuvicha guasu rendápe.</verse>
				<verse number="22">Agripa upérõ he'i Féstope: --Che avei ahenduse upe kuimba'épe. Festo he'i ichupe: --Ko'ẽrõ voi rehendúta ichupe.</verse>
				<verse number="23">Upeha ára ambuépe Agripa ha Berenice oguahẽvo oike hikuái tuicha jeguaka reheve pe kotýpe umi mburuvicha ha karai guasu kuéra pe ciudad pegua ndive. Ha Festo ogueruruka Páblope,</verse>
				<verse number="24">ha he'i: --Rey Agripa, ha karai kuéra peñembyatýva ko'ápe orendive, kóina ápe ko kuimba'e. Heta Israelita kuéra oñe'ẽ vai chéve hese, Jerusalénpe ha ko'a Cesaréape upéichante avei, ha he'i manterei hikuái chéve omano va'erãha.</verse>
				<verse number="25">Chéve ramo guarã katu ndojapói mba'eve ikatu va'erãha rehe omano; ha ha'ete voi ojerurégui mburuvicha guasu Augusto renondépe oñembojovake haguã, amondóta hendápe.</verse>
				<verse number="26">Ha ndarekóigui mba'evete añeteguáva amoĩ vaerã kuatia rehe hese pe che karai mburuvicha guasúpe, aru ichupe pene renondépe, ha ne renondépe raẽvete, rey Agripa, reporandu haguã ichupe nde, ikatu haguã che areko amoĩ vaerã hese kuatia rehe.</verse>
				<verse number="27">Hendape'ỹgui váicha chéve jarahauka peteĩ preso ja'euka'ỹ rehe mba'épa oje'e hese.</verse>
			</chapter>
			<chapter number="26">
				<verse number="1">Upérõ Agripa he'i Páblope: --Ikatu reñe'ẽ nde jehe. Ha Pablo ohupi ipo ha oñepyrũ oñe'ẽ kóicha:</verse>
				<verse number="2">--Avy'a eterei ikatuha rehe añe'ẽ ne renondépe, rey Agripa, aipe'a haguã che jenegui opa umi Israelita kuéra he'i va'ekue che rehe,</verse>
				<verse number="3">hi'arieteve nde reikuaaha rehe opa umi jepokuaaha Israelita kuéra roguerekóva ha umi mba'e roñoñe'ẽjoapiha. Upéva rehe ajerure ndéve che rendumi haguã rejahéi'ỹ rehe che rehe.</verse>
				<verse number="4">‘Opavave umi Israelita aikuaa porã mba'éichapa aiko raka'e ijapytépe kuéra che retãme ha Jerusalénpe che mitã guive.</verse>
				<verse number="5">Ha'e kuéra oikuaa avei, ha ikatu he'i he'ise ramo, che mitãrusu guive fariseo hague che, pe ipohyivéva ore religiónpe.</verse>
				<verse number="6">Ha ko'ãga che reru hikuái mburuvicha kuéra renondépe pe arovia haguete rehe Tupã Ñandejára omoingove jevytaha omano va'ekuépe, ome'ẽ haguéicha iñe'ẽ ore ru kuéra ypykuépe.</verse>
				<verse number="7">Umi doce tribu Israel pegua oha'arõva ohecha haguã oiko ramo hekoitépe upe ñe'ẽ, ha upéva rehe omomba'eguasúva ha ojejokuaiukáva Tupã Ñandejárape ára ha pyharépe. Ko jerovia kovaete rehe niko che moĩ vai hikuái ko'ãga umi Israelita, nde rey Agripa.</verse>
				<verse number="8">¿Mba'e, ndaperoviái piko peẽ Tupã Ñandejára omoingove jevyha omanóvape?</verse>
				<verse number="9">‘Che voi yma aimo'ã va'ekue ajapo va'erãha heta mba'e vai Jesús Nazareno réra rehe,</verse>
				<verse number="10">ha upéicha ajapo va'ekue Jerusalénpe. Pa'i ruvicha kuéra rupi che amoinge va'ekue cárcelpe heta umi ojeroviávape Jesús rehe; ha ojejuka ramo, che aime va'ekue peteĩ ñe'ẽme upévape.</verse>
				<verse number="11">Heta jevy che ainupã va'ekue ichupe kuéra ambojevy haguã pe ijerovia kuéragui. Upéva ajapo opa umi sinagogaha rupi, ha che pochy etereígui hese kuéra apersegui umi ciudad tetã ambuegua kuéra peve.</verse>
				<verse number="12">‘Upevarã aha che pe ciudad Damasco héravape, pa'i ruvicha kuéra ome'ẽ chéve autoridad ha che mondo.</verse>
				<verse number="13">Pe tapére katu nde rey, ára mbyte jave ahecha yvágagui che resape imbaretevéva kuarahy resapégui, omimbipáva che ha umi chendive ohóva jerekuévo.</verse>
				<verse number="14">Upévo ro'apa yvýpe, ha ahendu peteĩ ñe'ẽ he'íva chéve hebreo ñe'ẽme: “Saulo, Saulo, ¿mba'érepa che persegui? Rejekutupa niko reína ndejupe ndete voi, ku guéi opyvoírõ guáicha ikutuha apỹi rehe.”</verse>
				<verse number="15">Upérõ ha'e: “¿Máva piko nde, Karai?” Ha Ñandejára he'i chéve: “Che ha'e Jesús, upe nde reperseguíva reína.</verse>
				<verse number="16">Upéicharamo jepe epu'ã ha eñembo'y, ajechauka ndéve reiko haguã che rembiguái ramo ha remombe'u haguã ko rehecha va'ekue ko'ãga ha umi rehecha vaerã upéi.</verse>
				<verse number="17">Roipe'áta umi Israelita ha tetã ambuegua kuéra pógui avei, ha hendápe kuéra ko'ãga romondo.</verse>
				<verse number="18">Romondo hendápe kuéra rehesape'a haguã ichupe kuéra, anive haguã oguata pytũnguy rupi tesapeha rupínte, ha anive haguã oiko Satanás poguýpe, Tupã Ñandejára poguýpente, ha ojerovia haguã che rehe ha ohupity haguã upéicha rupi perdón ipecádo kuéragui ha imba'erã kuérava imarangatúva apytépe.”</verse>
				<verse number="19">‘Upéva rehe, nde rey Agripa, che ñe'ẽrendu pe yvága pegua ahecha va'ekuépe,</verse>
				<verse number="20">ha aikuaauka uvei pe ñe'ẽ umi oĩ va'ekue Damáscope raẽvetépe, upéi katu Jerusalén pegua kuérape ha opárupi Judéape ha umi Israelita'ỹvape avei, ha'évo ichupe kuéra oñearrepenti ha ojevy haguã Tupã Ñandejára rendápe, ha hembiapo kuéra rupi tohechauka oñearrepenti hague.</verse>
				<verse number="21">Upéva rehe umi Israelita che japyhy pe tupaópe ha che jukase mo'ã hikuái.</verse>
				<verse number="22">Opáichavo, Tupã Ñandejára che pytyvõ rupi aime hatã ko'ãga peve, ha aikuaauka pe iñe'ẽ opavavépe, michĩva ha tuichávape. Araka'eve nda'évai ichupe kuéra mba'eve umi ñemoñe'ẽhára ha Moisés he'i'ỹ va'ekue ojehu va'erãha.</verse>
				<verse number="23">Pe Cristo ohasa asy vaerã hague, omano rire katu ha'e raẽvete oikove jevy vaerã hague omanóva apytégui, ha oikuaauka vaerã hague pe ñe'ẽ oporohesapéva ñane retãyguape ha tetã ambueguápe upéichante avei.</verse>
				<verse number="24">He'ívo Pablo ko'ã mba'e ojehe, Festo osapukái: --¡Nde tarova niko Pablo! Ne arandu etereígui nde tarova.</verse>
				<verse number="25">Pablo katu he'i: --Nda che tarovái niko nde Festo karai guasuete; añetegua uvei pe ha'éva.</verse>
				<verse number="26">Kóina ápe rey Agripa, oikuaa porãva ko'ã mba'e, ha upéva rehe añe'ẽ kyhyje'ỹete reheve hovake; aikuaa porãgui ha'e avei oikuaapaha ko'ã mba'e, ndaha'éigui mba'e ojejapo va'ekue ñemiháme.</verse>
				<verse number="27">¿Reroviápa rey Agripa, umi ñemoñe'ẽhára he'i va'ekue? Che aikuaa reroviaha.</verse>
				<verse number="28">Agripa he'i ichupe: --Háime háime rejapo che hegui cristiano.</verse>
				<verse number="29">Upérõ Pablo he'i ichupe: --Ta michĩ terã ta tuicha rehe, Tupã Ñandejára tamo ojapo, ha ani nde hegui añó, opa che rendúva hína ko árapegui uvei toiko chéicha, anínte ko'ã cadena reheve.</verse>
				<verse number="30">Pablo he'ipa rire ko'ã mba'e, opu'ã pe rey ha pe mburuvicha ambue Berenice ndive ha opa umi oguapy va'ekue hína upépe,</verse>
				<verse number="31">ha oñemoha'eño hikuái oñomongeta haguã upe mba'e rehe. Ha he'i ojupe: --Ko kuimba'e niko ndojapói mba'evete ikatu vaerã rehe omano terã oĩ cárcelpe.</verse>
				<verse number="32">Ha Agripa he'i Féstope: --Ikatu vaerã mo'ã ojepoi ko kuimba'égui ha'ete voi ojerure'ỹ rire mburuvicha guasu emperador ombojovake haguã ichupe.</verse>
			</chapter>
			<chapter number="27">
				<verse number="1">He'íma ramo hikuái ore mondo haguã Itáliape, omoĩ hikuái Pablo ha umi preso ambue kuérape peteĩ capitán Julio hérava poguýpe, pe batallón Augusto hérava pegua.</verse>
				<verse number="2">Ha rojupi peteĩ barco pe puerto Adramitio peguápe, osẽta va'ekue hína Asia pegua puerto kuéra kotyo. Oĩ avei orendive Aristarco, Tesalonicaygua, ciudad Macedonia pegua.</verse>
				<verse number="3">Upeha ára ambuépe roguahẽ Sidón puértope, ha Julio imba'eporã eterei Pablo ndive, upéicha rupi oheja ichupe oho haguã oñandu hembiayhupára kuérape ha ha'e kuéra oñangareko hese.</verse>
				<verse number="4">Rosẽvo Sidóngui, roheja pe isla hérava Chipre ore asu kotyo, oipeju vaígui pe yvytu.</verse>
				<verse number="5">Rohasa pe mar Cilicia ha Panfilia rovái rupi, ha roguahẽ Mírape, ciudad Licia pegua.</verse>
				<verse number="6">Pe capitán ojuhu upépe peteĩ barco Alejandría pegua ohóvo Itáliape, ha ore mbojupi ipype rohove haguã.</verse>
				<verse number="7">Mbegue roho heta ára, ha hasýpe roguahẽ Gnido rovái. Ha oipeju hatãgui gueteri pe yvytu rohasa Salmón rovái rupi, ha rojere pe isla hérava Creta rehe;</verse>
				<verse number="8">ha roho asy ramo jepe pe ý rembe'y pukukuévo rupi, roguahẽ peteĩ hendápe hérava Puerto Porã, pe ciudad hérava Lasea ypýpe.</verse>
				<verse number="9">Heta árama ohasa, ha ojekyhyjéma pe ý guasu rupi oje'ói gueteri haguã hi'aguĩguima ro'y. Upéva rehe Pablo oñemoñe'ẽ ichupe kuéra,</verse>
				<verse number="10">he'ívo: --Karai kuéra, ahecha ko ñande jeho ý rupi ivaitaha, ha oñehunditaha ñande hegui ko mba'yru pe ipypegua reheve, ha ñande kuéra jepeve ikatu ñañehundipa avei.</verse>
				<verse number="11">Pe capitán katu ogueroviave pe barco mboguataha ha pe iñangarekohárape upe Pablo he'ívagui.</verse>
				<verse number="12">Ha naiporãigui upe puerto ojepyta haguã ro'y aja, hetave ohasaséva upégui ikatu ramo guarã oguahẽ Fenícepe, puerto Creta pegua oma'ẽva noreste ha sureste kotyo, opyta haguã upépe ro'y aja.</verse>
				<verse number="13">Upérõ oñepyrũgui oipeju kangymi Súrguio, oimo'ã hikuái ikatúta ojehove. Osẽ hikuái ha oho Creta rembe'y ypy rupi.</verse>
				<verse number="14">Uperiremínte katu oipeju ñenupã sapy'a pe barco rehe peteĩ yvytu neratãva hérava Noreste,</verse>
				<verse number="15">ha oñepyrũ ogueraha pe bárcope. Ha nda ore pu'akáigui pe yvytu rehe, roheja ore reraha.</verse>
				<verse number="16">Rohasa peteĩ islami kupe rupi hérava Clauda, pe yvytu oipeju hatãite'ỹha rupi, ha hasýpe rohupi pe mba'yru'i romyatã va'ekue rojúvo.</verse>
				<verse number="17">Ojehupi rire katu oiporu hikuái tukumbo omohatãve haguã pe barco. Upéi katu okyhyjégui oho ramo guarã ojejoso pe barco pe yvyku'ity Sirte oñembohérava rehe, omboguejy hikuái pe mba'yru ao yvytu oipejuha ha oheja hikuái oho pe mba'yru yvytúre.</verse>
				<verse number="18">Upeha ára ambuépe, hatãgui gueteri pe yvytu, oñepyrũ oity hikuái pe yguasúpe pe mba'yru carga;</verse>
				<verse number="19">ha mbohapy arahápe katu ore voi ore pópe roity ýpe pe mba'yru sã nguéra.</verse>
				<verse number="20">Heta ára nosẽvéi kuarahy ha estrella kuéra, ha ndopírigui pe yvytu hatã ore nupãva noroha'arõvéima rojesalváne haguã.</verse>
				<verse number="21">Arémagui ndorokaruvéi hague, Pablo oñembo'y imbytépe kuéra ha he'i: --Karai kuéra iporãve vaerã mo'ã che rendu ha ñasẽ'ỹ rire Crétagui ani haguã ojehu ñandéve ko'ã mba'e.</verse>
				<verse number="22">Opáichavo, ani pekyhyje, mavave peẽ kuérava nomano mo'ãi, oñehundíta ramo jepe ko mba'yru.</verse>
				<verse number="23">Ko pyharépe ojechauka kuri chéve peteĩ ángel pe Tupã che Jára, che ambojeroviáva remimbou,</verse>
				<verse number="24">ha he'i chéve pe ángel: “Ani rekyhyje, Pablo, tekotevẽta reguahẽ pe mburuvicha guasu Roma pegua renondépe, ha nde rayhupápe Tupã Ñandejára ndoheja mo'ãi omano peteĩ jepe ko'ã oĩva nendive ko mba'yrúpe.”</verse>
				<verse number="25">Upéva rehe, karai kuéra, peñemokyre'ỹ jahecha, che ajerovia Tupã Ñandejára rehe oikóne haguã katuete pe ángel he'i haguéicha chéve.</verse>
				<verse number="26">Opáichavo tekotevẽta jaha jajejoso peteĩ isla rehe.</verse>
				<verse number="27">Peteĩ pyharépe katu, mokõi semánama roho rire, rojejuhu jave pe ý guasu Adria héravape, pe yvytu ore reraha jave hína ágoto ha pégoto, pyharepytévo, pe mba'yru pegua marinero kuéra ohechakuaa sapy'a roñemo'aguĩha yvýgui.</verse>
				<verse number="28">Oha'ã hikuái pe ý rypykue ha ojuhu treinta ý seis metros, ha tenondevemi oha'ã jevy hikuái ha ojuhu veinte ý siete metros.</verse>
				<verse number="29">Ha okyhyjégui rojejapi ramo guarã ita rehe, omboguejy hikuái irundy mba'yru mombytaha pe mba'yru rapykuéguio, ha ipy'a angekói oha'arõvo hikuái ko'ẽ.</verse>
				<verse number="30">Upe aja umi marinero okañyse mo'ã pe bárcogui, ha upevarã oñepyrũ omboguejy ýpe pe mba'yru'i, ku omboguejýtarõ guáicha gua'u pe mba'yru mombytaha henondéguio.</verse>
				<verse number="31">Pablo katu omomarandu pe capitán ha isoldado kuérape, he'ívo: --Ko'ãva opyta'ỹ ramo ko mba'yrúpe, peẽ ndaikatu mo'ãi pejesalva.</verse>
				<verse number="32">Upérõ umi soldado oikytĩ pe mba'yru'i sã ha oheja ho'a ýpe.</verse>
				<verse number="33">Ko'ẽjúvo Pablo he'i ichupe kuéra opavavépe okaru haguã, ha he'i: --Mokõi semanaháma peime peke'ỹ rehe ha pekaru'ỹ rehe.</verse>
				<verse number="34">Ajerure peẽme pekaru haguã. Kóva tekotevẽ pejesalva haguã, mavavévagui ko noñehundi mo'ãi iñakãrague peteĩ jepe.</verse>
				<verse number="35">Upéva he'ívo, Pablo ojapyhy ipópe pan, ha ome'ẽ las gracias Tupã Ñandejárape opavave rovake. Upéi oipese'ã ha ho'u.</verse>
				<verse number="36">Uperire ikyre'ỹmba ha okaru avei hikuái.</verse>
				<verse number="37">Doscientos setenta ý seis roime ore retakue pe bárcope.</verse>
				<verse number="38">Ha hyvatãmbáma ramo katu oity hikuái pe trigo ra'ỹi pe ý guasúpe ombovevuive haguã pe barco.</verse>
				<verse number="39">Ko'ẽma ramo umi marinero ndoikuaái upe yvy, opáichavo, ohecha hikuái peteĩ hendápe hembe'yha, ha oñeha'ã ikatu ramo omboja haguã upépe pe barco.</verse>
				<verse number="40">Oikytĩ hikuái pe mba'yru mombytaha sã nguéra ha oheja ý guasúpe, ha ojora avei hikuái umi remo hapykue pegua sã. Upéi katu ohupi hikuái yvytúpe pe mba'yru ao oipejuha yvytu henonde pegua, ha oñepyrũ pe mba'yru oñemboja pe ý rembe'ýre.</verse>
				<verse number="41">Opáichavo, oho hikuái peteĩ hendápe ý osyry mokõihápe ha ojejakutu pe mba'yru pe yvyku'i rehe. Pe mba'yru tĩ opyta ojejakutu pe yvyku'i rehe omyive'ỹ rehe maraverã, pe hopyta katu oñepyrũ ojeka pe ý ojejapíva hese mbaretekuégui.</verse>
				<verse number="42">Umi soldado upérõ ojukapase mo'ã umi présope ani haguã okañy ho'ytahápe.</verse>
				<verse number="43">Pe capitán katu hakate'ỹgui Pablo rekove rehe, ndohejái ichupe kuéra ojapo upéva, he'i uvei ichupe kuéra ho'ytakuaáva guive ojeity tenonde haguã ýpe osẽ haguã okápe,</verse>
				<verse number="44">ha umi ambue kuérape katu oho haguã hapykuéri kuéra yvyra pesengue terã pe mba'yru pesengue ári. Upéichape osẽmba hikuái okápe.</verse>
			</chapter>
			<chapter number="28">
				<verse number="1">Rosẽmbáma ramo okápe katu, roikuaa pe isla heraha Malta.</verse>
				<verse number="2">Ha umi upepegua imba'eporã eterei orendive; ro'y ha oky etereígui tuicha ojatapy hikuái ha ore renói roñemboja haguã rojepe'e.</verse>
				<verse number="3">Upérõ Pablo ombyaty jepe'a piru ha oity jave hína tatápe, peteĩ mbói osẽ sapy'a oho pe tata rakukuégui ha oisu'u ichupe ipópe.</verse>
				<verse number="4">Umi upepegua ohechávo pe mbói oñasaingo Pablo po rehe, he'i hikuái ojupe: --Ko kuimba'e oiméne katuete porojukahare, ajeve oiko'ỹ ramo jepe marave ý guasúgui, pe justicia yvapegua ndohejái ichupe oikove.</verse>
				<verse number="5">Pablo katu oityvyro pe mbói tatápe ha ndojehui ichupe mba'eve.</verse>
				<verse number="6">Opavave oha'arõ irurupa terã upeichahágui ho'a ramo guarã omano; are oha'arõ rire katu, ohecháma ramo ndojehuiha ichupe mba'eve, ojepy'amongeta ambue hikuái ha he'i Pablo peteĩ tupãha.</verse>
				<verse number="7">Aguĩ upégui oĩ yvy kuéra pe isla pegua mburuvicha hérava Publio mba'éva, ha'e ore moguahẽ ha oñangareko porã eterei ore rehe tres días.</verse>
				<verse number="8">Ha Publio ru oĩ tupápe, hasy akãnundu ha tye ruguy reheve. Pablo oho oñandúvo ichupe, ha oñembo'e rire omoĩ ipo hi'ári ha omonguera.</verse>
				<verse number="9">Upéva rire ou avei umi ambue hasýva upe isla pegua, ha oñemonguerapa avei.</verse>
				<verse number="10">Ha heta ore momba'eguasu hikuái; ha rojupi jevývo pe bárcope katu ome'ẽ hikuái oréve opa roikotevẽ vaerã guive rohokuévo guarã.</verse>
				<verse number="11">Tres meses ropyta rire upe íslape rojupi peteĩ barco opyta va'ekuépe ro'y aja upépe; Alejandría pegua upe barco ha oĩ pe itĩ rehe Cástor ha Pólux ra'anga.</verse>
				<verse number="12">Roguahẽ Siracusa puértope ha ropyta upépe tres días,</verse>
				<verse number="13">ha upégui roho pe ý rembe'y ypy rupi roguahẽ meve Régiope. Upeha ára ambuépe oipeju Sur ha mokõi arahápe roguahẽ Puteólipe.</verse>
				<verse number="14">Upépe rojuhu Jesús rehe ojeroviávape ha ojerure oréve ropyta haguã hendive kuéra peteĩ semana, ha uperire rosẽ roho Rómape.</verse>
				<verse number="15">Umi Jesús rehe ojeroviáva Roma pegua oikuaáma ra'e ha osẽ ore ruvaitĩ tapépe, Apio Foro ha pe Tres Tabernas hérava peve. Pablo ohechávo ichupe kuéra ome'ẽ las gracias Tupã Ñandejárape ha ikyre'ỹ jevy pyahu.</verse>
				<verse number="16">Roguahẽ rire Rómape, pe capitán omoĩ umi preso kuéra rehe oñangarekóva ruvicha poguýpe, Páblope katu oheja hikuái opyta ha'eño peteĩ soldado oñangarekóva hese ndive.</verse>
				<verse number="17">Tres días roguahẽ rire, Pablo ohenoiuka umi Israelita Roma pegua apytépe oñemomba'eguasuvévape, ha oñembyatýma ramo he'i ichupe kuéra: --Che ryke'y kuéra, che ndajapói ramo jepe mba'eve ivaíva Israelita kuéra terã ñande ypy kuéra jepokuaahare rehe, upéicharamo jepe che me'ẽ hikuái preso Jerusalénpe Romano kuéra pópe.</verse>
				<verse number="18">Oporandu rire hikuái chéve, ha'e kuéra opoise mo'ã che hegui, ndojuhúigui mba'érehepa che juka haguã.</verse>
				<verse number="19">Opáichavo, umi Israelita oñemoĩ hikuái che rehe, ha upéva rehe ajerure mante aguahẽ haguã pe mburuvicha guasu rendápe, areko'ỹ ramo jepe mba'eve ha'e vaerã che retãmegua kuéra rehe.</verse>
				<verse number="20">Upevaete rehe pohenoiuka pohecha haguã ha añe'ẽ haguã penendive; pe ñande Israelita kuéra ñaha'arõva, upevaete rehe aime ko'ápe ñeñapytĩháme ko cadénape.</verse>
				<verse number="21">Upérõ he'i hikuái ichupe: --Oréve noguahẽi mba'eveichagua kuatiañe'ẽ Judéagui nde rehe, ha ore rehegua kuérava oguahẽ va'ekue upégui katu ndaipóri avave he'i va'ekue nde rehe mba'eve ivaíva.</verse>
				<verse number="22">Rohenduse niko pe nde ereséva, roikuaágui opárupi oñeñe'ẽ vaiha ko mba'e pyahu kóva rehe.</verse>
				<verse number="23">Ha omoĩ ichupe kuéra peteĩ ára, ha heta oguahẽ hikuái pe Pablo oĩháme. Ha pyhareve guive ka'aru peve oñe'ẽ ichupe kuéra Tupã Ñandejára reino rehe. Oñeha'ã upéichape ogueroviauka ichupe kuéra pe Jesús reheguáva Moisés rembiapoukapy ha ñemoñe'ẽhára kuéra kuatiañe'ẽ rupi.</verse>
				<verse number="24">Oime omoañetéva pe Pablo he'íva, ambue katu oime oguerovia'ỹva;</verse>
				<verse number="25">ha noĩrigui peteĩ ñe'ẽme oñondive kuéra oñepyrũ oje'ói hikuái. Upérõ Pablo he'i ichupe kuéra: --He'i porã va'ekue Espíritu Santo ñande ru kuérape ñemoñe'ẽhára Isaías rupi, he'i ramo:</verse>
				<verse number="26">Tereho ha ere ko'ã géntepe: Tapia pehendúta peẽ, ha ndapeikuaa mo'ãi; pema'ẽta, ha ndapehecha mo'ãi;</verse>
				<verse number="27">ipy'a kuéra oñemohatãgui, ha ohendu vai etereígui, ha hesa kuéra oñembotýgui ani haguã ohecha hesa kuéra rupi, terã ohendu ijapysa kuéra rupi, terã oikuaa ipy'apýpe kuéra ha ojevy che amonguera haguã ichupe kuéra.</verse>
				<verse number="28">Peikuaáke peẽ ko Tupã Ñandejára salvación ko'águi rire oñekuave'ẽha umi Israelita'ỹvape ha ha'e kuéra katu ohendúta.</verse>
				<verse number="29">Pablo he'i rire kóva umi Israelita oje'ói, ha oñoñe'ẽjoapi mbarete oñondive ohóvo.</verse>
				<verse number="30">Pablo opyta mokõi años pukukue pe hóga hepy rehe porupýpe, ha omoguahẽ opa umi ohóvape ohechávo ichupe.</verse>
				<verse number="31">Ha ha'e ojapose haichaite omoherakuã Tupã Ñandejára reino ha oporombo'e Ñandejára Jesucristo reheguáva rehe, avave ojoko'ỹ rehe ichupe.</verse>
			</chapter>
		</book>
		<book number="45">
			<chapter number="1">
				<verse number="1">Che Pablo, Jesucristo rembiguái, Tupã Ñandejára che renói va'ekue temimondorã ha che poravo amoherakuã haguã pe iñe'ẽ salvación rehegua.</verse>
				<verse number="2">Tupã Ñandejára ymaite guive ome'ẽ va'ekue iñe'ẽ, ko salvación rehegua ñe'ẽ rehe, Kuatiañe'ẽ Marangatúpe ñemoñe'ẽhára kuéra rupi,</verse>
				<verse number="3">Ñandejára Jesucristo, Tupã Ñandejára Ra'y rehegua ñe'ẽ. Ha'e niko David ñemoñare ou ramo guare yvy ári yvypóraicha,</verse>
				<verse number="4">ha Espíritu Santo rupi katu ojekuaauka va'ekue Tupã Ñandejára Ra'yha pu'aka reheve, oikove jevýpype omano va'ekue apytégui.</verse>
				<verse number="5">Jesucristo rupi Tupã Ñandejára ohupityka oréve imborayhu ojapo haguã ore hegui apóstol, ikatu haguã opa tetãme oĩ ogueroviáva ha iñe'ẽrendúva.</verse>
				<verse number="6">Umíva apytépe peime avei peẽ, peñehenói va'ekue Jesucristo mba'erã.</verse>
				<verse number="7">Amoĩ kuatia rehe opa peẽ peiméva peguarã Rómape, Tupã Ñandejára ohayhúva ha ohenói va'ekue pende reko marangatu haguã ichupe. Tupã ñande Ru ha Ñandejára Jesucristo ta pende rovasa ha ta pene mbopy'aguapy.</verse>
				<verse number="8">Tenonderãite, ame'ẽ las gracias Tupã Ñandejárape Jesucristo rupi pende rehe, oñemoherakuãha rehe yvy jerekuévo pe pende jerovia.</verse>
				<verse number="9">Tupã Ñandejára, pe che ambojeroviáva che ánga apytete guive Ta'ýra evangelio ñemoherakuãme, oikuaa mba'éichapa tapia che mandu'aha pende rehe che ñembo'épe;</verse>
				<verse number="10">ha ajerure Tupã Ñandejára rembipota rupi ta'ija chéve oime háicha ikatu haguã ipahápe aha pene rendápe.</verse>
				<verse number="11">Pohechaségui ha poipytyvõségui peñemombareteve haguã pende espíritupe;</verse>
				<verse number="12">ha'ese ko, che aime jave penendive, ñañomokyre'ỹ haguã pe jerovia jarekóva rupi, peẽ ha che avei.</verse>
				<verse number="13">Che ryvy kuéra, aipota peikuaa heta jevy ahase hague pohechávo, opáichavo, ko'ãga peve ndaikatúi. Ahase niko areko haguã pende apytépe avei che remiñotỹngue'a areko haguéicha ambue tetã nguéra apytépe.</verse>
				<verse number="14">Griego ha tetã ambuegua kuérape, iñarandúva ha iñarandu'ỹvape añemoñe'ẽ vaerã;</verse>
				<verse number="15">upéva rehe, che rehe ramo, aime voi aikuaauka haguã pe evangelio peẽ Rómape peimévape avei.</verse>
				<verse number="16">Narotĩri pe evangelio, Tupã Ñandejára pu'akágui pe evangelio osalva haguã opa ogueroviávape, Israelítape raẽ ha Israelita'ỹvape avei.</verse>
				<verse number="17">Pe evangelio rupi niko jaikuaa Tupã Ñandejára ñane mbohekopotĩha jerovia rupi, ha jerovia rupi añoite, he'i háicha Tupã Ñandejára Kuatiañe'ẽ Marangatúpe: “Pe Tupã Ñandejára oguerekóva hekopotĩva ramo, ojerovia rupi oikove vaerã.”</verse>
				<verse number="18">Jaikuaa niko Tupã Ñandejára ombouha yvága guive castigo ipohýiva opaichagua yvypóra kuéra hembiapo vai ha iñañáva ári, iñaña rupi oheja'ỹva ojekuaa pe añetegua.</verse>
				<verse number="19">Ha'e kuéra oikuaa porã pe Tupã Ñandejára rehegua ikatúva ojekuaa, Tupã Ñandejára voi oikuaaukágui ichupe kuéra;</verse>
				<verse number="20">umi mba'e Tupã Ñandejára reheguáva ojehecha'ỹva, ikatu ojehecha umi mba'e ha'e ojapo va'ekue rupi. Pe ipu'aka apyre'ỹ ha pe heko marangatuete, ojehecha porã ko yvy ojejapo ypy guive, upéva rehe ha'e kuéra ndoguerekói he'i vaerã ojehe hembiapo vaikue rehe.</verse>
				<verse number="21">Oikuaa ramo jepe Tupã Ñandejárape nomomba'eguasúi ichupe Tupã Ñandejára péicha, ha nome'ẽiri ichupe las gracias. Upéva rangue, ojepy'amongeta výro rei rehe ha icorazõ kuéra ñembotavy opyta pytũnguýpe.</verse>
				<verse number="22">He'i ramo jepe ojehe kuéra iñaranduha, itavy eterei,</verse>
				<verse number="23">ha ombyekovia hikuái pe Tupã Ñandejára omano'ỹva gloria yvypóra omano vaerã ra'anga rehe, ha guyra kuéra, ha mbói, ha tymba ipy irundýva ra'anga rehe jepe.</verse>
				<verse number="24">Upéva rehe, Tupã Ñandejára oheja ichupe kuéra oiko haguã icorazõ kuéra mba'e vai potapópe, hekovai porã mandi haguã; ha upéicha omongy'a oñondive kuéra hete ñatĩ haguãicha;</verse>
				<verse number="25">ndogueroviáigui pe Tupã Ñandejára añete, ogueroviágui japu uvei ha omomba'eguasu ha ombojerovia hikuái umi mba'e Tupã Ñandejára ojapo va'ekuépe, Tupã Ñandejárape voi rangue, pe oñemomba'eguasu vaerã tapia guarã. Amén.</verse>
				<verse number="26">Upéva rehe, Tupã Ñandejára oheja ichupe kuéra mba'epota ky'a oporomotĩ vaerã pópe; ha kuña kuéra jepe ombyekovia pe jeporu hekopeguáva pe hekopegua'ỹva rehe;</verse>
				<verse number="27">ha kuimba'e kuéra upéichante avei, oheja pe kuña jeporu heko peguáva ha haku hendy ojuehe, ha ojapo mba'e oporomotĩva kuimba'e kuimba'e ndive, ha oñandu ojehe kuéra voi pe castigo hembiapo vaikue rehe.</verse>
				<verse number="28">Ha ndoikuaasevéiguima Tupã Ñandejára gui, ha'e oheja ichupe kuéra ipensamiénto kuéra vaipópe, ojapo haguã pe ojapo'ỹ vaerã.</verse>
				<verse number="29">Ha'e kuéra henyhẽ opaichagua mba'e hekopegua'ỹvagui, teko vai, tie'ỹ, taryrýi ha ñañágui. Imba'epota vai, oporojuka, iñorairõse, ijapu, hekovai ikoe ha ijurumby'ỹi.</verse>
				<verse number="30">Oñe'ẽ vai hapicha rehe, ndohayhúi Tupã Ñandejárape, notĩri, ijuru guasu ha ojejapo. Ojepy'amongeta ivaíva rehe, na iñe'ẽrendúi túva kuérape,</verse>
				<verse number="31">ndohechakuaái, iñe'ẽ rei, ndoporohayhúi, nda ipy'avai jerakuaái, ndoporoporiahuverekói.</verse>
				<verse number="32">Oikuaa porã Tupã Ñandejára he'i hague ko'ã mba'e ojapóva omano va'erãha, opáichavo, ha'e kuéra ojapo meme, ha ovy'a ohecha ramo ambue kuérape ojapo ramo avei.</verse>
			</chapter>
			<chapter number="2">
				<verse number="1">Upéva rehe voi, ndaikatuvéima ere mba'eve nde jehe, taha'e ha'éva, nde rejuzgáva nde rapichápe. Nde reporojuzgávo rejejuzga nde jupe, nde reporojuzgáva rejapógui upeichaiténte avei.</verse>
				<verse number="2">Jaikuaa niko Tupã Ñandejára ojuzgaha añete háicha umi ojapóvape ko'ã mba'e.</verse>
				<verse number="3">Ha nde, rejuzgáva umi ojapóvape ko'ã mba'e, ha rejapónte avei upéicha, ¿reimo'ãpa ikatúne haguã rekañy pe Tupã Ñandejára ñembojovakégui?</verse>
				<verse number="4">¿Terãpa nderejapói mba'evéramo pe Tupã Ñandejára py'aporã tuichaitéva, ha pe ipaciencia oporoha'arõkuaáva? ¿Nderehechakuaái piko pe Tupã Ñandejára py'aporã reñearrepenti haguãha?</verse>
				<verse number="5">Opáichavo, ne ratã ha ne corazõ noñearrepentíri, ha upéva rehe rembyaty reína castigo nde jupe guarã pe juicio ára peguarã ojechauka va'erãme pe Tupã Ñandejára castigo hekoite peguáva,</verse>
				<verse number="6">upe ha'e ome'ẽ va'erãha árape peteĩ teĩme hembiapokue repy.</verse>
				<verse number="7">Ome'ẽ vaerã tekove tapia guarã umi oha'arõkuaávape ha ojapóva iporãva ha ohekáva gloria, terakuã porã, ha umi mba'e tapia guarãva;</verse>
				<verse number="8">pochy reheve katu ocastiga vaerã umi opu'ãvape hese ha umi iñe'ẽrenduse'ỹvape pe añeteguápe, iñe'ẽrendúva ivaívape uvei.</verse>
				<verse number="9">Oĩ vaerã jepy'apy ha angekói opa umi ojapóva ivaíva peguarã, Israelita kuéra peguarã raẽ, ha Israelita'ỹva peguarã avei.</verse>
				<verse number="10">Opa umi ojapóva iporãva peguarã katu oĩ vaerã gloria, terakuã porã ha py'aguapy, Israelita kuéra peguarã raẽ ha Israelita'ỹva peguarã avei.</verse>
				<verse number="11">Tupã Ñandejára noporomoingoéigui:</verse>
				<verse number="12">opa umi opeca va'ekue oikuaa'ỹ rehe Ñandejára ley, ley'ỹ rehe oñehundi vaerã; ha opa umi opeca va'ekue oguereko riréma ley katu, ley rehe ojejuzga vaerã ichupe kuéra.</verse>
				<verse number="13">Tupã Ñandejára ndoguerekóigui hekopotĩva ramo umi ley renduhántepe; umi iñe'ẽrendúvapente pe léype ojerereko vaerã hekopotĩva ramo.</verse>
				<verse number="14">Umi Israelita'ỹva, oguereko'ỹva ley, ojapo ramo ojeheguínte pe ley he'íva, ha'e kuéra oguereko'ỹ ramo jepe ley, ley ojupe kuéra;</verse>
				<verse number="15">ha upéicha ha'e kuéra ohechauka pe ley rembiapoukapy oiha ipy'apýpe kuéra. Pe ipy'apy ñe'ẽ nguéra voi oikuaauka avei ichupe kuéra, ha ipensamiénto kuéra he'i vaerã ichupe kuéra ivaiha terã iporãha,</verse>
				<verse number="16">pe Tupã Ñandejára ojuzga haguã árape opa yvypóra kuéra mba'e ñemimby Jesucristo rupi, ko evangelio che amoherakuãva he'i háicha.</verse>
				<verse number="17">Nde katu reñembohéra Israelita, ha rejeko pe Tupã Ñandejára ley rehe, ha rejejapo reikuaa hague rehe Tupã Ñandejárape.</verse>
				<verse number="18">Reikuaa hembipota, ha reiporavokuaa pe iporãvéva pe Tupã Ñandejára ley upéicha ne mbo'égui.</verse>
				<verse number="19">Reikuaa porã añetehápe reisambyhyha ohecha'ỹvape ha rehesapekuaaha pytũnguýpe oikóvape,</verse>
				<verse number="20">ha rehekombo'ekuaa oikuaa'ỹvape ha reiko mbo'ehára ramo mitã kuérape, reikuaágui pe ikuaapyrãva ha pe añetegua Tupã Ñandejára ley rupi.</verse>
				<verse number="21">Upéicharamo, nde rembo'éva máva ambuépe, ¿piko mba'ére ne reñembo'éi nde jupe? Nde eréva noñemondái va'erãha, ha nde ete voi remonda.</verse>
				<verse number="22">Eréva noñembyaíri va'erãha mendare, ha nde ete voi rembyai. Nde rehayhu'ỹva ta'anga, ha nde ete voi remonda itupao kuéra pegua.</verse>
				<verse number="23">Nde rejererovúva rereko haguére Tupã Ñandejára ley, na neñe'ẽrendúi pe Tupã Ñandejára léype ha upéicha neremomba'éi Tupã Ñandejárape.</verse>
				<verse number="24">He'i háicha Tupã Ñandejára Kuatiañe'ẽ: “Umi Israelita'ỹva oñe'ẽ vai Tupã Ñandejára réra rehe peẽ rupi.”</verse>
				<verse number="25">Iporã niko añete pe circuncisión rejapo ramo pe Tupã Ñandejára ley he'íva; rejapo'ỹ ramo katu nde umi oñecircuncida'ỹvaichante avei, reñecircuncida ramo jepe.</verse>
				<verse number="26">Pe oñecircuncida'ỹva ojapo ramo pe Tupã Ñandejára ley he'íva, ojerereko vaerã, oñecircuncida va'ekuéicha oñecircuncida'ỹ ramo jepe.</verse>
				<verse number="27">Pe hetépe oñecircuncida'ỹva, ojapo ramo Tupã Ñandejára ley he'íva, nderova api vaerã, nde rerekóvape kuatia rehe Tupã Ñandejára ley ha reñecircuncida va'ekue ha upéicharamo jepe nderejapói pe Tupã Ñandejára ley.</verse>
				<verse number="28">Ndaha'éi Israelita ete pe ijapeguioguánteva, ha ndaha'éi circuncisión añetegua pe ojejapóva tete apérehente.</verse>
				<verse number="29">Israelita ete ko pe ha'éva ipy'apýpe; ha pe circuncisión añetegua katu pe py'apy pegua; ñande espíritu pegua ndaha'éi pokopyrã. Upéva ñemoporã ndaha'éi yvypóraguio oúva, Tupã Ñandejára guionte.</verse>
			</chapter>
			<chapter number="3">
				<verse number="1">¿Mba'épa, aipóramo, oguerekove pe Israelita? terã ¿mba'épa oguenohẽ pe circuncisióngui?</verse>
				<verse number="2">Heta mba'e opáichavo. Tenonderã, Tupã Ñandejára omoĩ iñe'ẽ Israelita kuéra pópe.</verse>
				<verse number="3">Ha oĩ ramo jepe ha'e kuérava oguerovia'ỹ va'ekue, ¿piko upe haguére Tupã Ñandejára jeroviaha'ỹta?</verse>
				<verse number="4">¡Mba'evéicharamo! Upéva rangue, Tupã Ñandejára tapia he'i pe añetegua, opa kuimba'e he'i ramo jepe japu; he'i háicha Tupã Ñandejára Kuatiañe'ẽme: Oje'e vaerã ne marangatuha ne ñe'ẽme, ha resẽ porã vaerã reñembojovake ramo.</verse>
				<verse number="5">Opáichavo, pe ñane ñañangue rupi ojechauka ramo Tupã Ñandejára imarangatuha, ¿piko mba'e ja'éta? ¿Na imarangatúi nga'u piko Tupã Ñandejára oporonupã haguére? (Añe'ẽ yvypóra kuéra oñe'ẽ háicha.)</verse>
				<verse number="6">¡Mba'evéicharamo! Na imarangatúi rire, ¿piko mba'éicha Tupã Ñandejára ikatúta ombojovake yvypóra kuérape?</verse>
				<verse number="7">Pe che japu rupi ojajaipave ramo gueteri pe Tupã Ñandejára añete, ¿piko mba'e rehe che ajerereko pecador ramo?</verse>
				<verse number="8">Upéicharamo, ¿piko mba'e rehe ndajajapói ivaíva ou haguã iporãva? Oime niko py'arembipota vai reheve he'íva ore upéicha rombo'eha. Hekopete umichagua oñecondena vaerã.</verse>
				<verse number="9">¿Mba'épa aipóramo? ¿Ñane porãvépa ichugui kuéra ñande Israelita kuéra? ¡Mba'evéicharamo! Ja'éma niko kuri Israelita kuéra rehe, ha ha'e'ỹva rehe upéichante avei, oĩmbaha pecado pu'aka poguýpe.</verse>
				<verse number="10">Tupã Ñandejára Kuatiañe'ẽme niko he'i: Ndaipóri avave imarangatúva, peteĩnte jepe,</verse>
				<verse number="11">ndaipóri oikuaáva, ndaipóri ohekáva Tupã Ñandejárape.</verse>
				<verse number="12">Opiapa tapégui oñembopituvapa hikuái. Ndaipóri ojapóva iporãva, ndaipóri peteĩnte jepe.</verse>
				<verse number="13">Ijahy'o kuéra ku te'õngue kuára ojepe'ávaicha; oiporu ikũ nguéra oporombotavy haguã. Mbói popía oĩ ijurúpe.</verse>
				<verse number="14">Iñe'ẽ pochy ha ijururóvo mante oiko.</verse>
				<verse number="15">Ipy kuéra oiko pya'e oporojuka haguã;</verse>
				<verse number="16">ñembyai ha po'a'ỹ oĩ hape kuérape;</verse>
				<verse number="17">ha py'aguapy rape ndoikuaái.</verse>
				<verse number="18">Ndaipóri ipy'apýpe kuéra kyhyjénte jepe Tupã Ñandejára gui.</verse>
				<verse number="19">Jaikuaa niko opa he'íva pe ley, he'iha umi oĩvape ley guýpe, okirirĩmba haguã, ha yvypóra kuéra hembiapo vaipa haguã opytávo Tupã Ñandejára renondépe;</verse>
				<verse number="20">pe ley rembiapoukapy rupi avave ndaikatu mo'ãi ipotĩ Tupã Ñandejára renondépe, pe ley rupi niko ojekuaauka ñandéve pecadorha ñande.</verse>
				<verse number="21">Ko'ãga katu pe tekopotĩ oúva Tupã Ñandejára gui ojechauka ley rehe'ỹ, pe ley ha ñemoñe'ẽhára kuéra kuatia ñe'ẽme oñeñe'ẽ ramo jepe hese.</verse>
				<verse number="22">Pe tekopotĩ oúva Tupã Ñandejára gui Jesucristo rehe jerovia rupi, opa umi hese ojeroviáva peguarã. Ndaipórigui avave iñambuéva mba'evépe ojuehegui;</verse>
				<verse number="23">opavavete voi opeca ha ndaipóri hekoporãva Tupã Ñandejára renondépe.</verse>
				<verse number="24">Opáichavo, ojerereko ichupe kuéra hekopotĩva ramo, reiete, Tupã Ñandejára mborayhu rupi, Cristo Jesús osalva rupi ichupe kuéra.</verse>
				<verse number="25">Tupã Ñandejára niko ome'ẽ va'ekue Crístope ojejuka haguã, oipe'a haguã pecado jerovia rupi huguy rehe. Upéicha niko oiko ojechauka haguã Tupã Ñandejára imarangatuha, oheja reípype kirirĩhápe pecado kuéra yma guare.</verse>
				<verse number="26">Ha ohechauka haguã ko'ãga ha'e imarangatuha ha hekopeteguaha, ha oguerekoha hekopotĩva ramo umi ojeroviávape Jesús rehe.</verse>
				<verse number="27">¿Mamópa oime upéicharamo jajejapo haguã? Ndaipóri. ¿Mba'érehe? Ndaha'éi ñane ñe'ẽrendúgui léype, jajerovia haguérehente uvei.</verse>
				<verse number="28">Upéicha jaju jaikuaa pe yvypóra ojererekoha hekopotĩva ramo ojerovia rupi, ley rembiapoukapy rehe'ỹ.</verse>
				<verse number="29">¿Tupã Ñandejára pa Israelita kuéra Tupã añónte? ¿Ndaha'éipa umi tetã ambuegua Tupã avei? Ha'e, umi tetã ambuegua Tupã avei,</verse>
				<verse number="30">Tupã Ñandejára niko peteĩnte oĩ, ha ha'e oguereko vaerã hekopotĩva ramo jerovia rupi oñecircuncidávape, ha jerovia rupi avei oñecircuncida'ỹvape.</verse>
				<verse number="31">¿Aipóramo piko pe jerovia rupi ndajajapói mba'eve ramo pe Tupã Ñandejára ley? ¡Mba'evéicharamo! upéva rangue, ñamoĩ hatãve uvei pe ley.</verse>
			</chapter>
			<chapter number="4">
				<verse number="1">¿Mba'épa aipóramo ja'éne, ohupity hague ñande ru ypykue Abraham?</verse>
				<verse number="2">Abraham ojerereko rire hekopotĩva ramo hembiapokue rehe, oguereko vaerã mo'ã ojererovu haguã, Tupã Ñandejára renondépe guarã'ỹ ramo jepe.</verse>
				<verse number="3">Pe Tupã Ñandejára Kuatiañe'ẽme katu he'i: “Abraham ojerovia va'ekue Tupã Ñandejára rehe, ha pe ijerovia rupi ojerereko ichupe hekopotĩva ramo.”</verse>
				<verse number="4">Pe omba'apóvape katu, ndojererekói pe hembiapo repykue mba'e ohupity reívaicha, mba'e ichupe oñeme'ẽ va'erãva voínte ramo uvei.</verse>
				<verse number="5">Pe omba'apo'ỹvape katu, ha upéicharamo jepe ojeroviáva Tupã Ñandejára rehe, pe oguerekóva hekopotĩva ramo pe pecadórpe, pe ijerovia rupi Tupã Ñandejára oguereko ichupe hekopotĩva ramo.</verse>
				<verse number="6">Upéicha avei he'i David, ovy'a eterei va'erãha pe kuimba'e Tupã Ñandejára oguerekóva hekopotĩva ramo hembiapokue'ỹ rehe.</verse>
				<verse number="7">He'ihápe: Ovy'a eterei vaerã umi Tupã Ñandejára operdonáva ichupe kuéra hembiapo vaikue, ha oheja reíva ichupe kuéra ipecádo kuéra.</verse>
				<verse number="8">Ovy'a eterei vaerã pe kuimba'e Tupã Ñandejára nde'íriva hese ipecadoha.</verse>
				<verse number="9">¿Ko vy'ápa umi oñecircuncidáva peguarã añónte, terãpa oñecircuncida'ỹva peguarã avei? Ja'éma niko kuri pe Abraham ijerovia rupi ojerereko hague ichupe hekopotĩva ramo.</verse>
				<verse number="10">¿Ha araka'épa oiko upéva ra'e? ¿Oñecircuncida rire, terãpa upéva mboyve? Nda uperiréi, oñecircuncida mboyve va'ekue uvei.</verse>
				<verse number="11">Abraham oñecircuncida va'ekue techaukaha ramo, ohechauka haguã Tupã Ñandejára oguereko hague ichupe hekopotĩva ramo pe ojerovia rupi. Ha upéicha oiko Abrahámgui opa umi ojeroviáva ru oñecircuncida'ỹ ramo jepe ha'e kuéra, ha Tupã Ñandejára oguereko ichupe kuéra avei hekopotĩva ramo ojerovia rupi.</verse>
				<verse number="12">Abraham niko añete umi oñecircuncidáva ru, opáichavo, na umi oñecircuncidáva pe hetépe añói, umi ojeroviáva avei ñande ru Abraham ojerovia haguéicha, oñecircuncida mboyve.</verse>
				<verse number="13">Pe promesa Tupã Ñandejára ojapo va'ekue Abraham ha iñemoñare kuérape opyta va'erãha imba'erã kuéra ko mundo, ndaha'éi ha'e kuéra ojapógui pe ley he'íva, Tupã Ñandejára oguerekógui uvei ichupe kuéra hekopotĩva ramo jerovia rupínte.</verse>
				<verse number="14">Umi iñe'ẽrendúvante pe léype ohupitýta ramo pe herencia, pe jerovia opyta mba'everã, ha pe promesa ñe'ẽ reíntema.</verse>
				<verse number="15">Pe ley niko ogueru castigo; ley oĩ'ỹháme katu ndaipóri tembiapo vai.</verse>
				<verse number="16">Upéva rehe jerovia rupínte, pe promesa iñañete haguã opa Abraham ra'y kuérape, Tupã Ñandejára remime'ẽ reínte haguã imborayhu rupi. Upéicharamo, pe promesa ndaha'éi umi iñe'ẽrendúva peguarã añó pe léype, umi ojeroviáva Abraham ojerovia haguéicha peguarã avei. Ha'e niko opavave ñande kuéra ru,</verse>
				<verse number="17">he'i háicha Tupã Ñandejára Kuatiañe'ẽme: “Romoĩ genteta ru ramo.” Upéva he'ise, Abraham ñande ruha Tupã Ñandejára renondépe, upe ha'e oguerovia va'ekue. Pe Tupã Ñandejára omoingovéva omanóvape, ha omoingóva umi mba'e oĩ'ỹva gueteri.</verse>
				<verse number="18">Oĩ'ỹ ramo jepe mba'eve oha'arõ vaerã, Abraham ojerovia ha oha'arõ va'ekue, oiko haguã ichugui “genteta ru”, Tupã Ñandejára he'i haguéicha ichupe: “Péicha hetakue vaerã nde ra'y kuéra.”</verse>
				<verse number="19">Abraham oguerekóma haimete cien años, opáichavo, na ikangýi ijeroviápe imandu'a ramo ha'e ituja etereimaha ha Sara iguãimi etereimaha avei imemby haguã.</verse>
				<verse number="20">Nda ipy'a mokõiri terã ndojerovia'ỹi pe Tupã Ñandejára promesa rehe, oñemombarete uvei ijeroviápe, ha omomba'eguasu Tupã Ñandejárape.</verse>
				<verse number="21">Ha ojeroviapaite Tupã Ñandejára rehe ipu'akaha ojapopa haguã upe he'i va'ekue.</verse>
				<verse number="22">Upéva rehe Tupã Ñandejárape ijerovia rupi oguereko ichupe hekopotĩva ramo.</verse>
				<verse number="23">Ha pe ijerovia rupi ojerereko hague ichupe hekopotĩva ramo, noñemoĩri kuatia rehe Abraham rehe añó,</verse>
				<verse number="24">oñemoĩ ñandéve guarã avei. Tupã Ñandejára oma'ẽ vaerã avei pe ñande jerovia rehe, ñande jajeroviáva upe omopu'ã va'ekue rehe omanóva apytégui Jesús, ñande Járape,</verse>
				<verse number="25">upe oñeme'ẽ va'ekue omano haguã ñande pecado kuéra rehe, ha oikove jevy jajerereko haguã hekopotĩva ramo.</verse>
			</chapter>
			<chapter number="5">
				<verse number="1">Upéicha rupi, jajerereko rire heko potĩva ramo jajerovia rupi ñande py'aguapy Tupã Ñandejára ndive Ñandejára Jesucristo rupi.</verse>
				<verse number="2">Cristo rupi, jajeroviágui hese, jahupitýma pe Tupã Ñandejára mborayhu ha ñaime hatã ipype, ha javy'a pe Tupã Ñandejára gloria ñaha'arõvo.</verse>
				<verse number="3">Ha nda upéva añói, javy'a avei jehasa asýpe jepe, jaikuaágui pe jehasa asy ome'ẽha ñandéve paciencia,</verse>
				<verse number="4">ha pe paciencia rupi ñasẽ porã, ha ñasẽ porã ramo upéva ome'ẽ ñandéve jerovia.</verse>
				<verse number="5">Ha pe jerovia na ñane mbotavýi, Tupã Ñandejára omohenyhẽgui imborayhúgui ñane corazõ Espíritu Santo ome'ẽ va'ekue ñandéve rupi.</verse>
				<verse number="6">Upe ñande ikatu'ỹ ramo jajesalva ñande jupe voi, niko Cristo, hi'árape omano va'ekue iñañáva kuéra rehe.</verse>
				<verse number="7">Hasymi hína máva omano haguã hapicha rehe, ta imarangatu jepe ra'e, ikatu ramo jepe oime omanoséva pe añetehápe imarangatúva rehe.</verse>
				<verse number="8">Tupã Ñandejára katu ohechauka ñandéve imborayhu, Cristo omano pype ñande rehe, pecador ramo jepe gueteri ñande kuéra.</verse>
				<verse number="9">Ha ko'ãgama katu jajererekómava hekopotĩva ramo huguy rupi, Cristo ñande salva vaerã pe Ñandejára castígogui.</verse>
				<verse number="10">Pe ndajahayhúi ramo gueteri ichupe, Tupã Ñandejára ñane moingo porã va'ekue ondive Ta'ýra mano rupi, ko'ãgama katu niko hekove rupi jajesalva vaerã ñande ñaime porãpype hendive.</verse>
				<verse number="11">Ha nda upéva añói, javy'a eterei avei Tupã Ñandejára ndive Ñandejára Jesucristo rupi, Cristo rupi niko jaiko porã jevy Tupã Ñandejára ndive.</verse>
				<verse number="12">Pe pecado oike haguéicha yvy ári peteĩ kuimba'e rupi, ha pecado rupi oike pe ñemano, upéicha avei pe ñemano ohasa opavavépe opavave opecágui.</verse>
				<verse number="13">Pe ley oĩ mboyve oĩma va'ekue pecado yvy ári, opáichavo, ojerereko ipecado'ỹva ramo opavavépe oĩ mboyve pe ley.</verse>
				<verse number="14">Upéicharamo jepe, Adán guive Moisés peve, pe ñemano ipu'aka va'ekue umi opeca va'ekue rehe, ndaha'éi ramo jepe ipecádo kuéra ñe'ẽrendu'ỹ rehe Adán ojapo haguéicha, ha Adán niko pe ou vaerã va'ekue joguaha.</verse>
				<verse number="15">Pe Tupã Ñandejára ome'ẽva ñandéve katu ndaikatúi ñambojoja pe Adán rembiapo vaikue rehe. Pe peteĩ kuimba'e rembiapo vai rupi niko heta omano; pe salvación Tupã Ñandejára ome'ẽ rei va'ekue ñandéve peteĩ kuimba'e, Jesucristo, rupi katu, mba'e guasuve ha iporã eteve hetã peguarã.</verse>
				<verse number="16">Peteĩ kuimba'e añó pecado ndaikatúi ñambojoja pe salvación Tupã Ñandejára ome'ẽva ñandéve rehe, pe condenación niko añete ou peteĩ tembiapo vaikue rehe, pe Tupã Ñandejára salvación katu ou heta tembiapo vaikue rehe oporomboheko potĩ haguã.</verse>
				<verse number="17">Peteĩ kuimba'e rembiapo vai rupi, opavave opyta va'ekue pe ñemano pu'aka poguýpe, upe haguérema katu peteĩ kuimba'e, Jesucristo, añoite rupi, ipu'aka vaerã pe hekove pyahúpe, umi ohupitýva pe Tupã Ñandejára mborayhu etaite ha pe teko potĩ ha'e ome'ẽva.</verse>
				<verse number="18">Ha pe peteĩ kuimba'e rembiapo vai rupi opavave oñecondena haguéicha, upéicha avei peteĩ kuimba'e añoite reko hekoitepegua rupi ojerereko opavavépe hekopotĩva ramo ha ohupity upéva rehe pe tekove tapia guarã.</verse>
				<verse number="19">Peteĩ kuimba'e añó iñe'ẽrendu'ỹ va'ekue rehe, hetágui oiko pecador; ha upeichaite avei, peteĩ kuimba'e añó iñe'ẽrendu va'ekue rehe heta oiko vaerã hekopotĩva ramo.</verse>
				<verse number="20">Pe ley niko ou hetave haguã tembiapo vai, ha hetavéma ramo pe pecado, upépe katu pe Tupã Ñandejára mborayhu tuicha eteve.</verse>
				<verse number="21">Ha pe pecado ipu'aka haguéicha ogueru haguã ñemano, upéicha avei pe Tupã Ñandejára mborayhu ou pu'aka reheve ñande rereko haguã heko potĩva ramo ha ome'ẽ haguã ñandéve pe tekove tapia guarã Ñandejára Jesucristo rupi.</verse>
			</chapter>
			<chapter number="6">
				<verse number="1">¿Mba'e piko ja'éta aipóramo? ¿Japeca tapiátapa Tupã Ñandejára ikatu haguã ohechaukave ñandéve imborayhu?</verse>
				<verse number="2">¡Mba'evéicharamo! Ñande niko ñamanóma va'ekue pecado peguarã, ¿mba'éicha piko upéicharamo jaikovevéta ipype?</verse>
				<verse number="3">¿Ndapeikuaái piko ñande Cristo Jesús reheguáva jajebautiza va'ekue, jajebautiza hague imanóme?</verse>
				<verse number="4">Ha upéicha, pe bautismo rupi, ñañeñotỹ va'ekue Cristo ndive, jaikove jevy ha jaiko haguã tekove ipyahúvape, Cristo oikove jevy haguéicha omanóva apytégui pe Túva pu'aka ojajaipáva rupi.</verse>
				<verse number="5">Ñañemopeteĩ rire ramo Cristo ndive ñamano haguã pe ha'e omano haguéicha, upéicha avei ñane peteĩta hendive jaikove jevy haguã pe ha'e oikove jevy haguéicha.</verse>
				<verse number="6">Jaikuaa niko pe ñande rekove tuja oñemosaingo hague kurusu rehe Cristo ndive, pe ñande rekovekue ky'a oñehundi haguã ha anive haguã jaiko hembiguái ramo, jajejokuaiukávo pecádope ñande rekove járapeicha.</verse>
				<verse number="7">Pe omano va'ekue niko ojeíma pecado poguýgui.</verse>
				<verse number="8">Ñande ñamanóma rire ramo Cristo ndive, jajerovia jaikovéne haguã avei hendive,</verse>
				<verse number="9">jaikuaágui Cristo oikove jevy rire omanóva apytégui, araka'evéma nomanovéi va'erãha, pe mano nda ipu'akavéima hese.</verse>
				<verse number="10">Cristo omanóvo pecado rehe omano va'ekue peteĩ jevy añó ha tapia guarã; oikovévo katu oikove Tupã Ñandejára peguarã.</verse>
				<verse number="11">Upéicha avei peẽ, pejerereko pemano va'ekuéicha pecado peguarã, ha peikovéva ramo Tupã Ñandejára peguarã, Ñandejára Jesucristo ndive.</verse>
				<verse number="12">Upéva rehe, ani peẽ pehejátei pe pecado ipu'akave pe pende rete omano vaerã rehe ha ojapouka peẽme pe pende rete rembipota.</verse>
				<verse number="13">Ani peme'ẽ pende rete pecádope ojapo haguã ivaíva. Upéva rangue, peñemoĩ Tupã Ñandejára pópe, omano ha oikove jevy va'ekuéicha. Pemoĩ pende rete Tupã Ñandejára pópe iporãvarã.</verse>
				<verse number="14">Pe pecado nda ipu'akavéima vaerã pende rehe, na peimevéima rehe ley guýpe, Tupã Ñandejára mborayhúpente uvei.</verse>
				<verse number="15">¿Upéicharamopa mba'e? ¿Japecátapa nañaiméi haguére ley guýpe, ñaime haguére Tupã Ñandejára mborayhúpente uvei? ¡Mba'evéicharamo!</verse>
				<verse number="16">Peẽ peikuaa porã peñeme'ẽ ramo mávape hembiguairã pene ñe'ẽrendu haguã ichupe, peẽ upéicharamo upe pende jára rembiguái ha pene ñe'ẽrendu vaerã ichupe. Upéicha avei, pene ñe'ẽrendu ramo pecádope pende járapeicha, upéva ogueru mano, terã Tupã Ñandejárape ramo, upéva ogueru teko potĩ.</verse>
				<verse number="17">Arohory Tupã Ñandejárape pende rehe, ko yma pecado rembiguái va'ekue peẽ, ha ko'ãga katu pene ñe'ẽrendúma rehe pende py'aite guive pe tekoporãrã peñembo'e va'ekuépe ha peñeme'ẽ va'ekuépe.</verse>
				<verse number="18">Ha pejei rire pe pecado poguýgui, oiko pende hegui pe teko potĩ rembiguái.</verse>
				<verse number="19">(Añe'ẽko yvypóra kuéra oñe'ẽ háicha, hesakã porã haguã peẽme.) Peme'ẽ haguéicha yma pende rete tembiguái ramo teko ky'ápe ha tie'ỹme, pejapo haguã pe ivaíva, upéicha avei peme'ẽ ko'ãga pende rete tembiguái ramo pe teko potĩme peikove haguã Tupã Ñandejára peguarã añoite.</verse>
				<verse number="20">Upe pecado rembiguái ramo gueteri peẽ, niko na peiméi va'ekue pe teko potĩ poguýpe;</verse>
				<verse number="21">¿ha mba'e penohẽ raka'e upévagui? Umi mba'e kuéra ko'ãga pene motĩva, oguerúgui mano ipahápe.</verse>
				<verse number="22">Ko'ãga katu, pejei rire pecado poguýgui, oiko pende hegui Tupã Ñandejára rembiguái. Kóva katu ome'ẽ peẽme mba'e iporãva pene marangatu haguã ichupe, ha pehupity haguã pe tekove tapia guarãva.</verse>
				<verse number="23">Pecado apo repy niko ñemano, pe Tupã Ñandejára remime'ẽ rei katu tekove tapia guarã Ñandejára Jesucristo rupi.</verse>
			</chapter>
			<chapter number="7">
				<verse number="1">Che ryvy kuéra, peẽ peikuaáva ley, ¿ndapeikuaái nga'u piko pe ley ipu'akaha pe máva rehe oikove aja añó?</verse>
				<verse number="2">Pe kuña omendáva niko ojuaju iména rehe ley rupi pe iména oikove aja; pe iména omano ramo katu pe kuña ojei pe ley poguýgui ombojuaju va'ekue ichupe iména rehe.</verse>
				<verse number="3">Upéicha rupi ha'e oiko ramo kuimba'e ambue ndive pe iména oikove aja, omongy'a imendare. Iména omano ramo katu, ha'e ojei upe imendare rehegua ley poguýgui, ha ikatu omenda kuimba'e ambue rehe omongy'a'ỹ rehe imendare.</verse>
				<verse number="4">Upéicha avei che ryvy kuéra, peẽ pemano va'ekue pe léype pejuaju rupi Cristo rete rehe, peiko haguã ména ambue mba'éramo. Ko'ãga niko Cristo mba'e peẽ, pe oikove jevy va'ekue omanóva apytégui. Ha upéva niko ikatu haguã Tupã Ñandejára ñande poru.</verse>
				<verse number="5">Jaikove aja pe yvypóra rekovekue ojerure háicha, pe ley omombáy va'ekue umi ñane mba'e vai pota, ha umíva rembiapokue ñande retepýpe ñande reraha ñemanóme.</verse>
				<verse number="6">Ko'ãga katu ñamanóma pe ley peguarã ñande rereko va'ekue ipoguýpe, ha jajei ipoguýgui jajejokuaiuka haguã Tupã Ñandejárape pe tekove pyahu Espíritu reheguápe, ha nda pe ley tuja poguýpei oĩva kuatiápe.</verse>
				<verse number="7">Aipóramo, ¿piko mba'e ja'éta? ¿Pecadoha pe ley piko? ¡Mba'evéicharamo! Opáichavo, che ndaikuaái vaerã mo'ã pecádopa mba'e, pe ley rehe'ỹ. Ñdaikuaái vaerã mo'ã pe che mba'e'ỹva pota, pe ley he'i'ỹ rire: “Ani reipota ne mba'e'ỹva.”</verse>
				<verse number="8">Pe pecado katu oiporu upéva, ha pe tembiapoukapy rupi voi omombáy che pype opaichagua mba'e pota vai. Pe ley'ỹ rehe katu pe pecado omano.</verse>
				<verse number="9">Ymavémi ley'ỹ rehe che aikove. Oúma ramo pe tembiapoukapy katu, pe pecado oikove jevy ha che amano.</verse>
				<verse number="10">Ha upéicha ojehu, pe tembiapoukapy che moingove vaerã mo'ãva, chéve che juka.</verse>
				<verse number="11">Pe pecado niko oiporu pe tembiapoukapýpe ha che mbotavy, ha pe tembiapoukapy rupi voi che juka.</verse>
				<verse number="12">Pe ley niko ojehegui voi imarangatu, ha pe tembiapoukapy imarangatu, ijoheipyre ha iporã.</verse>
				<verse number="13">Ha aipóramo, ¿piko pe iporãva chéve che juka? ¡Mba'evéicharamo! Pe pecado niko pe che juka va'ekue, ojehechauka haguã pecadoha; upéicha ojapo pe iporãva rupi ha upéicha pe tembiapoukapy rupi voi ojehechauka pe pecado ivai etereiha.</verse>
				<verse number="14">Jaikuaa niko pe ley yvága peguaha, che katu yvypóra, me'ẽmbyre hepy rehe pecado rembiguairã.</verse>
				<verse number="15">Che niko ndaikuaái pe ajapóva, ndajapói pe ajaposéva, pe ajapose'ỹva uvei katuete ajapo.</verse>
				<verse number="16">Ha ajapo ramo pe ajapose'ỹva ahechakuaa pe ley iporãha.</verse>
				<verse number="17">Upéicharamo nda chevéima pe ajapóva upéva, pe pecado che pype oĩva uvei ojapo.</verse>
				<verse number="18">Che aikuaa voi che pype ndaiporiha pe iporãva, ha'ese pe che rekovekue yvypóra reko reheguápe, ajapose ramo jepe pe iporãva ndaikatúi ajapo.</verse>
				<verse number="19">Pe iporãva ajaposéva ndajapói, pe ivaíva ajapose'ỹva uvei ajapo.</verse>
				<verse number="20">Upéicharamo, ajapo ramo pe ajapose'ỹva, nda chevéima pe ojapóva, pe pecado che pype oĩvante.</verse>
				<verse number="21">Ha upéicha ojehu chéve kóva; ajapose jave pe iporãva ivaíva mante ajuhu che pype.</verse>
				<verse number="22">Che py'apýpe arohory pe Tupã Ñandejára ley;</verse>
				<verse number="23">che pype katu ahecha ambue ley, orairõva pe ley che akãme oĩvape, pe pecado rehegua ley oĩva che pype ha che rerekóva ipoguýpe.</verse>
				<verse number="24">¡Angái che! ¿Mávapa che pe'áta ko tete te'õngueichaguágui?</verse>
				<verse number="25">Tupã Ñandejára mante, Ñandejára Jesucristo rupi. Ame'ẽ las gracias Tupã Ñandejárape. Ha upéicha che py'apýpe aime Tupã Ñandejára ley he'ívape, pe che rekovekue yvypóra reko rehegua rupi katu oiko che hegui pe pecado rehegua ley rembiguái.</verse>
			</chapter>
			<chapter number="8">
				<verse number="1">Ha upéicha noñecondenavéima umi oñemopeteĩva Cristo Jesús ndive, umíva ndoikovéima yvypóra rekovekue oipota háicha, pe Espíritu oipota háicha uvei oiko.</verse>
				<verse number="2">Pe Espíritu rehegua ley oporomoingovéva, ñañemopeteĩ rupi Cristo Jesús ndive, che pe'a pe pecado ha mano rehegua ley poguýgui.</verse>
				<verse number="3">Tupã Ñandejára niko ojapo ñande rehe pe ley ikatu'ỹ va'ekue ojapo nda ipu'akáigui pe ñande kuéra yvypóra reko rehe. Tupã Ñandejára ombou va'ekue Ta'ýra teetépe pe ñande kuéra yvypóra reko ipecádova reheguáicha, omano haguã pecado rehe, ha upéicha ocondena pe ñande yvypóra kuéra reko rehegua pecado.</verse>
				<verse number="4">Upéva ojapo ikatu haguã ñande jajapo umi tembiapoukapy heko pegua pe ley ojapoukáva, ndajaikovéiguima ñande kuéra yvypóra rekópe, pe Espíritu oipota háichante uvei.</verse>
				<verse number="5">Umi oikóva yvypóra rekópe, oñepy'amongeta yvypóra reko rehe; umi oikóva Espíritu ñe'ẽme katu oñepy'amongeta Espíritu reko rehegua rehe.</verse>
				<verse number="6">Pe jepy'amongeta yvypóra reko rehegua rehe ogueru mano; pe Espíritu reko rehegua rehe katu ñane moingove ha ñane mbopy'aguapy.</verse>
				<verse number="7">Pe oñepy'amongetáva yvypóra reko rehegua rehe ndohayhúi Tupã Ñandejárape, ha ndojaposéi ha ndaikatúi voi oiko iñe'ẽme.</verse>
				<verse number="8">Upéva rehe umi oikóva yvypóra rekópe ndaikatúi ojapo Tupã Ñandejára rembipota.</verse>
				<verse number="9">Peẽ katu ndapeikovéima yvypóra rekópe, Espíritu rekópente uvei, Tupã Ñandejára Espíritu oĩgui pende pype. Pe oguereko'ỹva pe Cristo Espíritu, ndaha'éi Cristo mba'e.</verse>
				<verse number="10">Cristo oĩ ramo pende pype katu pende rete omano ramo jepe pecado rupi, pe Espíritu pene moingove Tupã Ñandejára pende rerekógui hekopotĩva ramo.</verse>
				<verse number="11">Upe omoingove jevy va'ekue Jesúspe omanóva apytégui Espíritu oĩ ramo pende pype, pe Tupã Ñandejára ete voi omoingove jevy va'ekue Cristo Jesúspe, omoingove vaerã avei pende rete omano va'erãva Ijespíritu pende pype oĩva rupi.</verse>
				<verse number="12">Upéva rehe che ryvy kuéra, ñande ndajaikovéima vaerã yvypóra rekópe.</verse>
				<verse number="13">Peẽ peikónte ramo yvypóra rekópe, pemano vaerã; pe Espíritu rupi pejuka ramo pe tete rembiapo katu, peikove vaerã.</verse>
				<verse number="14">Opa umi oisambyhývape Tupã Ñandejára Espíritu umíva Tupã Ñandejára ra'y.</verse>
				<verse number="15">Pe Espíritu oñeme'ẽ va'ekue peẽme ndaha'éi tembiguái espíritu pene mongyhyje jevy haguã, oñeme'ẽ peẽme pe Espíritu ojapóva pende hegui Tupã Ñandejára ra'y uvei. Ha upe Espíritu rupi ja'e: “¡Che Ru!”</verse>
				<verse number="16">Ha pe Espíritu ete voi niko ñande py'apýpe oikuaauka ñandéve Tupã Ñandejára ra'yha ñande.</verse>
				<verse number="17">Ha ta'ýra ramo, heredero avei. Tupã Ñandejára heredero ha heredero Cristo ete ndive voi, jahasa asy ramo Cristo ndive, uperire hendive ñañembotuicha haguã.</verse>
				<verse number="18">Ha upéicha, pe jehasa asy ko'ãgagua ndaha'éi mba'eve ñambojoja ramo pe gloria upéi jahecha vaerã rehe.</verse>
				<verse number="19">Ko mundo Tupã Ñandejára rembiapokue oha'arõ asy umi Tupã Ñandejára ra'y ojekuaauka va'erãha ára.</verse>
				<verse number="20">Umi mba'e Tupã Ñandejára ojapo va'ekue opyta mba'everã, ndaha'éi ha'e kuéra oipotágui upéicha, Tupã Ñandejára rembiapoukapy rupínte; tapia oĩ ramo jepe esperanza,</verse>
				<verse number="21">ko mundo Tupã Ñandejára ojapo va'ekue ojei va'erãgui pe tembiguái reko ha ñembyai poguýgui ohupity haguã umi Tupã Ñandejára ra'y kuéra reko sã'ỹ ojajaipáva.</verse>
				<verse number="22">Jaikuaa opa umi Tupã Ñandejára ojapo va'ekue ipyahẽ ha hasyha ko'ãga peve ku kuña imembýtavaicha.</verse>
				<verse number="23">Ha na ko mundo añói ojepy'apy, ñande kuéra voi avei, jarekóma ramo jepe pe Espíritu Santo oñeme'ẽ tenonde va'ekue ñandéve umi mba'e jahupity va'erãvagui. Ñande kuéra avei ñane pyahẽ asy ñande py'apýpe ñaha'arõvo oikopa pe oiko vaerã ñande hegui Tupã Ñandejára ra'ýicha, ha ojepe'a ñande rete opa mba'e vaígui.</verse>
				<verse number="24">Kóva ko esperanza reheve jajesalva va'ekue. Pe máva ohecha ramo pe oha'arõva upéva ndaha'evéima ñeha'arõ. Pe máva ohechámava hína na tekotevẽi oha'arõve.</verse>
				<verse number="25">Pe ñaha'arõva jahecha'ỹ ramo katu, ñaha'arõ vaerã tagẽ'ỹ reheve.</verse>
				<verse number="26">Upeichaite avei pe Espíritu Santo ñane pytyvõ pe ñande reko mbarete'ỹme. Na ñañembo'ekuaái tekotevẽ háicha, upéicharamo jepe pe Espíritu Santo voi ojerure ñande rehe pyahẽ reheve oje'ekuaa'ỹva ñe'ẽme.</verse>
				<verse number="27">Ha Tupã Ñandejára ohecháva ñande py'apy oikuaa pe Espíritu Santo he'iséva, ojerurégui Tupã Ñandejára oipota háicha umi imba'éva rehe.</verse>
				<verse number="28">Jaikuaa Tupã Ñandejára opa mba'e ombohapeha iporãvarã umi ichupe ohayhúvape, umi ha'e ohenói va'ekuépe ojapose haguéicha.</verse>
				<verse number="29">Umi Tupã Ñandejára oikuaa va'ekuépe yma guive, umívape omboyke va'ekue iñepyrũha guive oiko haguã ichugui kuéra Ta'ýra joguaha, pe Ta'ýra oiko haguã tyke'ýra ramo heta tyvýra kuéra apytépe.</verse>
				<verse number="30">Ha umi Tupã Ñandejára omboyke va'ekuépe iñepyrũha guive, ohenói, ha umi ohenói va'ekuépe, oguereko hekopotĩva ramo, ha umi ojerereko va'ekuépe hekopotĩva ramo, umívape ombohéra guasu avei.</verse>
				<verse number="31">¿Mba'épa ja'éta, aipóramo, ko'ã mba'e rehe? Tupã Ñandejára oĩ ramo ñanendive ¿piko máva ikatúta oñemoĩ ñande rehe?</verse>
				<verse number="32">Tupã Ñandejára na hakate'ỹi va'ekue ñandéve Ta'ýra teete rehe jepe, ome'ẽ va'ekue uvei ichupe omano haguã ñande opavave rehe, ¿mba'éicha piko nome'ẽ mo'ãi avei ñandéve Ta'ýra ndive opa mba'e?</verse>
				<verse number="33">¿Máva piko ikatúta omoĩ vai umi Tupã Ñandejára oiporavo va'ekuépe? Tupã Ñandejára niko pe oguerekóva ichupe kuéra hekopotĩva ramo.</verse>
				<verse number="34">¿Mávapa ikatúta ocondena ichupe kuéra? Cristo niko pe omano va'ekue, ha hi'ariete ha'e pe oikove jevy va'ekue ha oĩva Tupã Ñandejára akatúape ha ojeruréva ñande rehe.</verse>
				<verse number="35">¿Mávapa ikatúne ñande pe'a Cristo mborayhúgui? ¿Ikatúnepa ojapo pe jepy'apy, terã mba'e hasýva, terã persecución, terã ñembyahýi, terã opívo, terã ñemongyhyje, terã jejuka kyse pukúpe?</verse>
				<verse number="36">He'i háicha Tupã Ñandejára Kuatiañe'ẽme: Nde rehehápe niko rojejuka manterei; rojerereko ovecha ijukapyrãicha.</verse>
				<verse number="37">Opáichavo, opa ko'ã mba'épe ndaipóri ipu'akáva ñande rehe, upe ñande rayhu va'ekue rupi.</verse>
				<verse number="38">Upéva rehe aikuaa porã ndaiporiha mba'eve ikatu vaerã ñande pe'a Tupã Ñandejára mborayhúgui. Mano, terã tekove, terã ángel kuéra, terã yvypora'ỹva pu'akakue, terã ko'ãgagua, terã ou vaerã,</verse>
				<verse number="39">terã yvategua, terã pypuku oĩva, terã mba'e ambue Tupã Ñandejára ojapo va'ekue, ndaikatúi ñande pe'a pe Tupã Ñandejára mborayhúgui, Ñandejára Jesucristo rupi ohechauka va'ekue ñandéve.</verse>
			</chapter>
			<chapter number="9">
				<verse number="1">Ha'e añetegua Cristo rehe ajerovia háicha, ha nda che japúi, pe che py'apy ñe'ẽ Espíritu Santo ohekombo'éva, he'i chéve añeteha.</verse>
				<verse number="2">Che mba'embyasy eterei ha tapia hasy chéve che corazõ,</verse>
				<verse number="3">hi'ãnte chéve chete voi aime maldición guýpe, mombyry Crístogui, upéva iporãta ramo che ryvy kuéra peguarã, umi che retã megua kuéra.</verse>
				<verse number="4">Ha'e kuéra niko Israel ñemoñare kuéra, ha Tupã Ñandejára omoguahẽ ichupe kuéra ta'ýra ramo, Tupã Ñandejára oĩ va'ekue hendive kuéra ha ome'ẽ va'ekue ichupe kuéra iñe'ẽ, pe tembiapoukapy, ha pe ichupe ñemomba'eguasu ha umi promesa.</verse>
				<verse number="5">Ha'e kuéra ñande ru kuéra ypykue ñemoñare, ha hetã megua kuéragui ou va'ekue pe Cristo yvypóraicha, ha'e niko Tupã opaite mba'e ári, oñemomba'eguasu vaerã tapia guarã. Amén.</verse>
				<verse number="6">Ndaha'éi oiko'ỹgui pe Tupã Ñandejára ñe'ẽ he'íva, nda opa Israel ñemoñare Israelita etéguinte uvei.</verse>
				<verse number="7">Nda opa Abraham ñemoñare Abraham ra'y, Tupã Ñandejára he'i va'ekue Abrahámpe: “Isaac rupi ne ñemoñare vaerã.”</verse>
				<verse number="8">Kóva rupi jaikuaa avave ndaha'eiha Tupã Ñandejára ra'y peteĩ tetã meguaha rehe, umi onace va'ekue Tupã Ñandejára promesa rupínte, umíva ojerereko Abraham ra'y ramo.</verse>
				<verse number="9">Kóva ha'e hína pe Tupã Ñandejára promesa Abrahámpe: “Hi'árape ajúta ha Sara imembýta.”</verse>
				<verse number="10">Ha nda upéva añói. Rebeca memby kuéra ñande ru ypykue Isaac ra'y kuéra;</verse>
				<verse number="11">upéicharamo jepe ha'e kuéra onace mboyve gueteri, ha ojapo mboyve mba'eve iporãva terã ivaíva, Tupã Ñandejára he'i va'ekue Rebécape: “Pe ijypykue pe imitãvéva rembiguairã.” Kóva pe Tupã Ñandejára Kuatiañe'ẽme he'i háicha: “Ahayhu Jacóbpe, Esaú rehe katu nda che a'éi.” Ha upéicha ojekuaauka Tupã Ñandejára ikatuha oiporavo pe ha'e oiporavosévape, omomba'e'ỹ rehe pe ha'e kuéra ojapóva.</verse>
				<verse number="12"></verse>
				<verse number="13"></verse>
				<verse number="14">¿Mba'épa ja'éta aipóramo? ¿Ja'éta piko Tupã Ñandejára heko joja'ỹha? ¡Mba'evéicharamo!</verse>
				<verse number="15">Moiséspe he'i va'ekue voi: “Aiporiahuverekóne aiporiahuverekosévape, ha ambyasýne pe che ambyasysévape.”</verse>
				<verse number="16">Upéicha niko ndaha'éi jaipota terã ñañeha'ã rehe, Tupã Ñandejára oporoporiahuvereko rehénte uvei.</verse>
				<verse number="17">Pe Kuatiañe'ẽ Marangatúpe niko Tupã Ñandejára he'i Faraónpe: “Ajapo va'ekue nde hegui Rey ahechauka haguã nde rupi che pu'akakue, ha aikuaauka haguã che réra yvy jerekuévo.”</verse>
				<verse number="18">Ha upéicha Tupã Ñandejára oiporiahuvereko upe ha'e oiporiahuverekosévape, ha upéicha avei omohatã pe ha'e omohatãséva corazõ.</verse>
				<verse number="19">Aipóramo eréta chéve: “Upéicharamo, ¿piko mba'e rehe Tupã Ñandejára oguereko yvypóra kuérape mba'e vai apohare ramo? ¿Máva piko ikatu oñemoĩ hembipota rehe?”</verse>
				<verse number="20">¡Nde kuimba'e! ¿Nde piko máva rembohovái haguã Tupã Ñandejárape? Pe olla tujúgui apopyre piko he'íta pe ijapoharépe: “¿Mba'érehe piko che apo péicha?”</verse>
				<verse number="21">Pe tuju rehe omba'apóva ikatu ojapo pe tujúgui pe ha'e ojaposéva; ikatu ojapo peteĩ olla ojeporu porã vaerã, ha ambue katu ojerereko haguã mba'evéramo.</verse>
				<verse number="22">¿Ha mba'e piko? Tupã Ñandejára ohechaukaségui ipu'aka ha mba'éichapa oporonupã, ojejoko kirirĩhápe umi ojecastiga ha oñehundi vaerã ndive guarã.</verse>
				<verse number="23">Ha ojapo upéicha oikuaauka haguã pe iglória mba'eguasuha umi ha'e oiporiahuverekóva ha ombosako'i va'ekue ndive guarã ohupity haguã upe gloria.</verse>
				<verse number="24">Tupã Ñandejára niko ñane renói, peteĩme Israelita kuéra apytégui ha ambue kuérape katu Israelita'ỹva apytégui.</verse>
				<verse number="25">Oseas kuatiañe'ẽme he'i háicha: Umi che retã megua'ỹvape, ambohérata che retã megua; ha pe ojehayhu'ỹ va'ekuépe, ambohérata che rembiayhu.</verse>
				<verse number="26">Ha upe oje'e haguépe ichupe kuéra: “Peẽ ndaha'éi che rehegua”, upépe oñembohéra vaerã Tupã Ñandejára oikovéva ra'y kuéra.</verse>
				<verse number="27">Umi Israel peguáva rehe katu, Isaías he'i va'ekue: “Israel ra'y kuéra heta ramo jepe yvyku'i mar rembe'y peguáicha, hembyre añó mante ojesalva vaerã,</verse>
				<verse number="28">Ñandejára ojapo va'erãgui iñe'ẽ yvy ári hekoitépe ha pya'e.”</verse>
				<verse number="29">Pe Isaías voi he'i haguéicha: Ñandejára, pe ejército ruvicha, oheja'ỹ rire ñandéve ñande ra'y kuerarã, oiko vaerã mo'ã ñande hegui Sodoma ha Gomorra ciudad kuéraicha.</verse>
				<verse number="30">¿Mba'épa ja'éta aipóramo? Umi Israelita'ỹva ha umi oheka'ỹ va'ekue pe mba'e heko pegua, umíva ohupity hague. Upéva he'ise ohupity hague pe ñemboheko potĩ oúva jerovia rupi.</verse>
				<verse number="31">Israelita kuérava katu oiko va'ekue pe ley omboheko potĩ vaerã mo'ãme ichupe kuéra, ndojapói hekópe upe ley.</verse>
				<verse number="32">¿Mba'érehe? Ndoikói hague rehe jerovia rupi, umi mba'e ha'e kuéra ojapo va'ekue rupínte. Upéva rehe oñepysanga pe “ita ñepysangarã rehe”</verse>
				<verse number="33">oje'e háicha hese Tupã Ñandejára Kuatiañe'ẽme: Che ko amoĩ Siónpe peteĩ ita ñepysangarã, peteĩ ita oporoitýva; pe ojeroviáva hese, noñemotĩ va'erãi.</verse>
			</chapter>
			<chapter number="10">
				<verse number="1">Che ryvy kuéra, pe che corazõ rembipota ha che ñembo'e Tupã Ñandejárape umi Israel pegua rehe niko ojesalva haguã.</verse>
				<verse number="2">Che ha'e hese kuéra oguerekoha mborayhu tuicháva Tupã Ñandejára peguarã, hekope'ỹ ramo jepe pe imborayhu ndoikuaáigui.</verse>
				<verse number="3">Ndoikuaái niko pe ñemboheko potĩ oúva Tupã Ñandejára gui; upéicha rupi oñeha'ã oñemboheko potĩ haguã ha'e kuéra uvei ojupe, oñemoĩ'ỹ rehe pe ñemboheko potĩ Tupã Ñandejára ome'ẽva poguýpe.</verse>
				<verse number="4">Cristo ha'égui pe ley paha ha omboheko potĩgui opa umi hese ojeroviávape.</verse>
				<verse number="5">Pe ñemboheko potĩ ley rehegua rehe niko Moisés omoĩ va'ekue kuatia rehe kóicha: “Pe ojapóva hekópe pe ley, oikove vaerã pe ley rupi.”</verse>
				<verse number="6">Pe ñemboheko potĩ oúva jerovia rupi rehe katu oje'e kóicha: “Ani ere nde py'apýpe: ¿Máva piko ojupíta yvágape? --upéva niko omboguejy haguã Crístope--,</verse>
				<verse number="7">terã ani ere: ¿Máva piko oguejýta umi omanóva oĩháme?” --kóva niko ombojupi haguã Crístope omanóva apytégui--.</verse>
				<verse number="8">¿Mba'épa, aipóramo, pe oje'éva? “Pe ñe'ẽ niko hi'aguĩ nde hegui, nde juru ha nde py'apýpe.” Kóva ha'e hína pe jerovia rehegua ñe'ẽ romoherakuãva.</verse>
				<verse number="9">Nde juru rupi ere ramo Jesús nde Jaraha, ha nde py'apýpe rerovia ramo Tupã Ñandejára omoingove jevy hague ichupe omanóva apytégui, rejesalváta.</verse>
				<verse number="10">Ñande py'apýpe jajerovia jajerereko haguã heko potĩva ramo, ha ñande juru rupi ja'e jajeroviaha Jesucristo rehe jajesalva haguã.</verse>
				<verse number="11">Tupã Ñandejára Kuatiañe'ẽme he'i: “Ndaipóri hese ojeroviáva oñemotĩ vaerã.”</verse>
				<verse number="12">Noñemoingoéigui Israelita tetã ambuegua kuéragui; peteĩnte opavave Jára, ha ome'ẽ mba'eta opa umi ichupe ohenóivape.</verse>
				<verse number="13">Upe he'i háicha: “Opa ohenóĩva Ñandejára réra, ojesalváta.”</verse>
				<verse number="14">Opáichavo, ¿mba'éicha piko ohenóĩta héra ojerovia'ỹ ramo hese? ¿Ha mba'éicha piko ojeroviáta hese, ohendu'ỹ ramo oñeñe'ẽ hese? ¿Ha mba'éicha piko ohendúta, oĩ'ỹ ramo omoherakuãva ichupe kuéra?</verse>
				<verse number="15">¿Ha mba'éicha piko omoherakuãta, oĩ'ỹ ramo omondóva ichupe kuéra? Upéva niko pe Tupã Ñandejára Kuatiañe'ẽme he'íva: “¡Iporãitépa umi oguerúva ñe'ẽ oporombopy'aguapýva py kuéra, ha omoherakuãva mba'e iporãva!”</verse>
				<verse number="16">Opáichavo, nda opavavéi iñe'ẽrendu pe evangéliope. Isaías he'i háicha: “Che Jára, ¿máva piko oguerovia ra'e ore ñe'ẽ?”</verse>
				<verse number="17">Ha upéicha, pe jerovia ou oñehendu rupi, ha upe oñehendúva Cristo ñe'ẽ.</verse>
				<verse number="18">Opáichavo, che aporandu: ¿Nohendúi pipoko hikuái ra'e? ¡Ohendu! Iñe'ẽ kuéra oñehendu yvy jerekuévo, ha oguahẽ pe iñe'ẽ kuéra yvy pahaite peve.</verse>
				<verse number="19">Opáichavo, aporandu jevy: ¿Ndohechakuaái pipoko ra'e umi Israelgua? Ohechakuaa, tenonderã voi niko Moisés he'i: Che ajapóta mba'e iporãva tetãygua'ỹva rehe, ha uperire peẽ pene angekóita, ajapóta mba'e iporãva peteĩ tetã oikuaa'ỹva rehe, ha upéicharamo peẽ pende pochýta.</verse>
				<verse number="20">Ha upéi Isaías kyhyje'ỹ rehe he'i: Umi che reka'ỹ va'ekue, che juhu; ha ajechauka umi oporandu'ỹ va'ekuépe che rehe.</verse>
				<verse number="21">Israelgua kuéra rehe katu Isaías he'i: “Ára pukukue jave ahenói tapicha kuéra iñe'ẽrendu'ỹva ha ipy'ahatãvape.”</verse>
			</chapter>
			<chapter number="11">
				<verse number="1">Ha ko'ãga aporandu: ¿Oheja rei pipoko Tupã Ñandejára hetã Israélpe? ¡Mba'evéicharamo! Ko che voi Israelítava, Abraham retãygua ha Benjamín ra'yre.</verse>
				<verse number="2">Ymaite guive, Tupã Ñandejára oikuaa Israelita kuéra imba'eha; ha ko'ãga ndoheja reíri ichupe kuéra. ¿Ndapeikuaái piko peẽ pe Tupã Ñandejára Kuatiañe'ẽme he'íva Elías rehe, mba'épa ha'e he'i raka'e iñembo'épe Tupã Ñandejárape Israel rehe? He'i va'ekue:</verse>
				<verse number="3">“Che Jára, ojukapa hikuái ne ñemoñe'ẽhára kuérape ha oitypa nde altar kuéra, ha che añoite apyta, ha chéve che jukase avei hikuái.”</verse>
				<verse number="4">¿Ha mba'e he'i ichupe Tupã Ñandejára? “Opyta gueteri chéve siete mil kuimba'e oñesũ'ỹ va'ekue Baal renondépe.”</verse>
				<verse number="5">Ha upéicha avei ko'ãga opyta gueteri umi Tupã Ñandejára imborayhu rupi oiporavo va'ekue.</verse>
				<verse number="6">Ha imborayhu rupi ramo, ndaha'evéima pe máva rembiapokue rehe, upéicha rire niko pe Tupã Ñandejára mborayhu ndaha'éi vaerã mo'ã mborayhu.</verse>
				<verse number="7">¿Upéicharamo piko mba'e? Israelita kuéra ndohupitýi upe oheka va'ekue, umi Tupã Ñandejára oiporavo va'ekue katu ohupity. Ambue kuéra katu oñemohatã,</verse>
				<verse number="8">Tupã Ñandejára Kuatiañe'ẽme he'i háicha: “Tupã Ñandejára omonguerái ichupe kuéra; ome'ẽ ichupe kuéra tesa ohecha'ỹva ha apysa ohendu'ỹva, ha upéicha ko'ãga peve.”</verse>
				<verse number="9">David he'i avei: Ijarete kuéragui toiko ñuhã ha poro'apytĩha, oñepysanga ha oñembuepotĩ haguã;</verse>
				<verse number="10">ta iñypytũ hesa kuéra ani haguã ohecha ha ta ijatúa karapã tapia guarã.</verse>
				<verse number="11">Ko'ãga aporandu: ¿Oñepysanga pipoko umi Israelita ho'aite haguã? ¡Mba'evéicharamo! Upéva rangue, na iñe'ẽrendúivo ha'e kuéra, umi Israelita'ỹva ohupity salvación, Israelgua kuéra oñemokyre'ỹ haguã.</verse>
				<verse number="12">Aipóramo, pe hembiapo vai kuéra rupi ou porã ramo yvypóra kuérape, ha pe ijejavy kuéra ou porã ramo umi Israelita'ỹvape, ¡mba'éicha va'erãpa ha'e kuéra oikepa ha'ára!</verse>
				<verse number="13">Opáichavo, kóva che ha'e peẽ Israelita'ỹvape: Tupã Ñandejára che mondógui Israelita'ỹvape, amomba'e pe che rembiaporã,</verse>
				<verse number="14">jahecha namokyre'ỹipa umi che rehegua kuéravape ojapose haguã peẽicha, ha upéichapepa oime ojesalváva ijapytégui kuéra.</verse>
				<verse number="15">Israelita kuéra oñemboyke rupi ikatu ramo umi Israelita'ỹva oñembopy'aguapy Tupã Ñandejára ndive, ¿mba'épa ndoikói chéne ha'e kuéra ojererohory jevy ha'ára? Jeikove jevy omano va'ekue peguarã.</verse>
				<verse number="16">Pe tenonderã oñekuave'ẽva Tupã Ñandejárape imarangatu ramo, pe hesegua uperiregua imarangatupa avei. Ha pe hapo imarangatu ramo, pe hakã nguéra imarangatu avei.</verse>
				<verse number="17">Oime Israelita kuérava, pe olivo rakãicha oñekytĩ va'ekue, ha hendaguépe reñemoheñói nde rejogua va'ekue olivo ka'aguýpe. Ha upéicha rehupity avei nde pe olivo rapo ha hykuere porãite.</verse>
				<verse number="18">Aníke upéva rehe reimo'ã nde ne porãveha umi hakã nguéra teégui. Reimo'ã ramo ne porãveha ke ehechakuaa na ndeiha pe remoingovéva pe yvyra rapópe, pe hapo uvei ne moingoveha ndéve.</verse>
				<verse number="19">Ikatúne vaerã ere: “Umi hakãngue oñekytĩ va'ekue che añemoheñói haguã pe olivo rehe.”</verse>
				<verse number="20">Iporãite, opáichavo, oñekytĩ va'ekue ndojeroviáigui, ha nde reime ne rendaguãme rejerovia rupínte. Upéva rehe ani rejererovu, ema'ẽ porã uvei.</verse>
				<verse number="21">Tupã Ñandejára operdona'ỹ rire ramo umi hakã etépe, na ne perdonái chéne ndéve avei.</verse>
				<verse number="22">Ema'ẽke aipóramo mba'éichapa Tupã Ñandejára ipy'aporã, opáichavo, ipochy avei. Ipochy va'ekue umi ho'a va'ekue ndive, nendive katu imba'eporã. Opáichavo, rejerovia tapia vaerã pe ipy'aporã rehe; upeicha'ỹ ramo, nde avei reñekytĩ vaerã.</verse>
				<verse number="23">Upéicha avei, umi Israelita ojerovia jevy ramo, oñemoheñói jevy pyahu vaerã, Tupã Ñandejára niko ipu'aka ojapo haguã upéicha.</verse>
				<verse number="24">Nde Israelita'ỹva reñekytĩ rire ramo olivo ka'aguýgui, ha hekope'ỹme ramo jepe reñemoheñói pe olivo ñeñotỹmbyréva rehe, ¡umi Israelítama katu, ko ha'e kuérava pe olivo ñeñotỹmbyre rakãva, oñemoheñói jevy pyahu vaerã imáta tee rehe!</verse>
				<verse number="25">Che ryvy kuéra, aipota peikuaa ko mba'e ñemimby ani haguã peimo'ã pene aranduha: Umi Israel pegua oñemohatã va'ekue niko umi Israelita'ỹva oikepa pevénte.</verse>
				<verse number="26">Upéicha oiko rire katu, opa Israel pegua ojesalva vaerã he'i háicha Tupã Ñandejára Kuatiañe'ẽme: Pe tetã mosãsohára ou vaerã Sióngui, ha oipe'a vaerã Jacóbogui pe iñañangue.</verse>
				<verse number="27">Ha kóvata che ñe'ẽme'ẽ hendive kuéra, che aipe'a rire ichugui kuéra ipecádo kuéra.</verse>
				<verse number="28">Israelita kuéra niko ojerereko ohayhu'ỹva ramo Tupã Ñandejárape peẽ perovia hague rehe pe salvación rehegua ñe'ẽ; opáichavo, Tupã Ñandejára ohayhu ichupe kuéra oiporavo hague rehe ijypy kuérape.</verse>
				<verse number="29">Tupã Ñandejára ndoipe'ái pe ome'ẽva, terã noñemo'ambuéi pe iporohenóigui.</verse>
				<verse number="30">Peẽ yma na pene ñe'ẽrendúi va'ekue Tupã Ñandejárape, ko'ãga katu Tupã Ñandejára pende poriahuvereko Israelita kuéra iñe'ẽrendu'ỹgui.</verse>
				<verse number="31">Upéicha avei ko'ãga ha'e kuéra na iñe'ẽrendúi, Tupã Ñandejára oiporiahuvereko haguã ichupe kuéra upe peẽme pende poriahuvereko háicha.</verse>
				<verse number="32">Tupã Ñandejára omoĩ opavavépe ñe'ẽrendu'ỹ poguýpe, oiporiahuvereko haguã opavavépe.</verse>
				<verse number="33">¡Ipypuku ete niko umi Tupã Ñandejára mba'eta, pe iñarandukue, ha imba'ekuaa! Ndaikatúi jaikuaa umi mba'e ichupe hi'ãva, terã hape kuéra.</verse>
				<verse number="34">“¿Máva piko oikuaa raka'e pe Ñandejára py'apy? ¿Terã mávapa ohekombo'e ra'e ichupe?</verse>
				<verse number="35">Ndaipóri avave ikatu va'ekue ome'ẽ raẽ Ñandejárape, ikatu haguã upéi oñembyekovia ichupe.”</verse>
				<verse number="36">Opaite mba'e oúgui Tupã Ñandejára gui, ha hembiapokue, ha imba'erã. ¡Toñembotuicha Tupã Ñandejára tapia guarã! Amén.</verse>
			</chapter>
			<chapter number="12">
				<verse number="1">Upéva rehe, che ryvy kuéra, Tupã Ñandejára poroporiahuvereko rehe ajerure peẽme peẽ voi peñeme'ẽ haguã Tupã Ñandejárape mba'e kuave'ẽmbyre oikovévaicha, ichupe guarã añoite, upe ha'e oguerohory haguãicha. Upéicha pembojerovia vaerã peẽ ichupe.</verse>
				<verse number="2">Anive peikótei yvypóra kuéra oiko háicha, pemo'ambue uvei pende py'apy pegua ikatu haguã pe pende reko oñemoambue avei. Upéicharamo peikuaa vaerã Tupã Ñandejára rembipota, upéva he'ise, pe iporãva, pe ha'e oguerohorýva, pe oĩmbaitéva.</verse>
				<verse number="3">Pe Tupã Ñandejára ipy'aporã rupi he'i va'ekue chéve, ha'e opavave peẽme: anítei avave oñemomba'eguasu ojupe hekope'ỹ, pe jerovia Tupã Ñandejára ome'ẽ haguéicha peteĩ teĩmente uvei.</verse>
				<verse number="4">Pe ñande rete rehegua heta háicha, ha na peteĩ mba'éi añorã,</verse>
				<verse number="5">upéicha avei ñande kuéra, ñande reta ramo jepe, peteĩ teténte Cristo ndive, ha jajuaju ojuehe peteĩ tete reheguáicha.</verse>
				<verse number="6">Tupã Ñandejára niko ome'ẽ va'ekue ñandéve ñande pu'aka ambue haguã, ha'e ome'ẽse haguéicha peteĩ teĩme. Tupã Ñandejára ome'ẽ rire ramo ñandéve ñañe'ẽkuaa haguã, ñañe'ẽ vaerã pe ñande jerovia javeve;</verse>
				<verse number="7">ha jajehu haguã ñande rapichápe ramo, jajehu vaerã hekoitépe. Pe oporombo'ekuaáva, toporombo'e,</verse>
				<verse number="8">pe oporohekombo'ekuaáva, toporohekombo'e. Pe ome'ẽva, ome'ẽ vaerã takate'ỹ'ỹ rehe. Pe oporomohenondéva, tojapo hekoitépe pe hembiapo, pe oipytyvõva umi oikotevẽvape, ta ikyre'ỹ.</verse>
				<verse number="9">Pehayhúke pende rapichápe añetehápe. Peheja pe ivaíva, ha peñeha'ã pejapo pe iporãva.</verse>
				<verse number="10">Pejuayhu vaerã oñopesenguéicha, peñomotenonde ha peñombojerovia ojupe.</verse>
				<verse number="11">Peñeha'ãkena, ani pene ate'ỹ, ha pejehu Ñandejárape kyre'ỹ pópe.</verse>
				<verse number="12">Pevy'ákena pe pejerovia rupi; peropu'akakuaákena pehasa asy jave. Peñembo'e tapiákena.</verse>
				<verse number="13">Peipytyvõ umi Jesús rehe ojeroviávape hemikotevẽme; perohorýkena umi pende rógape oguahẽvape.</verse>
				<verse number="14">Pehovasa umi pene mbohasa asývape. Pejerure Tupã Ñandejárape tohovasa ichupe kuéra ha ani pejerure ivaíva ichupe kuéra guarã.</verse>
				<verse number="15">Pevy'a umi ovy'áva ndive, ha pejahe'o umi ojahe'óva ndive.</verse>
				<verse number="16">Peiko peteĩ py'ápe oñondive. Ani pejejapo, peñembojoja uvei umi mba'eve'ỹva váicha rehe. Ani pejerereko pende jupe iñarandúva ramo.</verse>
				<verse number="17">Ani pembyekovia avavépe ivaíva rehe ivaívape. Peñeha'ã pejapo pe iporãva opavave renondépe.</verse>
				<verse number="18">Peñeha'ãmbaite ikatuha peve peiko porã haguã opavave ndive.</verse>
				<verse number="19">Che ryvy kuéra, ani peñevenga peẽ voi pende rapicha rehe, peheja Tupã Ñandejára pópe ha'e toporocastiga; Tupã Ñandejára Kuatiañe'ẽme niko he'i: “Che aporocastiga vaerã; che ambuekoviáta, he'i Ñandejára.”</verse>
				<verse number="20">Ha oimeve ambue ñe'ẽ he'íva: “Pe nde rayhu'ỹva iñembyahýi ramo, emongaru, ha ijyuhéi ramo, emboy'u; upéicha rejapo ramo oguapy vaerã hese ha otĩ vaerã.”</verse>
				<verse number="21">Ani reheja pe ivaíva ipu'aka nde rehe. Upéva rangue, nde pu'aka nde uvei pe ivaíva rehe iporãva rupi.</verse>
			</chapter>
			<chapter number="13">
				<verse number="1">Opavave iñe'ẽrendu vaerã gobierno pegua mburuvicha kuérape. Ndaipóriko mburuvicha Tupã Ñandejára guiogua'ỹva, ha umi mburuvicha oĩva ko Tupã Ñandejára remimoĩmbyre.</verse>
				<verse number="2">Upéva rehe, pe mburuvicha rehe oñemoĩva opu'ã Tupã Ñandejára ojapouka va'ekue rehe. Ha umichagua, hembiapo vai ha ojecastiga vaerã.</verse>
				<verse number="3">Mburuvicha kuéra ndaha'éi omongyhyje haguã hembiapo porãvape, hembiapo vaívapente. ¿Nderekyhyjeséipa aipóramo mburuvicha kuéragui? Eiko hekópe, ha mburuvicha kuéra nde rerohory vaerã,</verse>
				<verse number="4">ha'e kuéra niko Tupã Ñandejára rembiguái iporãvarã ndéve. Ne rembiapo vai ramo katu rekyhyje vaerã, ndaipu'aka reírigui ha'e kuéra, ha oipype Tupã Ñandejára rembiapoukapýpe ocastiga haguã hekópe hembiapo vaívape.</verse>
				<verse number="5">Upéva rehe, tekotevẽ ñane ñe'ẽrendu ichupe kuéra, ndaha'éi katuete jajecastiga'ỹ haguã, jaikuaágui upéicha va'erãha uvei.</verse>
				<verse number="6">Upéva rehe avei peẽ peme'ẽ impuesto repy; mburuvicha kuéra Tupã Ñandejára rembiguáigui ha oĩgui upevarã.</verse>
				<verse number="7">Peme'ẽke opavavépe upe peme'ẽ vaerã. Peme'ẽ vaerã ramo contribución, peme'ẽ contribución, ha impuesto ramo, peme'ẽ impuesto; pejapo va'erãme mba'éramo, pejapo mba'éramo; ha pe pehayhu va'erãme pehayhu.</verse>
				<verse number="8">Ani peme'ẽ'ỹ avavépe upe peme'ẽ vaerã, pejuayhu avei; pe ohayhúva hapichápe ojapo hekoitépe Ñandejára ley he'íva.</verse>
				<verse number="9">Pe Ñandejára ley niko he'i: “Ani remongy'a mendare, ani reporojuka, ani remonda, ani ere japu avave rehe, ani reipota ne mba'e'ỹva”; ko'ãva ha opa umi tembiapoukapy ambue ijapa kóva ko ñe'ẽme: “Ehayhu nde rapichápe rejehayhu háicha nde jupe.”</verse>
				<verse number="10">Pe oporohayhúva ndojapói ivaíva hapicha rehe; upéicha rupi pe mborayhúpe ojejapopa hekoitépe Ñandejára ley.</verse>
				<verse number="11">Upéi avei, tekotevẽ pehecha ko'ã jaikoveha ára, ha peikuaa japayhápemaha kéragui. Ñande salvación ko'ãga hi'aguĩvéma pe evangelio jarovia ypy ramoguarégui.</verse>
				<verse number="12">Pyhare etereíma, ha hi'aguĩma ko'ẽ; upéva rehe tekotevẽ jaheja pe pytũnguýpe ojejapóva, ha ñañemonde soldado kuéraicha, ára resápe oikóva, omondéva.</verse>
				<verse number="13">Jaiko hekópe, ára peguáicha. Ani ka'u ha karu guasúpe, terã teko vai ha jepokuaa vaípe, terã ñoñe'ẽjoapi ha py'arasy reheve ñande rapicha ndive.</verse>
				<verse number="14">Upéva rangue peñemonde Ñandejára Jesucrístogui, ha ani pejapo pe yvypóra reko rembipota ky'a.</verse>
			</chapter>
			<chapter number="14">
				<verse number="1">Pende rapicha ikangy ramo ijeroviápe, pemoguahẽ peñe'ẽ joapi'ỹ rehe hendive umi mba'e peikuaa porã'ỹva rehe.</verse>
				<verse number="2">Oime ogueroviáva ikatuha ho'u opa mba'e, ambue katu, ikangýva ijeroviápe, ho'u mba'e peky añó.</verse>
				<verse number="3">Pe ho'úva opa mba'e, ndoguero'yrõ va'erãi pe ho'u'ỹvape; ha pe opa mba'e ho'u'ỹva, ndokaguai va'erãi pe opa mba'e ho'úva rehe, Tupã Ñandejára oguerohory hague rehe upévape.</verse>
				<verse number="4">¿Máva piko nde rekaguai haguã pe ambue rembiguái rehe? Opyta porã terã opyta vai ramo, upéva ijára ndive guarã. Ha opyta porã vaerã, Ñandejára ipu'akágui omombyta porã haguã.</verse>
				<verse number="5">Oime avei omomba'eguasuvéva peteĩ ára ambue áragui, ambue kuéra peguarã katu peteĩchante opa ára. Peteĩ teĩ opyta hatã vaerã pe ipy'apýpe oñandu háicha.</verse>
				<verse number="6">Pe ombo'aretéva peteĩ ára, ombo'arete omomba'eguasu haguã Ñandejárape; ha pe ombo'arete'ỹva niko omomba'eguasu haguã Ñandejárapente avei nombo'aretéi. Ha pe opa mba'e ho'úva, ho'u omomba'eguasu haguã Ñandejárape, ichupe niko ome'ẽ las gracias; ha pe opa mba'e ho'u'ỹva niko omomba'eguasu haguã Ñandejárapente avei ndo'úi, ha ome'ẽ avei ichupe las gracias.</verse>
				<verse number="7">Mavavéva ñande kuérava ndoikovéigui ojupe guarã añó, terã nomanóigui ojupe guarã añó.</verse>
				<verse number="8">Aipóramo, jaikove ramo, jaikove Ñandejára peguarã, ha ñamano ramo, ñamano Ñandejára peguarã. Upéva rehe, jaikove ramo terã ñamano ramo, Ñandejára mba'e ñande.</verse>
				<verse number="9">Upevarã voi Cristo omano va'ekue ha oikove jevy: oiko haguã omanóva ha oikovéva Jára ramo.</verse>
				<verse number="10">¿Ha piko nde mba'e rehe rejuzga nde rapichápe? Terã nde, ¿piko mba'e rehe nderejapói mba'evéramo nde rapichápe? Ko opavave jaha vaerã Cristo tribunal renondépe jajejuzga haguã.</verse>
				<verse number="11">Tupã Ñandejára Kuatiañe'ẽme he'i háicha: Añete háicha ko che aikoveha, he'i Ñandejára, opavave oñesũ vaerã che renondépe, ha omomba'eguasu vaerã Tupã Ñandejárape opavave rovake.</verse>
				<verse number="12">Ha upéicha peteĩ teĩ oñe'ẽ vaerã ojehe Tupã Ñandejárape.</verse>
				<verse number="13">Upéva rehe, ndajakaguaivéima vaerã ojuehe. Peñeha'ã uvei kóva rehe: ani pemoĩ pende rapicha rapépe mba'eve ikatu vaerã rehe oñepysanga terã oity ichupe pecádope.</verse>
				<verse number="14">Che aikuaa ndaiporiha mba'eve iky'áva ojehegui voi, ha upéva aikuaa porã ajerovia rupi Ñandejára Jesús rehe; ha oime ramo oimo'ãva oiha mba'e iky'áva, upéva iky'a ichupe guarã.</verse>
				<verse number="15">Ha pe nde re'úva rehe, imba'embyasy ramo nde rapicha, ndereikovéima oporohayhúvaicha. Aníkena aipóramo pe nde re'uséva rehehápe oñehundi pe nde rapicha Cristo omano va'ekue hese.</verse>
				<verse number="16">Ani peheja oñeñe'ẽ vai umi peẽ perekóva rehe iporãva ramo.</verse>
				<verse number="17">Pe Tupã Ñandejára reino niko noĩri ja'úva terã ñamboy'úva rehe, teko hekopetegua, py'aguapy ha vy'a Espíritu Santo rupínte uvei.</verse>
				<verse number="18">Upe upéicha ombojeroviáva Crístope, ombovy'a Tupã Ñandejárape ha yvypóra kuéra omoporã ichupe.</verse>
				<verse number="19">Aipóramokena jajapo meme umi mba'e oguerúva py'aguapy ha ñañopytyvõ jakakuaa haguã ñande espíritupe.</verse>
				<verse number="20">Ani rembyai Tupã Ñandejára rembiapo re'úva rehehápe. Jaikuaa niko opa mba'e ipotĩha, opáichavo, ivai oime ramo ombyaíva pe hapicha jerovia pe ha'e ho'úva rehe.</verse>
				<verse number="21">Iporã re'u'ỹ ramo so'o, terã vino, terã rejapo'ỹ ramo mba'eve ikatu vaerã ombyai pe nde rapicha jerovia, terã oity terã omokangy ichupe.</verse>
				<verse number="22">Pe jerovia rerekóva, rereko vaerã nde jupe guarã añó Tupã Ñandejára renondépe. ¡Ovy'aite vaerã pe omoporãva peteĩ mba'e oñandu'ỹ rehe ipy'apýpe hembiapo vaiha!</verse>
				<verse number="23">Pe py'amokõi reheve oime ramo ho'úva katu oñemomarã ojupe, ho'u hague rehe jerovia porã'ỹ reheve; ha opa ojejapóva jerovia porã'ỹme niko pecado.</verse>
			</chapter>
			<chapter number="15">
				<verse number="1">Ñande ñane mbaretevéva, niko ñaipytyvõ vaerã umi ikangývape, ha ani chéne jajapo pe ñandéve iporãvante.</verse>
				<verse number="2">Peteĩ teĩ ñande kuérava ojapo vaerã pe hapichápe iporã vaerã ha omongakuaa vaerã ichupe ijeroviápe.</verse>
				<verse number="3">Cristo voi niko ndojapói va'ekue pe ichupe guarã añónte iporãva; upéva rangue, ojehu ichupe pe Tupã Ñandejára Kuatiañe'ẽme he'íva: “Umi nde ja'óva jeja'o ho'apa che ári.”</verse>
				<verse number="4">Opa umi oje'e va'ekue yma Tupã Ñandejára Kuatiañe'ẽme oñemoĩ va'ekue ñane mbo'e haguã, jajeroviakuaa haguã pe paciencia ha angapyhy ipype jajuhúva rupi.</verse>
				<verse number="5">Tupã Ñandejára ñane mopaciencia ha ñane moangapyhyva, ta pene pytyvõ peiko haguã oñondive peteĩ ñe'ẽme, Cristo oipota háicha,</verse>
				<verse number="6">peteĩ py'ápe ha peteĩ jurúpe pemomba'eguasu haguã Tupã Ñandejárape, Ñandejára Jesucristo Rúpe.</verse>
				<verse number="7">Upéva rehe kena pejoguerohory Cristo avei ñande rerohory haguéicha, oñembotuicha haguã Tupã Ñandejára.</verse>
				<verse number="8">Che niko ha'e Cristo ou hague oiko haguã Israelita kuéra rembiguái ramo ohechauka haguã Tupã Ñandejára iñañeteha, ha ojapo haguã hekópe umi iñe'ẽ ome'ẽ va'ekue ñande ypykuérape,</verse>
				<verse number="9">ha umi Israelita'ỹva ombotuicha haguã avei Tupã Ñandejárape pe iporoporiahuvereko rehe, Tupã Ñandejára Kuatiañe'ẽme he'i háicha: Upéva rehe rombotuicháta tetã nguéra apytépe, ha aropurahéita nde réra.</verse>
				<verse number="10">Ha ambue hendápe pe Tupã Ñandejára Kuatiañe'ẽme he'i: Pevy'áke tetã nguéra, Tupã Ñandejára mba'e kuérava ndive.</verse>
				<verse number="11">Ha ambueve hendápe he'i: Pembotuicháke Ñandejárape opa Israelita'ỹva, ha toñe'ẽ umi imba'eguasueta rehe opa tetã nguéra.</verse>
				<verse number="12">Isaías omoĩ avei kuatia rehe: Ojehecha vaerã Isaí roky, opu'ã vaerã mburuvicha ramo umi Israelita'ỹvape; ha ha'e kuéra ojerovia vaerã hese.</verse>
				<verse number="13">Tupã Ñandejára ñane moesperánzava, ta pene myenyhẽ vy'a ha py'aguapýgui pejeroviávo hese, pene renyhẽ chovi haguã esperanzagui Espíritu Santo pu'aka rupi.</verse>
				<verse number="14">Che ryvy kuéra, aikuaa porã peẽ kuéra pene renyhẽteha py'aporã ha arandúgui, ha pejohekombo'ekuaaha oñondive.</verse>
				<verse number="15">Upéicharamo jepe ndakyhyjéi amoĩ sakã porã haguã peẽme kuatiápe ko'ã mba'e, pomomandu'a haguãnte. Ajapo kóva pe Tupã Ñandejára ipy'aporã rupi he'i haguéicha chéve,</verse>
				<verse number="16">aiko haguã Jesucristo rembiguái ramo umi Israelita'ỹva apytépe. Pe che rembiapo niko pe Tupã Ñandejára ñe'ẽ moherakuã, aru haguã Tupã Ñandejára renondépe umi Israelita'ỹva kuave'ẽmbýicha ha'e oguerohory vaerã, imomarangatupyre Espíritu Santo rupi.</verse>
				<verse number="17">Cristo Jesús rehe ajeroviágui avy'a pe ajapóva rehe Tupã Ñandejára peguarã,</verse>
				<verse number="18">nda'éi chéne peẽme mba'eve Cristo ete voi ojapo'ỹ va'ekue che rupi iñe'ẽrendu haguã ichupe umi Israelita'ỹva. Ko'ã mba'e ojapo ñe'ẽ ha mba'e apopyre rupi,</verse>
				<verse number="19">techaukaha ha techapyrã, ha Espíritu Santo pu'aka rupi. Ha upéicha amoherakuãmba pe Cristo evangelio, Jerusalén guive opa rupi Ilírico peve.</verse>
				<verse number="20">Ha upéicha añeha'ã va'ekue amoherakuã pe evangelio umi oñehendu'ỹ hague rupi gueteri pe Cristo réra, ani haguã amba'apo ambue oñepyrũ tenonde haguépe,</verse>
				<verse number="21">pe Tupã Ñandejára Kuatiañe'ẽme he'i háichante uvei; Ohecha vaerã umi araka'eve oñemombe'u'ỹ va'ekue ichupe kuéra, ha oikuaa vaerã umi araka'eve ohendu'ỹ va'ekue ichugui.</verse>
				<verse number="22">Upéva rehe heta jevy ahase ramo jepe pohecha haguã ndaijái chéve.</verse>
				<verse number="23">Ha ko'ãga ndarekovéima ramo añemoñe'ẽ haguã ko'a rupi, ha are guivéma aimeségui penendive,</verse>
				<verse number="24">aha'arõite pohecháne haguã aha kuévo Espáñape. Ha avy'a rire pohechami hague rehe katu aha'arõ peẽ che mondokuaáne haguã upe peve.</verse>
				<verse number="25">Ko'ãga katu aháta Jerusalénpe, arahávo ñepytyvõ umi Jesús rehe ojeroviáva kuéra peguarã.</verse>
				<verse number="26">Macedonia ha Acayaygua kuéra omono'õ ofrenda oguerahauka haguã mboriahu kuéra Jesús rehe ojeroviávape oĩva Jerusalénpe.</verse>
				<verse number="27">Iporãgui ichupe kuéra upéicha ojapo, ojapo vaerã voínte ramo jepe, umi Israelita ojeroviáva omboja'o haguéicha umi mba'e yvága pegua umi Israelita'ỹvape, umíva avei tekotevẽ oipytyvõ umi Israelita ojeroviávape imba'e kuéra yvy ariguávape.</verse>
				<verse number="28">Upéicharamo, ajapopa rire ko'ã mba'e, ha ame'ẽ rire ko ichupe kuéra ojererahaukáva, aháta Espáñape ha po'andúta ahasa kuévo.</verse>
				<verse number="29">Aikuaa porã ahávo pene rendápe che renyhẽtetaha aguahẽvo pe Cristo ñe'ẽ pende rovasa va'erãgui.</verse>
				<verse number="30">Opáichavo, che ryvy kuéra, ajerure peẽme Ñandejára Jesucristo rérape ha pe mborayhu Espíritu Santo ome'ẽva ñandéve rehe, che pytyvõmí haguã pene ñembo'épe Tupã Ñandejárape che rehe.</verse>
				<verse number="31">Pejerure Tupã Ñandejárape ani haguã ha'a umi oguerovia'ỹva oĩva Judéape pópe, ha ko araháva ñande ryvy kuéra Jerusalén peguápe tojererohory,</verse>
				<verse number="32">Tupã Ñandejára oipota ramo ikatu haguã che aguahẽ torypápe pene rendápe ha tapytu'umi aimévo penendive.</verse>
				<verse number="33">Pe Tupã Ñandejára ñane mbopy'aguapýva toĩ opavave penendive. Amén.</verse>
			</chapter>
			<chapter number="16">
				<verse number="1">Ajerure peẽme ñane reindy Febe rehe, oiko va'ekue ojejokuaiuka pe Cencrea pegua iglésiape.</verse>
				<verse number="2">Perohory Ñandejára rérape, tekotevẽ háicha ojejapo Jesús rehe ojeroviáva kuéra apytépe, ha peipytyvõ ichupe oimeraẽva mba'e oikotevẽvape, ha'e niko hetápe oipytyvõ va'ekue, ha chéve voi avei.</verse>
				<verse number="3">Pemomaitei Priscila ha Aquílape, che pytyvõhára kuéra Cristo Jesús rembiapópe.</verse>
				<verse number="4">Ha'e kuéra omoĩ va'ekue hekove che rehehápe, upéva rehe ame'ẽ ichupe kuéra las gracias, ha nda che añói, opa umi Israelita'ỹva iglésia kuéra pegua avei.</verse>
				<verse number="5">Pemomaitei avei ñande ryvy kuéra oñembyatývape Priscila ha Aquila rógape. Pemomaitei che rembiayhupára Epenétope, ha'e va'ekue pe tenonderãite ojerovia va'ekue Cristo rehe Acáyape.</verse>
				<verse number="6">Pemomaitei Maríape, hetaite omba'apo va'ekue pende apytépe.</verse>
				<verse number="7">Pemomaitei che pariente kuéra Andrónico ha Júniaspe, che irũ kuéra va'ekue cárcelpe; ha'e kuéra mba'eguasu apóstol kuéra apytépe, ha ojerovia va'ekue Cristo rehe che mboyve.</verse>
				<verse number="8">Pemomaitei Ampliaspe, che amigo ahayhúva Ñandejára renondépe.</verse>
				<verse number="9">Pemomaitei Urbánope, ñane irũ Cristo Jesús rembiapópe, ha che rembiayhupára Estáquispe.</verse>
				<verse number="10">Pemomaitei Apélespe, hetaite ohechauka va'ekue ojeroviaha Cristo rehe, ha Aristóbulo rehegua kuéravape avei.</verse>
				<verse number="11">Pemomaitei che pariente Herodiónpe, ha Narciso rehegua kuéravape ojeroviáva Ñandejára rehe.</verse>
				<verse number="12">Pemomaitei Trifena ha Trifósape, omba'apo va'ekue Ñandejára rembiapópe ha ñande rayhupára Pérsidape, hetaite omba'apo va'ekue Ñandejára rembiapópe.</verse>
				<verse number="13">Pemomaitei Rúfope, ojekuaáva ojeroviaha Ñandejára rehe, ha isýpe, che sýicha va'ekue chéve guarã.</verse>
				<verse number="14">Pemomaitei Asíncritope, Flegóntepe, Hérmespe, Patróbaspe, Hérmaspe, ha ñande ryvy kuéra hendive kuéra oĩvape.</verse>
				<verse number="15">Pemomaitei avei Filólogo ha Júliape, Nereo ha teindýrape, Olímpaspe, ha opa umi Jesús rehe ojeroviáva hendive kuéra oĩvape.</verse>
				<verse number="16">Peñomomaitei joa ñehetũ marangatu reheve. Opa umi iglésia Cristo mba'éva pene momaiteiuka.</verse>
				<verse number="17">Che ryvy kuéra, ajerure peẽme pemaña haguã umi oporombojuavy ha oporomoñepysangáva rehe, oiko'ỹva pe peẽ peñembo'e haguéicha. Pejei ichugui kuéra,</verse>
				<verse number="18">umívako nombojeroviái Ñandejára Jesucrístope, hembipota kuérante uvei ombojerovia, ha ombotavy umi itavýva corazõ ñe'ẽ mbegue ha juru he'ẽme.</verse>
				<verse number="19">Opavave voi oikuaa mba'éichapa pene ñe'ẽrendu peẽ; upéva rehe avy'a ha aipota pende katupyry pejapo haguã pe iporãva, ha ani pe ivaíva.</verse>
				<verse number="20">Ha pe Tupã Ñandejára ñane mbopy'aguapýva, voiete omoĩta Satanáspe pende pyguýpe. Ñandejára Jesucristo ta pende rovasa.</verse>
				<verse number="21">Pene momaitei Timoteo, che pytyvõhára, ha Lucio upéichante avei, Jasón ha Sosípater, che pariente kuéra.</verse>
				<verse number="22">Che, Tercio, amoĩva aína ko'ã ñe'ẽ kuatia rehe, pomomaitei avei Ñandejára rérape.</verse>
				<verse number="23">Pene momaitei Gayo, hógape aime mbohupa ramo, ha'e niko oiporukáva hóga iglesiaygua kuéravape. Pene momaitei avei Erasto, plata rerekua ciudad pegua, ha ñande ryvy Cuarto.</verse>
				<verse number="24">Ñandejára Jesucristo ta pende rovasa opavavépe. Amén.</verse>
				<verse number="25">Ha ko'ãga, ñamomba'eguasu Tupã Ñandejárape, pe ikatúva pene mombareteve pe evangelio aikuaaukáva ha pe Jesucristo rehegua ñe'ẽ rupi, Tupã Ñandejára oikuaauka va'ekue pe ñeñongatupy ñemiháme oiko va'ekue ára iñepyrũha'ỹva guive,</verse>
				<verse number="26">ha ko'ãga ojekuaaukáva Tupã Ñandejára Kuatiañe'ẽme umi ñemoñe'ẽhára oheja va'ekue rupi, Tupã Ñandejára tapiaitegua ojapouka haguéicha. Ko ñemiháme oiko va'ekue ko'ãga ojekuaauka opa yvypóra kuérape oguerovia ha iñe'ẽrendu haguã.</verse>
				<verse number="27">Tupã Ñandejára, ha'e añoite iñarandúva, toñemomba'eguasu Jesucristo rupi tapia guarã. Amén.</verse>
			</chapter>
		</book>
		<book number="46">
			<chapter number="1">
				<verse number="1">Che, Pablo, Jesucristo apóstol Tupã Ñandejára oipota rupi ha ha'e che renóigui, ha Sóstenes ñane hermano,</verse>
				<verse number="2">ajapo ko kuatiañe'ẽ pe Tupã Ñandejára iglésia Corinto ciudádpe oĩva peguarã, Tupã Ñandejára oiporavo va'ekue imba'erã Cristo Jesús rupi, ha ohenói va'ekue heko marangatu haguã opa umi ohenóĩva ndive Ñandejára Jesucristo réra opárupi, ñande Jára ha Ijára kuéra avei.</verse>
				<verse number="3">Tupã Ñandejára ñande Ru, ha Ñandejára Jesucristo, ta pende rovasa ha ta pene mbopy'aguapy.</verse>
				<verse number="4">Tapia ame'ẽ las gracias Tupã Ñandejárape pende rehe, pende rovasa hague rehe Cristo Jesús rupi.</verse>
				<verse number="5">Peñemopeteĩ rehe Cristo ndive, Tupã Ñandejára ome'ẽ peẽme opaite mba'e, umi mba'e peñe'ẽvape ha umi peikuaávape.</verse>
				<verse number="6">Upe Cristo rehe oje'e va'ekue iñañete pende pype.</verse>
				<verse number="7">Ha ndaipóri pereko'ỹva umi mba'e Tupã Ñandejára oguerekóvagui ime'ẽmbyrã peha'arõ aja pe ára Ñandejára Jesucristo ojehechauka haguã.</verse>
				<verse number="8">Ha'e pene mombarete vaerã ipaha peve, ani haguã oĩ pende rehe mba'eve hekope'ỹgua Ñandejára Jesucristo ou ha'ára.</verse>
				<verse number="9">Tupã Ñandejára ete voi pene renói va'ekue peñemopeteĩ haguã Ta'ýra Ñandejára Jesucristo ndive, ojapopa vaerã upe he'i va'ekue.</verse>
				<verse number="10">Che ryvy kuéra, ajerure peẽme Ñandejára Jesucristo rérape, peñemoĩ haguã peteĩ ñe'ẽme ha ani haguã pejuavy oñondive kuéra, tapeiko uvei oñondive kuéra peteĩ py'ápe ha peteĩ ñe'ẽme.</verse>
				<verse number="11">Ha'e niko kóva che ryvy kuéra, Cloe kuérava omombe'úgui chéve pejuavyha oñondive kuéra.</verse>
				<verse number="12">Kóva niko, pe ha'eséva, peteĩ teĩ peẽva he'i: “Che Pablo rehegua”; ambue katu he'i: “Che Apolos rehegua”; ambueve katu he'i: “Che Pedro rehegua”; ha ambueteve katu he'i: “Che Cristo rehegua”.</verse>
				<verse number="13">¿Oñemboja'o nga'u piko Cristo pende apytépe? ¿Pablo nga'u piko pe oñemosaingo va'ekue kurusu rehe pende rayhupápe? ¿Terã piko pejebautizauka raka'e Pablo rérape?</verse>
				<verse number="14">Ame'ẽ las gracias Tupã Ñandejárape ndabautizái hague rehe mavavéva peẽvape, Crispo ha Gáyope añó mante;</verse>
				<verse number="15">upéicha rupi avave ndaikatúi he'i ojebautizauka hague che rérape.</verse>
				<verse number="16">Abautiza va'ekue avei Estéfanas rehegua kuérape, ha uperire na che mandu'ái oimépa ra'e ambue abautiza va'ekue.</verse>
				<verse number="17">Cristo na che mondói va'ekue aporobautiza haguã, amoherakuã haguã pe evangélionte uvei, ha nañe'ẽ arandúpei, ani haguã opyta mba'evépe pe Cristo mano kurusu rehe.</verse>
				<verse number="18">Pe Cristo mano kurusu rehe ñemoherakuã niko výro rei umi oñehundíva peguarã; ñande jajesalváva peguarã katu Tupã Ñandejára pu'aka.</verse>
				<verse number="19">Tupã Ñandejára kuatiañe'ẽme he'i háicha: Ahundíta umi iñarandúva arandu, ha amboykéta umi oikuaáva rembikuaa.</verse>
				<verse number="20">¿Mba'e piko upéicharamo pe iñarandúva, terã pe mbo'ehára, terã pe oñe'ẽ joapi kuaáva umi mba'e yvy arigua rehe? Tupã Ñandejára niko ombovýro rei pe arandu ko yvy arigua.</verse>
				<verse number="21">Tupã Ñandejára, oikuaáva upe ojapóva, ndohejái yvypóra kuéra oikuaa ichupe yvypóra arandu rupi, osalvasénte uvei umi iñe'ẽ rehe oñemoñe'ẽva rupi, umi ojeroviávape hese, výro rei váicha ramo jepe pe iñe'ẽ umi ambuépe.</verse>
				<verse number="22">Israelita kuéra niko ohechase mba'eguasu techaukapyrã, ha griego kuéra oheka arandu;</verse>
				<verse number="23">ore katu romoherakuã Crístope oñemosaingo va'ekue kurusu rehe. Israelita kuéra ipochy ko ñe'ẽ rehe, ha umi Israelita'ỹvape katu výro rei,</verse>
				<verse number="24">umi Tupã Ñandejára ohenói va'ekuépe katu, taha'e Israelita terã griego, Cristo ha'e pe Tupã Ñandejára pu'aka ha Tupã Ñandejára arandu.</verse>
				<verse number="25">Pe Tupã Ñandejára mba'e yvypóra kuéra peguarã výro reíva iñarandueteve yvypóra kuéra arandúgui, ha upe ikangývaicha ichupe kuéra Tupã Ñandejára guioguáva, imbareteteve yvypóra kuéra mbaretekuégui.</verse>
				<verse number="26">Che ryvy kuéra, pene mandu'ákena Tupã Ñandejára pene renói hague, nda hetái ramo jepe pene arandúva yvypóra kuéra arandukuépe, ndaha'éi ramo jepe ipu'akáva rehegua, terã karai guasúva rehegua.</verse>
				<verse number="27">Upéicharamo jepe, Tupã Ñandejára oiporavo umi yvypóra kuéra oguerekóvape tekove tavy ramo, omotĩ haguã umi iñarandúvape,</verse>
				<verse number="28">ha oiporavo umi yvypóra kuéra oguerekóvape ikangýva ramo, ojejapo'ỹva mba'evéramo ha umi oñemboykévape, he'ise péva: umi mba'evete'ỹva ko yvy ape rehe. Upéichape omboyke haguã umi ojejapóvape.</verse>
				<verse number="29">Ani haguã avave ojererovu Tupã Ñandejára renondépe.</verse>
				<verse number="30">Opáichavo, Tupã Ñandejára voi pene mopeteĩ Cristo Jesús ndive ha ojapo avei Cristo oiko haguã ñandéve arandu ramo, ha Cristo rupi ñande culpa'ỹ haguã, ñane marangatu haguã ha jajesalva haguã.</verse>
				<verse number="31">Tupã Ñandejára kuatiañe'ẽme he'i háicha: “Oime ramo oñemomba'eguasúva, toñemomba'eguasu pe Ñandejára Jesucristo ha'éva rehe.”</verse>
			</chapter>
			<chapter number="2">
				<verse number="1">Che ryvy kuéra, aha ramo guare pene rendápe, amombe'u haguã peẽme pe Tupã Ñandejára ñe'ẽ ndaiporúi va'ekue ñe'ẽ arandu terã ñe'ẽ poravopyre.</verse>
				<verse number="2">Nahi'ãigui chéve añe'ẽ mba'eve rehe pende apytépe Jesucristo rehe añoite mante, Jesucristo oñemosaingo va'ekue kurusu rehe.</verse>
				<verse number="3">Ha aime va'ekue pende apytépe kangy ha ryrýi pópe kyhyjégui;</verse>
				<verse number="4">ha upe ha'e va'ekue peẽme ha che ñemoñe'ẽme nañeha'ãi va'ekue ajereroviauka peẽme yvypóra ñe'ẽ arandu rupi. Upéva rangue, pombo'e va'ekue uvei Espíritu Santo rembiechauka ha Tupã Ñandejára pu'aka rupi,</verse>
				<verse number="5">ani haguã pemoĩ pe pende jerovia yvypóra arandu rehe Tupã Ñandejára pu'aka rehénte.</verse>
				<verse number="6">Upéicharamo jepe, roñe'ẽ mba'e arandúgui umi ijeroviápe ityarõmava apytépe. Ko arandu kóva ndaha'éi ko yvy arigua terã mburuvicha kuéra ko yvy arigua voi opa vaerã arandukue.</verse>
				<verse number="7">Roñe'ẽ uvei Tupã Ñandejára arandu oñemíva rehe, upe avave oikuaa'ỹva, Tupã Ñandejára ombosako'i va'ekue ymaite guive opa mba'e oñepyrũ mboyve, ñane salvacionrã tapia guarã.</verse>
				<verse number="8">Mavavéva mburuvicha kuéra ko yvy arigua oikuaa'ỹ va'ekue, oikuaa rire nomosaingói vaerã mo'ã hikuái kurusu rehe pe yvága Járape.</verse>
				<verse number="9">Opáichavo, pe Ñandejára Kuatiañe'ẽme he'i háicha: Mba'e tesa ohecha'ỹ va'ekue, ha apysa ohendu'ỹ va'ekue ha avave oimo'ã'ỹ va'ekue Tupã Ñandejára ombosako'i umi ichupe ohayhúva peguarã.</verse>
				<verse number="10">Ko'ã mba'e Tupã Ñandejára oikuaauka ñandéve Espíritu Santo rupi, pe Espíritu Santo oikuaapágui opa umi mba'e Tupã Ñandejára py'apyetépe oĩva jepe.</verse>
				<verse number="11">Pe yvypóra py'apy pegua upe yvypóra espíritu añoite mante oikuaa. Ha upéicha avei, pe Tupã Ñandejára Espíritu añoite oikuaa pe Tupã Ñandejára py'apýpe oĩva.</verse>
				<verse number="12">Ñandéve oñeme'ẽ va'ekue ndaha'éi ko yvy arigua espíritu, pe Tupã Ñandejára Espíritunte, jaikuaa haguã umi mba'e Tupã Ñandejára ome'ẽ va'ekue ñandéve imborayhu rupi.</verse>
				<verse number="13">Ha ñañe'ẽ ko'ã mba'e rehe ndaha'éi ñe'ẽ jaikuaáva ñane arandu rupi, umi ñe'ẽ Tupã Ñandejára Espíritu ñane mbo'e va'ekue rupínte uvei ha ñamombe'u ko'ã mba'e pe Espíritu Santo rehegua ñe'ẽme.</verse>
				<verse number="14">Pe Tupã Ñandejára Espíritu oguereko'ỹva katu ndoikuaái umi mba'e Tupã Ñandejára Espíritu reheguáva, ha výro rei ichupe kuéra. Ha ndaikatúi oikuaa, umi mba'e jaikuaágui Espíritu Santo rupi mante.</verse>
				<verse number="15">Pe oguerekóva pe Espíritu Santo katu oikuaa opa mba'e, ha avave nontendéi ichupe.</verse>
				<verse number="16">Pe Tupã Ñandejára Kuatiañe'ẽ niko he'i: “¿Máva piko oikuaa pe Ñandejára py'apy? ¿Máva piko ikatu ombo'e Tupã Ñandejárape?” Ñande katu jareko pe Cristo py'apy.</verse>
			</chapter>
			<chapter number="3">
				<verse number="1">Upéicharamo jepe, che ryvy kuéra, che ndaikatúi va'ekue añe'ẽ peẽme umi oguerekóvapeicha pe Espíritu Santo, añe'ẽ mante va'ekue peẽme umi oikóva yvypóra rekópeicha uvei, mitã kuéra Cristo reheguávapeicha.</verse>
				<verse number="2">Pombo'e va'ekue umi mba'e hasy'ỹvéva rehe oje'uka háicha kamby mitã michĩme, ndaikatúigui upéramo pe'u pe kakuaa ho'úva, ha ko'ãga peve ndaikatúi gueteri,</verse>
				<verse number="3">peikógui gueteri yvypóra kuéra rekópe. Oĩ pype pende apytépe celos, jeikovai ha juavy, ¿piko ndapeikói nga'u yvypóra rekópe ha pejapo umi ha'e kuéra ojapóva?</verse>
				<verse number="4">Oime ramo pende apytépe he'íva: “Che Pablo rehegua”, ha ambue katu “Che Apolos rehegua”, peiko yvypóra kuéra oiko háicha.</verse>
				<verse number="5">¿Mba'e piko aipóramo Pablo? ¿Ha Apolos piko mba'e? Tupã Ñandejára rembiguáinte, ore kuéra rupi peẽ pejerovia va'ekue Ñandejára rehe, ha upéva avei Ñandejára ome'ẽ haguéicha oréve peteĩ teĩme ore rembiaporã.</verse>
				<verse number="6">Che añotỹ va'ekue, Apolos omohe'õ pe ñemitỹngue, Tupã Ñandejára katu omongakuaa.</verse>
				<verse number="7">Upéicha rupi pe oñemitỹva terã pe omohe'õva ndaha'éi mba'eve, Tupã Ñandejára nte, upe omongakuaáva.</verse>
				<verse number="8">Pe oñemitỹva ha pe omohe'õva niko peteĩchante, upéicharamo jepe, peteĩ teĩme oñeme'ẽ vaerã pe hembiapokue repy.</verse>
				<verse number="9">Ore niko Tupã Ñandejárape irũ hembiapópe, peẽ katu Tupã Ñandejára kóga, Tupã Ñandejára róga avei niko peẽ.</verse>
				<verse number="10">Che niko hína pe óga apoháraicha, oikuaáva hembiapo, Tupã Ñandejára che mbo'e haguéicha imborayhu rupi, amoĩ pe óga rendaguã, ambue katu omopu'ã hi'ári; toma'énte peteĩ teĩ mba'éichapa omopu'ã ohóvo.</verse>
				<verse number="11">Avave ndaikatúigui omoĩ ambue cimiento upe oñemoĩmavagui, ha upe cimiento niko Jesucristo ete voi;</verse>
				<verse number="12">ha oime ramo omopu'ãva hi'ári óro, plata terã ita hepýva, yvyra, togue piru, kapi'i,</verse>
				<verse number="13">peteĩ teĩ rembiapokue ojekuaa vaerã pe juicio árape; tata rupi ojekuaauka vaerã mba'eichaguápa pe peteĩ teĩ rembiapokue, pe tata oikuaauka vaerã.</verse>
				<verse number="14">Pe óga rendaguã ári ojogapo va'ekue rembiapokue opyta ramo, oñeme'ẽ vaerã ichupe pe hembiapokue repy.</verse>
				<verse number="15">Okái ramo pe hembiapokue katu, oñehundipa vaerã ichugui, upéicharamo jepe ha'e ojesalva vaerã ku tata rupi ohasa ramoguáicha.</verse>
				<verse number="16">¿Ndapeikuaái piko peẽ Tupã Ñandejára tupaoha, ha Tupã Ñandejára Espíritu oiha pende pype?</verse>
				<verse number="17">Oime ramo ombyaíva pe Tupã Ñandejára tupao, Tupã Ñandejára ombyai vaerã upévape, imarangatúgui pe Tupã Ñandejára tupao, ha upe tupao niko peẽ voi.</verse>
				<verse number="18">Aníke avave oñembotavy ojupe. Oime ramo pende apytépe oimo'ãva iñaranduha yvypóra kuéra arandúpe, tojerereko ojupe oikuaa'ỹva ramo guáicha mba'eve, iñarandu haguã añete.</verse>
				<verse number="19">Ko yvy arigua arandu výro reígui Tupã Ñandejára renondépe. Tupã Ñandejára Kuatiañe'ẽ Marangatúpe he'i háicha: “Tupã Ñandejára oity umi iñarandúvape ikatupyryve ramo jepe.”</verse>
				<verse number="20">He'i avei: “Ñandejára oikuaa umi iñarandúva py'apypegua mba'eveha.”</verse>
				<verse number="21">Upéva rehe, ke ani avave ojererovu yvypóra rehe, pene mba'epágui opa mba'e.</verse>
				<verse number="22">Taha'e Pablo, taha'e Apolos, taha'e Pedro, taha'e ko mundo, taha'e pe tekovete, taha'e mano, taha'e pe ára ko'ãgagua, terã pe ára ou vaerã, pene mba'epa,</verse>
				<verse number="23">ha peẽ katu Cristo mba'e, ha Cristo Tupã Ñandejára mba'e.</verse>
			</chapter>
			<chapter number="4">
				<verse number="1">Upéva rehe rojerereko vaerã Cristo rembijokuáinte ramo, roporombo'e haguã upe oikuaauka va'ekue rehe oréve Tupã Ñandejára.</verse>
				<verse number="2">Ha umi tembijokuái tekotevẽ ohechauka ikatuha ojejerovia hese kuéra.</verse>
				<verse number="3">Chéve mba'evete upe peẽ ikatúva peje che rehe, terã ambue yvypóra kuéra ikatúva he'i che rehe; che jepe voi ndajejuzgái che jupe;</verse>
				<verse number="4">ha upéicha nañandúi ramo jepe mba'eve ivaíva che py'apýpe, nda'éi oĩ'ỹne haguã che rehe hekope'ỹguáva. Ñandejára niko upe che juzgáva.</verse>
				<verse number="5">Upéva rehe, peha'arõ tou Ñandejára ha tomohesakãmba pe oñemíva hína pytũnguýpe ha ani peje mba'eve hi'ára guahẽ mboyve. Ñandejára ohechauka vaerã pe peteĩ teĩ py'apýpe oĩva ha upépe ae Tupã Ñandejára ome'ẽ vaerã peteĩ teĩme pe hekopeteguáva.</verse>
				<verse number="6">Che ryvy kuéra, ha'e niko peẽme ko'ã mba'e che rehe ha Apolos rehe, pohayhúgui, upe ore rehe pehecháva rehe peiko kuaa haguã pe Kuatiañe'ẽ Marangatúpe he'i háicha, ani haguã avave ojererovu oñemoĩvo peteĩ ndive ha ambuépe katu ndojapói mba'evéramo.</verse>
				<verse number="7">¿Máva piko ne momba'eguasuve ndéve ambue kuérapegui? ¿Mba'e piko rereko Tupã Ñandejára ome'ẽ'ỹ va'ekue ndéve? Ha ha'e ome'ẽ rire ndéve, ¿piko mba'e rehe rejererovu pe rerekóva rehe rereko ramoguáicha nde jeheguínte?</verse>
				<verse number="8">Ko'ãga pene ryvatãma, perekóma heta mba'e, mburuvicha guasúichama peẽ, napeikotevẽvéima ore rehe. Ha mba'éichatamo ra'e upéicha ra'e añete ore avei mburuvicha guasu haguã penendive.</verse>
				<verse number="9">Ñemo'ã niko ore apóstol kuérape Tupã Ñandejára ore mbotapykueha umi ojejukátavapeicha, roiko techapyrãicha opavavépe, ángel kuéra ha yvypóra kuérape.</verse>
				<verse number="10">Ore roiko ivýrova ramo Cristo rayhupápe, peẽ katu peiko umi iñarandúvaicha. Ore ore kangy, peẽ katu pene mbarete, peẽ mba'eguasu, ore katu mba'eve.</verse>
				<verse number="11">Ko'ãga peve ore ñembyahýi, ore yuhéi, ore opívo, rojehovapete, nda ore róga teéi,</verse>
				<verse number="12">ore kane'õ romba'apo rehe ore pópe, rojeja'o ha ore katu roñe'ẽ porã, rojepersegui ha rogueropu'aka.</verse>
				<verse number="13">Oñeñe'ẽ vai ore rehe, ore katu roporohekombo'e mborayhu pópe, rojerereko yty ramo, yvypóra kuéra mba'e rembyre ky'akuéicha ko'ãgaite peve.</verse>
				<verse number="14">Ndaha'éi pomotĩ haguã ha'éva peẽme ko'ã mba'e, pohekombo'e haguãnte, che ra'y kuéra ahayhúvapeicha.</verse>
				<verse number="15">Ikatu ramo jepe pereko diez mil pene mbo'éva umi mba'e Cristo reheguáva rehe, peteĩnte pende ru. Che niko hína upe pende ru pende jeroviápe Cristo Jesús rehe, aikuaaukápype peẽme pe ñe'ẽ salvación rehegua.</verse>
				<verse number="16">Upéva rehe ajerure peẽme peiko haguã pe che aiko háicha.</verse>
				<verse number="17">Upéva rehe amondo pene rendápe Timotéope, che ra'y ahayhúva ha ikatúva rehe jajerovia Ñandejára renondépe, ha'e pene momandu'áta che rapykuere Cristo Jesús ndive guarã rehe, mba'éichapa aporombo'e opárupi peteĩ teĩ umi iglésiape.</verse>
				<verse number="18">Oime peẽ kuérava ojererovúva, oimo'ãgui ndaha mo'ãveimaha pene rendápe;</verse>
				<verse number="19">opáichavo, aha'arõ voiete aha pene rendápe Ñandejára oipota ramo, ha aikuaáta ndaha'éi umi ojererovúva ñe'ẽ, pe ha'e kuéra ikatúva ojapónte uvei.</verse>
				<verse number="20">Pe Tupã Ñandejára reino ndaha'éigui ñe'ẽ heta rei, pu'akánte katu.</verse>
				<verse number="21">¿Mba'épa peipota? ¿Peipotápa aha peẽme yvyra reheve, terãpa mborayhu ha pochy'ỹ reheve?</verse>
			</chapter>
			<chapter number="5">
				<verse number="1">Ojekuaa niko peteĩ peẽva oguerekoha isy angápe, upéva niko mba'e ivaipa jepéva oñehendu'ỹva umi Tupã Ñandejára rehegua'ỹva apytépe jepe.</verse>
				<verse number="2">¡Ha hi'arietegua peẽ pejererovu, peñemba'embyasy uvei rangue! Upe ojapo va'ekue upéicha oñemosẽ vaerã pende apytégui.</verse>
				<verse number="3">Naiméi ramo jepe upépe penendive che retépe, aime penendive che espíritupe ha ajuzgáma upe ojapo va'ekuépe upe pecado aime ramoguáicha upépe.</verse>
				<verse number="4">Peñembyaty Ñandejára Jesucristo rérape, ha che aiméta che espíritupe penendive, ha Ñandejára Jesucristo autoridad rupi,</verse>
				<verse number="5">pe hembiapo vai va'ekue toñeme'ẽ Satanáspe oñembyai haguã ho'ópe ha tojesalva hi'ánga Ñandejára Jesucristo ou ha'ára.</verse>
				<verse number="6">Ani pejererovu pe pejapóva peína rehe. ¿Ndapeikuaái piko ku ñe'ẽ he'íva: “Levadura michĩmí ombovupa pe masa”?</verse>
				<verse number="7">Peñemopotĩ aipóramo pe levadura tujágui, toiko pende hegui masa pyahu, ilevadura'ỹva, upéva voi niko peẽ. Pe ñande Pascua Cristo voi niko ojejukaukáma va'ekue ñande rayhupápe.</verse>
				<verse number="8">Upéva rehe ñamboarete vaerã ñande Pascua tovamokõi'ỹ reheve ha añetehápe, pe pan ilevadura'ỹvaicha; ha ani ñamboarete ñaña ha ky'a rehevétei ku levadura tujakuéicha.</verse>
				<verse number="9">Ha'e va'ekue niko peẽme che kuatiañe'ẽme ani haguã pejehe'a umi ojoguerekóva menda'ỹ rehe ndive.</verse>
				<verse number="10">Nda'éi niko peẽme upéva pejehe'a'ỹ haguã opaite yvypóra kuéra heko ky'áva, terã ojupe kuéra guarãnteséva, terã mondaha terã ta'anga omomba'eguasúva rehe, upéichataramo niko tekotevẽta pesẽte ko múndogui.</verse>
				<verse number="11">Ha'ese va'ekue uvei peẽme oime ramo he'íva ojehe hermanoha, ha heko ky'a terã ojupe guarãnteséva, omomba'eguasúva ta'anga terã ijurumby'ỹiva ika'u terã imondáva, ani haguã pekarúnte jepe umichagua ndive.</verse>
				<verse number="12">Che ndarekói mba'érehepa ajuzga haguã umi Ñandejára rehegua'ỹvape, Tupã Ñandejára ojuzga vaerã ichupe kuéra. Umi pende reheguávape peẽ pejuzga vaerã. Upéva rehe, pemosẽ pende apytégui upe tekove vaípe.</verse>
				<verse number="13"></verse>
			</chapter>
			<chapter number="6">
				<verse number="1">Oime ramo peẽ kuérava ojuavýva hapicha ndive, ¿piko mba'éicha rupi oho ojerure justicia pecador kuérava renondépe, oho rangue umi Tupã Ñandejára reheguáva rendápe?</verse>
				<verse number="2">¿Terã piko ndapeikuaái umi Tupã Ñandejára rehegua kuérava ojuzga va'erãha yvypóra kuérape? Ha peẽ pejuzgáta ramo yvypóra kuérape, ¿piko ndaikatu mo'ãi nga'u pejuzga ko'ã mba'e michĩva?</verse>
				<verse number="3">¿Ndapeikuaái piko jajuzga va'erãha ángel kuérape jepe? ¿Ha piko mba'égui ani chéne ko'ã mba'e yvy arigua?</verse>
				<verse number="4">Oime ramo peẽva ojuavýva umi mba'e ko yvy ariguáva rehe, ¿piko pemoĩ juez ramo umi iglésia pegua'ỹvape?</verse>
				<verse number="5">Kóva ha'e peẽme petĩ haguã. ¿Ndaipóri piko pende apytépe peteĩnte jepe ikatúva ombohovake umi pende apytépe ojuavývape?</verse>
				<verse number="6">¿Tekotevẽ piko hermano kuéra oñodemanda umi juez Jesús rehe ojerovia'ỹva renondépe?</verse>
				<verse number="7">Mba'e nde vaívama voi niko pe peẽ pejuavy oñondive kuéra. ¿Mba'érehe piko naperokirirĩnte uvei pe hekopegua'ỹva? ¿Mba'érehe piko ndapehejái uvei tojepe'a rei pende hegui?</verse>
				<verse number="8">Upéva rangue katu peẽ voi pejapo pe hekopegua'ỹva ha pemonda, ha upéva pene hermano kuéra teépe.</verse>
				<verse number="9">¿Ndapeikuaái piko peẽ umi hekope'ỹ oikóva ndoike mo'ãiha Tupã Ñandejára réinope? Aníke pejejavy, umi oporoguerekóva menda'ỹ rehe, terã ta'anga omomba'eguasúva, terã omendáva ha oikóva ambue ndive, terã kuimba'e oguerekóva hapicha kuimba'épe,</verse>
				<verse number="10">terã omondáva, terã umi ojupe guarãnte oipotapáva, terã ika'úva, terã ijurumby'ỹiva, terã mondaha kuéra, mavavéva umichagua ndoike mo'ãi Tupã Ñandejára réinope.</verse>
				<verse number="11">Ha oime peẽva upéicha guaréva, opáichavo, peñemopotĩmbáma va'ekue, Tupã Ñandejára mba'éma peẽ, ha peñembohekopotĩma Ñandejára Jesucristo rérape Tupã Ñandejára Espíritu rupi.</verse>
				<verse number="12">Opa mba'e niko ikatu ajapo, opáichavo, nda opa mba'éi iporã. Opa mba'e niko ikatu ajapo, opáichavo, che ndaikói chéne mba'eve rembiguái ramo.</verse>
				<verse number="13">Añete niko pe oje'éva, pe tembi'u ñande py'ápe guarãha ha pe ñande py'a tembi'úpe guarãha; opáichavo, Tupã Ñandejára ombyai vaerã mokõivévape. Pe ñande rete ndaha'éi teko ky'arã, Ñandejára peguarãnte, ha Ñandejára ñande rete peguarã.</verse>
				<verse number="14">Pe Tupã Ñandejára omoingove jevy haguéicha Ñandejára Jesucrístope omanóva apytégui, ñandéve avei ñane moingove jevy vaerã ipu'aka rupi.</verse>
				<verse number="15">¿Ndapeikuaái piko peẽ pe pende rete Cristo rete reheguaha? ¿Aipe'áta piko aipóramo pe Cristo rete reheguáva ha amopeteĩ kuña reko vai rete rehe? ¡Mba'evéicharamo!</verse>
				<verse number="16">¿Terã piko peẽ ndapeikuaái pe kuimba'e oñemopeteĩvo pe kuña reko vai ndive, mokõivégui oikoha peteĩ tete añóicha? Pe Ñandejára Kuatiañe'ẽme niko he'i: “Mokõivévagui oiko vaerã peteĩ añó.”</verse>
				<verse number="17">Pe oñemopeteĩva Ñandejára ndive katu mokõivévagui oiko peteĩ añó hi'ángape.</verse>
				<verse number="18">Pejehuíke aipóramo pe teko ky'águi. Oime haichagua pecado pe máva ojapóva ndojapói hete rehe, pe oikóva máva ndive menda'ỹ rehe katu, hete tee rehe opeca.</verse>
				<verse number="19">¿Ndapeikuaái piko peẽ pe pende rete pe Espíritu Santo Tupã Ñandejára ome'ẽ va'ekue peẽme tupaoha ha pe Espíritu Santo oikoha pendepype, ha peẽ ndaha'eveimaha pene mba'e tee?</verse>
				<verse number="20">Tupã Ñandejárape pende jogua va'ekue hepy rehe. Upéva rehe pemomba'eguasu vaerã Tupã Ñandejárape pende retépe ha pende espíritupe.</verse>
			</chapter>
			<chapter number="7">
				<verse number="1">Ko'ãga ha'éta peẽme umi mba'e peporandu va'ekue chéve rehe pende kuatiañe'ẽme. Iporã pe kuimba'e omenda'ỹ ramo,</verse>
				<verse number="2">opáichavo, hetágui pe teko ky'a reko, iporãve pe kuimba'e oguereko ramo hembireko tee, ha pe kuña iména tee.</verse>
				<verse number="3">Pe ména oiko vaerã hekopete pe hembireko ndive, ha upéicha avei pe tembireko iména ndive.</verse>
				<verse number="4">Pe tembireko ndaha'éi pe hete jára, iména mba'énte. Ha upéicha avei pe ména ndaha'éi pe hete jára, hembireko mba'énte.</verse>
				<verse number="5">Ani peñombotove ojupe ndaha'éi ramo peñemoĩgui peteĩ ñe'ẽme sapy'a guarã, peñembo'e haguã, ha upéi peiko jevy oñondive, anítei ndapejejokokuaáigui Satanás pene mbopeca.</verse>
				<verse number="6">Ha'e niko peẽme ko'ã mba'e che jeheguínte, ndaha'éi tembiapoukapýicha.</verse>
				<verse number="7">Che rehe ramo aipotave vaerã opavave oiko chéicha, opáichavo, Tupã Ñandejára ome'ẽ peteĩ teĩme upe ha'e ikatúva ojapo, peteĩme péicha ha ambuépe katu amóicha.</verse>
				<verse number="8">Umi omenda'ỹva ha viuda kuérape katu ha'e iporãve va'erãha opyta ramo omenda'ỹ rehe chéicha.</verse>
				<verse number="9">Ndojejokokuaái ramo katu, tomenda, iporãve omenda ramo hendypa rangue.</verse>
				<verse number="10">Umi omendávape katu ha'e, pe tembireko ani oheja iménape, ha pe ména ani oheja hembirekópe. Kóva ndaha'éi che ñe'ẽ, Ñandejára rembiapoukapýnte. Pe tembireko oheja ramo iménape katu, opyta vaerã omenda'ỹ rehe, terã oiko porã jevy vaerã iména ndive.</verse>
				<verse number="11"></verse>
				<verse number="12">Ambue kuérape katu che ha'e, ndaha'éi Ñandejára he'íva, oime ramo ñande rehegua hembireko ojerovia'ỹva Jesús rehe, ha oikose ramo hendive, ani oheja pe hembirekópe.</verse>
				<verse number="13">Ha pe kuña, iména ojerovia'ỹva Jesús rehe, ha oikose ramo hendive, ani oheja pe iménape.</verse>
				<verse number="14">Pe ména ojerovia'ỹva Jesús rehe niko oñemomarangatu pe hembireko rupi ha pe tembireko ojerovia'ỹva oñemomarangatu pe iména rupi. Upeicha'ỹ rire pe pende ra'y kuéra umi ojerovia'ỹva ra'y kuéraicha vaerã mo'ã, ko'ãga katu oñemomarangatúma.</verse>
				<verse number="15">Pe ména terã pe tembireko ojerovia'ỹva Jesús rehe ojeise ramo katuete, tojei. Upéicharamo pe ména terã pe tembireko ojeroviáva Jesús rehe ndaha'éi avave rembiguái, Tupã Ñandejára ñane renói va'ekue jaiko haguã py'aguapýpe.</verse>
				<verse number="16">¿Mamo piko reikuaa nde, tembireko, ndaikatúi chénepa resalva ne ménape, terã mamo piko reikuaa nde, ména, ndaikatúi chénepa resalva ne rembirekópe?</verse>
				<verse number="17">Opáichavo, pe máva oiko vaerã upe Tupã Ñandejára ome'ẽ haguéicha ichupe ha upe ojetopa haguéicha Tupã Ñandejára ohenói ramo guare ichupe. Upéicha ambo'e opa iglésia kuéra rupi.</verse>
				<verse number="18">Tupã Ñandejára ohenói ramo peteĩ oñecircuncida va'ekuépe, upéva opyta vaerã upéichante, ha ohenói ramo peteĩ oñecircuncida'ỹ va'ekuépe, noñecircuncidaukái vaerã.</verse>
				<verse number="19">Marave ndoikói oñecircuncidapa pe máva terãpa ahániri; pe Tupã Ñandejára rembiapoukapy katu ojejapo vaerã.</verse>
				<verse number="20">Pe máva opyta vaerã upe ojetopa haguéicha Tupã Ñandejára ohenói ramo guare ichupe.</verse>
				<verse number="21">¿Tembiguáipa ra'e nde upe reñehenói ramo? Ani rejepy'apy upéva rehe, opáichavo, ikatu ramo rejei pe tembiguái rekógui eñeha'ãmbaite.</verse>
				<verse number="22">Pe tembiguái va'ekue Ñandejára ohenói ramo ichupe na tembiguaivéima Ñandejára renondépe, ha upéicha avei, pe tembiguai'ỹ va'ekue upe oñehenói ramo, ko'ãga oiko ichugui Cristo rembiguái.</verse>
				<verse number="23">Tupã Ñandejára pende jogua va'ekue hepy rehe, ani peheja oñembojára pende rehe yvypóra.</verse>
				<verse number="24">Upéicharamo, che ryvy kuéra, pe máva topyta upe ojetopa haguéicha Tupã Ñandejára ohenói ramo ichupe.</verse>
				<verse number="25">Kuñatai kuéra omenda'ỹva peguarã katu ndarekói Ñandejára rembiapoukapy, opáichavo, chéve iporã háichante uvei ha'éta, Ñandejára che poriahuvereko hague rehe aiko haguã jeroviaha ramo.</verse>
				<verse number="26">Chéve ramo guarã niko iporãve vaerã pe kuimba'e opyta ramo omenda'ỹ rehe ipohýigui ko'ã ára jarohasáva.</verse>
				<verse number="27">Remendáva ramo, ani repoise ne rembirekógui, ha neremendáiva ramo katu, ani remendasétei.</verse>
				<verse number="28">Opáichavo, remenda ramo, ndaha'éi pecado; ha pe kuñatai omenda ramo, ndaha'éinte avei pecado. Opáichavo, umi omendáva ohasa vaerã heta jepy'apy ha chéve na hi'ãi pejepy'apy.</verse>
				<verse number="29">Che ryvy kuéra, kóva niko pe che ha'eséva: Mbykýma pe ára ñandéve, upéva rehe umi omendáva toiko omenda'ỹ ramo guáicha,</verse>
				<verse number="30">umi ojahe'óva ojahe'o'ỹ ramo guáicha, umi ovy'áva ovy'a'ỹ ramo guáicha ha umi omba'ejoguáva opyta'ỹta ramo guáicha upe ojogua va'ekue reheve.</verse>
				<verse number="31">Umi oiporúva mba'e ko yvy arigua, oiporu'ỹ ramo guáicha; ko'ã yvy arigua ohaságui ohóvo.</verse>
				<verse number="32">Ndaipotái pene angekói. Pe omenda'ỹva niko oñangareko umi mba'e Ñandejára mba'éva rehe ha mba'éichapa ombohorýta ichupe rehe;</verse>
				<verse number="33">pe omendáva katu, ojepy'apy umi mba'e ko yvy arigua rehe ha mba'éichapa ombohorýta hembirekópe rehe.</verse>
				<verse number="34">Pe kuña omendáva oikoe avei pe omenda'ỹvagui. Pe omenda'ỹva oñangareko umi mba'e Ñandejára mba'éva rehe, ha imarangatu haguã rehe hete ha ijespíritupe; pe omendáva katu ojepy'apy umi mba'e ko yvy ariguáva rehe ha mba'éichapa ikatúne ombohory iménape rehe.</verse>
				<verse number="35">Ha'e niko peẽme ko'ã mba'e iporãtagui peẽmente, ndaha'éi poñapytĩ haguã, peiko haguã uvei hekopete Ñandejára rembiapópe py'apeteĩ reheve.</verse>
				<verse number="36">Ha oime ramo oimo'ãva iporãvetaha omenda ramo tajýra, ityarõguima ohóvo, ha tekotevẽta ramo upéicha, tojapo upe iporãve háicha ichupe, tomomenda, upéva ndaha'éi pecado.</verse>
				<verse number="37">Pe ojepy'amongeta porãva, ha ikatu ramo jepe ojapo pe ha'e ojaposéva, iporãve ramo ichupe nomomendái ramo tajýra, ojapo porãnte avei.</verse>
				<verse number="38">Ha upéicha, pe omomendáva ojapo porã, ha pe omomenda'ỹva ojapo porãve.</verse>
				<verse number="39">Pe kuña omendáva oñeñapytĩ pe imenda rupi pe iména oikove aja; pe iména omano ramo katu ikatu omenda jevy omendaséva rehe, ha'éma guive peteĩ Jesús rehe ojeroviáva rehe.</verse>
				<verse number="40">Opáichavo, chéve ramo guarã iporãve vaerã ichupe nomendavéi ramo, ha hi'a niko chéve che arekoha avei pe Tupã Ñandejára Espíritu.</verse>
			</chapter>
			<chapter number="8">
				<verse number="1">Ha ko'ãga ñañe'ẽta pe tembi'u ta'anga rérape ojejapóva rehe. Opavave niko jaikuaáma añete ko'ã mba'e, opáichavo, pe tembikuaa oporombovu, pe mborayhu katu oporomopu'ã.</verse>
				<verse number="2">Oime ramo oimo'ãva oikuaamaha opa mba'e, ne'ĩra gueteri oikuaa mba'eve oikuaa vaerã háicha.</verse>
				<verse number="3">Oime ramo ohayhúva Tupã Ñandejárape katu, Tupã Ñandejára oikuaa upévape.</verse>
				<verse number="4">Ha pe tembi'u oje'úva ta'anga rérape katu, jaikuaa pe ta'anga ndaha'eiha mba'eve añetegua, ha Tupã Ñandejára peteĩ añonteha.</verse>
				<verse number="5">Ha oĩ ramo jepe oñemombohérava tupã yvágape terã yvýpe, oĩ háicha heta oñemombohérava tupã, ha Ñandejára,</verse>
				<verse number="6">ñandéve guarã Tupã ñande Ru peteĩ añónte. Pe ñande Ru ojapo va'ekue opaite mba'e, ha ñande jaikove ichupe guarã. Oĩ avei peteĩnte Ñandejára, Jesucristo, ha ha'e rupi oiko opa mba'e, ha ñande kuéra avei.</verse>
				<verse number="7">Opáichavo, nda opavavéi oikuaa ko'ã mba'e. Oime umi ojepokuaa va'ekue ta'anga rehe ho'úva gueteri pe tembi'u ojejapo va'ekue ta'anga rérape, ha oñeñandu oñemongy'a ramo guáicha ipy'apy kangýgui gueteri.</verse>
				<verse number="8">Ndaha'éi tembi'u ja'úva rehe Tupã Ñandejára ñande rerohorýtava, ha na ñane porãve mo'ãi jakaru hague rehe, terã na ñande vaive mo'ãi ndajakarúi hague rehe.</verse>
				<verse number="9">Opáichavo, peñeñangareko anítei pe ikatúva rehe pejapo pemoñepysanga umi ikangývape ijeroviápe.</verse>
				<verse number="10">Ja'énte niko, nde reikuaáva umi mba'e reguapy ramo rekaru haguã ta'anga kuéra rógape, ha peteĩ nde rapicha ikangýva ijeroviápe nde recha ramo upépe, ikatukuaa avei oñemoĩ ho'u pe tembi'u ta'anga rérape ojejapo va'ekue.</verse>
				<verse number="11">Ha upéicha umi mba'e nde reikuaáva rehe, oñembyai pe nde ryvy ikangýva, Cristo omano va'ekue rehe avei.</verse>
				<verse number="12">Ha upéicha pehungávo pe pende ryvy kuéra py'apy kangy, pepeca, ndaha'éi hese kuéra añó, pepeca Cristo rehe avei.</verse>
				<verse number="13">Upéva rehe, che ambopecáta ramo che ryvýpe upe ha'úva rehe, araka'eve nda'úi chéne so'o, ani haguã ambopeca ichupe.</verse>
			</chapter>
			<chapter number="9">
				<verse number="1">¿Oimépa ikatu'ỹva ajapo? ¿Ndaha'éipa che apóstol? ¿Ndahecháipa raka'e Ñandejára Jesucrístope? ¿Nda chéipa aikuaauka raka'e peẽme Ñandejárape?</verse>
				<verse number="2">Ambue kuéra peguarã che ndaha'éi ramo apóstol, peẽme guarã ha'e, peẽ pejeroviáva Ñandejára rehe pehechauka che apostolha.</verse>
				<verse number="3">Kóicha añe'ẽ umi che rehe oñe'ẽvape:</verse>
				<verse number="4">¿Ndaikatúipa ore rokaru terã roy'u?</verse>
				<verse number="5">¿Ndaikatúipa rogueraha orendive ore rembireko Jesús rehe ojeroviáva, umi apóstol ambue kuéra ha Ñandejára Jesús ryvy kuéra, ha Pedro ojapo háicha?</verse>
				<verse number="6">¿Terã piko Bernabé ha che añoite ndaikatúi ropoi ore rembiapógui romoherakuã haguã pe evangelio?</verse>
				<verse number="7">¿Oime piko soldado okarúva iplata teégui oservi aja? ¿Máva piko oñotỹ parral ha ndo'úi pe hi'akuégui? ¿Máva piko omongakuaa hymba ha nokamby'úi?</verse>
				<verse number="8">¿Ha'épa ko'ã mba'e che jehegui reínte, nde'íripa avei upéicha pe Moisés ley?</verse>
				<verse number="9">Pe Moisés léype voi niko he'i: “Ani rejuru jokua pe guéi ojeporúva ojejykýi haguã pe koga'a.” ¿He'i piko Tupã Ñandejára upéva ojepy'apýgui guéi rehe,</verse>
				<verse number="10">terãpa ore rehe he'i? Ore rehe guarã oñemoĩ va'ekue ko ñe'ẽ kuatia rehe, pe oaráva ha pe ojykýiva pe kóga ra'ỹi omba'apo oha'arõgui ohupitýne haguã pe iñemitỹngue'a.</verse>
				<verse number="11">Ore roñotỹ ramo pendepype umi mba'e espíritu reheguáva, ¿piko ndaikatu mo'ãi rohupity pende hegui mba'e yvy ariguáva?</verse>
				<verse number="12">Ha peẽ pehechakuaa ramo hemikotevẽme ambue kuérape, ¿piko orévema katu ani chéne? Opáichavo, rojejoko ha ndoroiporúi ija ramo jepe oréve ha rohasa asy uvei kirirĩháme, ani haguã avave oguereko oñe'ẽ vai haguã pe Cristo evangelio rehe.</verse>
				<verse number="13">¿Ndapeikuaái piko umi omba'apóva tupaópe, okaruha pe tupao peguágui, ha umi omba'apóva pe altárpe okaruha pe altar peguágui?</verse>
				<verse number="14">Upéicha avei, he'i Ñandejára umi omoherakuãva pe evangelio, pe hembiapokue repy imba'eha.</verse>
				<verse number="15">Opáichavo, che araka'eve ndajapói va'ekue upéicha pende apytépe, ha nda'éi ko'ã mba'e ojejapo haguã che rehe upéicha. ¡Iporãve vaerã chéve amano ramo, oje'e rangue che rehe amoherakuãha pe evangelio hepy rehe!</verse>
				<verse number="16">Che ndarekói mba'érehepa ajererovu haguã amoherakuã hague rehe pe evangelio, amoherakuã vaerã voíguinte. ¡Angái anga che namoherakuãi ramo!</verse>
				<verse number="17">Upéva rehe, amoherakuã ramo amoherakuãségui oñeme'ẽ vaerã chéve che rembiapokue repy. Ha amoherakuã ramo amoherakuãse'ỹme jepe, upevarã voi ajejokuái va'ekue.</verse>
				<verse number="18">Ha pe che ahupitýva niko pe vy'a ome'ẽva chéve amoherakuã rehe hepy'ỹ rehe pe evangelio, aiporu'ỹ rehe upe chéve ijáva aiporu.</verse>
				<verse number="19">Ha naiméi ramo jepe avave poguýpe, aiko opavave rembiguái ramo, ahupity haguã hetavépe Cristo peguarã.</verse>
				<verse number="20">Ha upéicha rupi aime ramo Israelita kuéra apytépe aiko Israelítava ramo, ahupity haguã ichupe kuéra, ha'e kuéra oikógui Moisés léype, añemoĩ upe léype ahupity haguã ichupe kuéra; naiméi ramo jepe che pe léype.</verse>
				<verse number="21">Ha upéicha avei, ahupity haguã umi Israelita'ỹvape, ndoikóĩva Moisés léype, aiko ha'e kuérava ramo, aime ramo jepe añete Tupã Ñandejára léype, aikógui Cristo léype.</verse>
				<verse number="22">Aime ramo umi ikangýva ijeroviápe ndive, aiko ikangýva ramo, ahupity haguã avei ichupe kuéra. Opavavépe aiko ha'e kuéraicha, jahechápa ndahupitýi peteĩvapente jepe.</verse>
				<verse number="23">Ajapo opa ko'ã mba'e pe evangelio rehehápe, ahupityka haguã che rapicha kuérape avei.</verse>
				<verse number="24">Peikuaa niko peẽ pe carrera oñaníva, opavave oñani ramo jepe, peteĩnte ohupityha pe premio. Peñaníkena pehupity haguãicha pe premio.</verse>
				<verse number="25">Ha opa umi umícha oñeha'ãva, ojejoko heta mba'égui, ha ha'e kuéra ojapo upéicha ohupity haguã premio ramo peteĩ corona yvyra rogueguigua voi ipirupáva, ñande katu ñañeha'ã jahupity haguã peteĩ premio tapia guarãva.</verse>
				<verse number="26">Upéva rehe che nañani reíri, ha nañorairõi ku yvytu oinupãvaicha.</verse>
				<verse number="27">Upéva rangue areko pohýi che rete ha añangareko mbarete hese anítei che añemoñe'ẽ rire ambue kuérape aju añemboyke.</verse>
			</chapter>
			<chapter number="10">
				<verse number="1">Che ryvy kuéra, ñane mandu'a vaerã ñande ru ypykuéra oĩmba hague pe araiguýpe, ha ohasapa hague hikuái yvy rupi pe Mar Rojo mbyte rupi.</verse>
				<verse number="2">Ha opavave ha'e kuéra Moisés ndive ojebautiza hague pe arai ha pe márpe,</verse>
				<verse number="3">opavave ha'e kuéra ho'u va'ekue pe tembi'u yvága pegua Tupã Ñandejára ome'ẽ va'ekue ichupe kuéra,</verse>
				<verse number="4">ha hoy'u va'ekue pe ý Tupã Ñandejára ome'ẽ va'ekuégui ichupe kuéra, hoy'úgui pe ý osẽ va'ekue pe ita omoirũ va'ekue ichupe kuéragui, ha upe ita niko Cristo voi va'ekue.</verse>
				<verse number="5">Upéicharamo jepe, hetave ha'e kuérava rehe Tupã Ñandejára ipochy va'ekue ha upéva rehe umíva retekue opyta ojepyso pe ñúme.</verse>
				<verse number="6">Ha ko'ã mba'e ojehu va'ekue techaukarã ñandéve, ani haguã jaipota mba'e vai, ha'e kuéra oipota haguéicha,</verse>
				<verse number="7">terã pemomba'eguasu ta'angápe, ha'e kuérava ojapo haguéicha, he'i háicha Tupã Ñandejára Kuatiañe'ẽme: “Oguapy hikuái okaru ha oka'u ha upéi katu opu'ã ovy'a joa.”</verse>
				<verse number="8">Kuña terã kuimba'e ndoiko va'erãi iména terã hembireko tee'ỹ ndive ha'e kuérava ojapo haguéicha ha omano hikuái veintitrés mil peteĩ árapete.</verse>
				<verse number="9">Nañambopochy va'erãi Ñandejárape, ha'e kuérava ombopochy haguéicha ha omano hikuái pe mbói jesu'ukuégui.</verse>
				<verse number="10">Ani pejequeja ha'e kuérava ojequeja haguéicha, ha heta omano hikuái upéva rehe pe ángel ijukávo kuéra ou va'ekue po rupi.</verse>
				<verse number="11">Ha ko'ã mba'e ojehu va'ekue ñande ypy kuérape, techaukaha ramo ñandéve ha oñemoĩ Kuatiañe'ẽ Marangatúpe ñane momarandu haguã ñande jahupitývape ko'ã ára paha.</verse>
				<verse number="12">Upéva rehe, pe oimo'ãva oĩ hatãha oñeñangareko vaerã anítei ho'a.</verse>
				<verse number="13">Umi jepy'ara'ã oúva pende ári ou avei opavave yvypóra ári. Peẽ pejeroviakuaa Tupã Ñandejára rehe, ha'e ndoheja va'erãi ojehu peẽme mba'eve ikatu'ỹ vaerã peropu'aka. Upéva rangue, pejepy'ara'ã vove Tupã Ñandejára pene pytyvõ vaerã peropu'aka haguã, ha ome'ẽ vaerã peẽme mba'éichapa pesẽ haguã ha ikatu haguã peropu'aka.</verse>
				<verse number="14">Upéva reheke, che ryvy kuéra ahayhúva, pejei pe ta'anga ñemomba'eguasúgui.</verse>
				<verse number="15">Iñarandúvapeicha añe'ẽ peẽme ha peẽ voi niko katu peje py'amongeta ko ha'éva peẽme rehe.</verse>
				<verse number="16">Ñamboy'úramo pe copa jehovasapyre ñame'ẽvo las gracias Ñandejárape, ñañemopeteĩ Cristo ndive huguy rupi; ha ja'u ramo pe pan ñamboja'óva, ñañemopeteĩ Cristo ndive hete rupi.</verse>
				<verse number="17">Ñande reta ramo jepe, opavave ja'u pe pan peteĩntevagui ñande kuéra peteĩ tete añóntegui.</verse>
				<verse number="18">Pema'ẽ umi Israel retãygua kuérava rehe; umi ho'úva umi animal ro'o oñekuave'ẽ va'ekuégui Tupã Ñandejárape, ipeteĩ oñondive kuéra umi mba'e oñekuave'ẽva pe altárpe rupi.</verse>
				<verse number="19">Nda'éi niko mba'eha pe ta'anga, terã pe so'o ta'angápe oñekuave'ẽ va'ekue iporãveha ambue so'o kuéragui,</verse>
				<verse number="20">ha'e uvei umi ta'angápe oikuave'ẽva oikuave'ẽha añáme ha nda Tupã Ñandejára pei, ha ndaipotái peẽ pereko mba'eve mba'epochy ndive.</verse>
				<verse number="21">Ndaikatúi pe'u pe Ñandejára cópagui ha mba'epochy cópagui avei, ndaikatúi pekaru pe Ñandejára mesápe ha mba'epochy mesápe avei.</verse>
				<verse number="22">¿Terãpa ñambopochyse Ñandejárape? ¿Ñane mbaretevépa ichugui?</verse>
				<verse number="23">Ikatu niko añete jajapo opa mba'e, nda opa mba'éinte niko iporã. Opa mba'e ikatu jajapo, nda opa mba'éinte ojapo porã ñande rehe.</verse>
				<verse number="24">Jaheka vaerã pe iporã vaerã ñande rapichápe, ha ani ñande jupe guarã añónte.</verse>
				<verse number="25">Opa oñevendévagui so'ohápe pe'u peporandu'ỹ rehe mba'eve pene conciencia rehehápe,</verse>
				<verse number="26">Ñandejára mba'égui ko yvy ha opa ipype oĩva.</verse>
				<verse number="27">Umi Jesús rehe ojerovia'ỹva pene convida ramo pekaru haguã, ha peẽ pehose ramo, tapeho, ha opa oñemoĩvagui peẽme pe'u haguã pe'u peporandu'ỹ rehe mba'eve pe pene conciencia rehehápe.</verse>
				<verse number="28">Oime ramo he'íva peẽme: “Ko so'o niko oñekuave'ẽ va'ekue ta'angápe”, ani pe'u, ani haguã pembyai upe pene momarandu va'ekuépe ha pe iconciencia rehehápe.</verse>
				<verse number="29">Che niko ha'e kóva pe nde rapicha conciencia rehehápe, ndaha'éi ne conciencia rehe. “¿Mba'érehe piko che ajejokóta pe máva conciencia rehehápe?</verse>
				<verse number="30">Che ame'ẽ ramo las gracias Tupã Ñandejárape pe ha'úva rehe, ¿piko mba'e oguereko avave he'i vaerã pe ha'úva rehe?”</verse>
				<verse number="31">Pekaru ramo, terã pey'u ramo, terã oimeraẽva mba'e pejapóva, pejapopa pemomba'eguasu haguã Tupã Ñandejárape.</verse>
				<verse number="32">Ani pemoñepysanga avavépe taha'e Israelita kuérape, terã Israelita'ỹvape, terã Tupã Ñandejára iglésiape.</verse>
				<verse number="33">Che avei opa mba'épe ambojerovia háicha opavavépe, ha ndahekái upe chévente iporã vaerã, upe hetavépe iporã vaerã uvei, ikatu haguã ojesalva.</verse>
			</chapter>
			<chapter number="11">
				<verse number="1">Peiko chéicha, che aiko háicha Cristo oiko haguéicha.</verse>
				<verse number="2">Che ryvy kuéra, pejapo porã niko pene mandu'ávo che rehe ha pejapóvo upe pombo'e haguéicha.</verse>
				<verse number="3">Opáichavo, aipota peikuaa Cristoha pe kuimba'e akã, ha pe kuimba'e pe kuña akã, Tupã Ñandejára háicha Cristo akã.</verse>
				<verse number="4">Pe kuimba'e oñembo'e terã oñemoñe'ẽ ramo pe Tupã Ñandejára he'i va'ekue ichupe rehe, iñakã rehegua reheve omotĩ iñakã.</verse>
				<verse number="5">Ha pe kuña oñembo'e terã oñemoñe'ẽ ramo pe Tupã Ñandejára he'i va'ekue ichupe rehe, oñakãho'i'ỹ rehe, omotĩ iñakã ku oñemoakãperõ va'ekuéicha.</verse>
				<verse number="6">Pe kuña noñakãho'íri ramo, toikytĩ mandi pe iñakãrague. Otĩta ramo oikytĩuka terã oñemoakãperõuka haguã katu toñakãho'i.</verse>
				<verse number="7">Pe kuimba'e katu noñakãho'i va'erãi, Tupã Ñandejára joguaha rehe ha'e ha ohechauka ojehe pe Tupã Ñandejára gloria; pe kuña katu ohechauka ojehe pe kuimba'e gloria.</verse>
				<verse number="8">Tupã Ñandejára ojapo ramo pe kuimba'épe, ndojapói va'ekue ichupe pe kuñágui, pe kuñáme katu ojapo va'ekue pe kuimba'égui.</verse>
				<verse number="9">Pe kuña ojejapo va'ekue pe kuimba'e rehehápe, ndaha'éi pe kuimba'e ojejapo va'ekue pe kuña rehehápe.</verse>
				<verse number="10">Upéva rehe, pe kuña ogueraha vaerã iñakãjaho'iha ohechauka haguã oikoha iména poguýpe, umi ángel kuéra rehehápe.</verse>
				<verse number="11">Opáichavo, Ñandejára renondépe pe kuimba'e oikotevẽ pe kuña rehe, pe kuña oikotevẽ háicha pe kuimba'e rehe.</verse>
				<verse number="12">Pe kuña ojejapo haguéicha pe kuimba'égui, upéicha avei pe kuimba'e onace pe kuñágui; ha opa ko'ã mba'e ou Tupã Ñandejára gui.</verse>
				<verse number="13">Peẽ voína peje iporãpa pe kuña oñembo'e Tupã Ñandejárape oñakãho'i'ỹ rehe.</verse>
				<verse number="14">Ñande jehegui voínte niko jaikuaa ivaiha pe kuimba'e hi'avuku ramo;</verse>
				<verse number="15">pe kuña rehe katu opyta porã pe akãrague vuku oñeme'ẽgui ichupe pe áva akãhoja ramo.</verse>
				<verse number="16">Opáichavo, oime ramo oñe'ẽ joapiséva ko'ã mba'e rehe, toikuaa ore terã Tupã Ñandejára iglésia kuéra ndorojepokuaaiha upéicha.</verse>
				<verse number="17">Ko'ã mba'e ha'étavape peẽme katu, ndaikatúi ha'e pejapo porãha peína, napeñembyatýigui iporãvarã, ivaivarãnte uvei.</verse>
				<verse number="18">Tenonderã voi oje'e chéve peñembyaty ramo peẽ tupaópe pejuavyha oñondive, ha arovia upéichane haguã.</verse>
				<verse number="19">¡Oiko mante vaerã voi niko upéicha pende apytépe ikatu haguã ojekuaa mávapa añete umi hekopeguáva!</verse>
				<verse number="20">Pe peñembyaty jave peteĩ hendápe pe cena pejapóva ndaha'evéima Ñandejára mba'e,</verse>
				<verse number="21">pe pekaruha hórape oĩ oñemotenondéva ocena haguã, ha oime iñembyahýiva ha ambue katu oka'u.</verse>
				<verse number="22">¿Ndaperekói piko pende róga pekaru ha pe'u haguã? Terã ¿piko ndapejapói mba'eve ramo pe Tupã Ñandejára iglésia, ha pemotĩ umi oguereko'ỹvape mba'eve? ¿Mba'e piko ha'éta peẽme? ¿Poguerohorýta piko? ¡Ndaikatu mo'ãi poguerohory ko'ã mba'épe!</verse>
				<verse number="23">Upe che pombo'e va'ekue niko Ñandejára voi che mbo'e va'ekue chéve: Ñandejára Jesucristo oñetraiciona hague pyharépe ojapyhy va'ekue pan,</verse>
				<verse number="24">ha ome'ẽ rire las gracias Tupã Ñandejárape, oipese'ã ha he'i: “Kóina pe'u, kóva ha'e che rete pende rayhupápe oñepese'ãva. Pejapo kóva mandu'aha ramo che rehe.”</verse>
				<verse number="25">Upéicha avei, upe cena rire ojapyhy pe copa ha he'i: “Ko copa ha'e pe pacto pyahu che ruguy rupi. Pejapo kóva opa pe pemboy'u jave mandu'aha ramo che rehe.”</verse>
				<verse number="26">Ha upéicha pe'u jave ko pan ha pe'u jave pe copa peguágui, Ñandejára mano pemoherakuã ha'e ou peve.</verse>
				<verse number="27">Upéicharamo, oimeraẽva ho'úva pe pan terã pe Ñandejára cópagui hekope'ỹ, opeca Ñandejára rete ha huguy rehe.</verse>
				<verse number="28">Upéva rehe ojepy'amongeta raẽ vaerã pe máva, ha upéi katu to'u pe pan ha pe cópagui.</verse>
				<verse number="29">Ho'u ramo pe pan ha pe cópagui ohechakuaa'ỹ rehe Ñandejára reteha, ho'u ha omboy'u castigo ojupe guarã.</verse>
				<verse number="30">Upéva rehe heta oime hasýva pende apytépe ha ikangýva, ha heta omano va'ekue.</verse>
				<verse number="31">Jajepy'amongeta porã rire ñande rekovekue rehe, Ñandejára na ñande juzgái vaerã mo'ã upéicha.</verse>
				<verse number="32">Ñandejára ñande juzgávo katu ñande castiga ani haguã ñañecondena yvypóra kuéra ndive.</verse>
				<verse number="33">Upéva rehe che ryvy kuéra, peñembyaty jave Santa Cenarã, peñoha'arõ.</verse>
				<verse number="34">Ha oime ramo iñembyahýiva, tokaru hógape, ani haguã peñembyaty castigorã. Umi mba'e ambue amoĩta hendápe aguahẽ rire pene rendápe.</verse>
			</chapter>
			<chapter number="12">
				<verse number="1">Pe Espíritu Santo ome'ẽva rehegua peteĩ teĩme, oime, che ryvy kuéra, tekotevẽva peẽ peikuaa.</verse>
				<verse number="2">Peẽ niko pene mandu'a yma pejerovia mboyve Jesús rehe pejererahámi hague umi ta'anga ñe'ẽngu rapykuéri.</verse>
				<verse number="3">Upéva rehe, aipota peikuaa, pejeroviámagui peẽ hese, avave oñe'ẽva Tupã Ñandejára Espíritu rupi nde'iriha Jesús rehe “¡Maldito!” Ha avave ndaikatúi he'i “¡Jesús Ñandejára ha!” Espíritu Santo rupi mante.</verse>
				<verse number="4">Oĩ niko opaichagua me'ẽmby pe máva ikatúva ohupity, opáichavo, pe Espíritu Santo umi mba'e ome'ẽva, peteĩnte.</verse>
				<verse number="5">Oĩ opaichagua apopyrã ikatu va'erãme jajejokuái, opáichavo, peteĩnte pe Ñandejára ñande jokuáiva.</verse>
				<verse number="6">Ha oĩ opaichagua tembiapo, opáichavo, peteĩnte pe Tupã Ñandejára opa umi mba'e ojapóva ñande rupi.</verse>
				<verse number="7">Ha upéicha peteĩ teĩme oñeme'ẽ pe Espíritu Santo rembiechauka iporã haguãicha opavavépe.</verse>
				<verse number="8">Peteĩme oñeme'ẽ pe Espíritu rupi ñe'ẽ arandu, ambuépe katu ñe'ẽ mba'ekuaapa, pe Espíritu rupínte avei.</verse>
				<verse number="9">Ambuépe oñeme'ẽ jeroviapakuaa pe Espíritu rupi, ha ambuevépe katu ikatu haguã omonguera hasývape, pe Espíritu rupi avei.</verse>
				<verse number="10">Ambuépe oñeme'ẽ pe Espíritu rupi ikatu haguã ojapo milagro, ambuépe katu ikatu haguã omoherakuã Tupã Ñandejára ñe'ẽ. Ambuépe oikuaa haguã pe espíritu japu ha pe Espíritu añetéva, ambuépe oñe'ẽ haguã umi ñe'ẽ jaikuaa'ỹvape, ha ambuépe ikatu haguã oikuaauka upe oje'éva umi ñe'ẽ jaikuaa'ỹvape.</verse>
				<verse number="11">Ha opa ko'ã mba'e ojapo pe Espíritu peteĩ añónteva, ha ome'ẽva peteĩ teĩme ha'e ome'ẽse háicha.</verse>
				<verse number="12">Pe ñande rete peteĩnte háicha, ha oguereko heta hesegua, opáichavo, opa umi ñande rete rehegua, heta ramo jepe, peteĩ tete añónte, upéicha avei Cristo.</verse>
				<verse number="13">Peteĩ Espíritu añómente jajebautizapa va'ekue peteĩ tetépe, taha'e Israelita terã griego, taha'e tembiguái terã tembiguai'ỹva, opavavépe peteĩ Espíritu añóguinte ñañemboy'upa.</verse>
				<verse number="14">Pe ñande rete niko oguereko heta hesegua, ndaha'éi peteĩnte heseguáva.</verse>
				<verse number="15">Pe py he'i ramo: “Che ndaha'éi rehe po, ndaha'éi pe tete rehegua”, ¿upéva rehe piko ndaha'e mo'ãi tete rehegua?</verse>
				<verse number="16">Terã pe nambi he'i ramo: “Ndaha'éi rehe tesa, che ndaha'éi tete rehegua”, ¿upéva rehe piko ndaha'e mo'ãi tete rehegua?</verse>
				<verse number="17">Pe tete tesa meme ramo, ¿piko mba'éicha ñahendúta? ¿Terã apysa meme ramo, piko mba'éicha ñahetũta?</verse>
				<verse number="18">Tupã Ñandejára katu omoĩ peteĩ teĩ pe ñande rete rehegua hendaguãme, ha'e oipota haguéicha.</verse>
				<verse number="19">Peteĩ rehegua meménte rire niko ndaipóri vaerã mo'ã pe tete.</verse>
				<verse number="20">Heta ramo jepe pe ñande rete rehegua, peteĩnte pe ñande rete.</verse>
				<verse number="21">Pe tesa ndaikatúi he'i pe pópe: “Naikotevẽi nde rehe”; pe akã ndaikatúi he'i pe pýpe: “Naikotevẽi pende rehe”.</verse>
				<verse number="22">Upéva rangue, umi ñande rete rehegua ikangyvéva váicha, umíva rehe tekotevẽve,</verse>
				<verse number="23">ha umi ñande rete rehegua ñamomba'e'ỹvéva, ñamonde porãve. Ha umi ivaivéva rehe ñañangareko porãve.</verse>
				<verse number="24">Umi ñande rehe iporãvéva niko noikotevẽi mba'eve. Upéicha niko Tupã Ñandejára hekopete ojapo pe ñande rete, ha umi mba'eve'ỹvévape váicha oñemomba'eguasuve haguã,</verse>
				<verse number="25">ani haguã oĩ juavy pe ñande retépe, opa umi ñande rete rehegua oñopytyvõ haguã uvei.</verse>
				<verse number="26">Ha peteĩnte jepe pe ñande rete rehegua hasy ramo, opa umi ambue kuéra hasy avei hendive, ha peteĩ ojererohory ramo, opa umi ambue ñande rete rehegua ovy'a avei hendive.</verse>
				<verse number="27">Peẽ niko ha'e pe Cristo rete, ha peteĩ teĩ pe hete rehegua.</verse>
				<verse number="28">Ha peteĩme Tupã Ñandejára omoĩ va'ekue pe iglésiape, tenonderã apóstol kuéra, upéi katu ñemoñe'ẽhára, upéi mbo'ehára, upéi umi ojapóva milagro, umi omongueráva hasývape, umi oporopytyvõva, umi oporodirigíva ha umi oñe'ẽva ñe'ẽ jaikuaa'ỹvape.</verse>
				<verse number="29">¿Opavave piko apóstol nga'u? ¿Opavave nga'u piko ñemoñe'ẽhára? ¿Opavave piko mbo'ehára nga'u? ¿Opavave nga'u piko ojapo milagro?</verse>
				<verse number="30">¿Opavave piko ikatu oporomonguera nga'u? ¿Oñe'ẽ nga'u piko opavave ñe'ẽ jaikuaa'ỹvape? ¿Ikatu piko opavave oikuaauka upe oje'éva umi ñe'ẽ ambuépe? Ahániri niko.</verse>
				<verse number="31">Peñeha'ã aipóramo pehupity Tupã Ñandejára gui umi mba'e iporãvéva. Opáichavo, ahechaukáta peẽme peteĩ tape iporãvéva.</verse>
			</chapter>
			<chapter number="13">
				<verse number="1">Añe'ẽ ramo jepe kuimba'e ha ángel kuéra ñe'ẽme, ha ndaporohayhúi ramo, mba'e pararã terã platillo tintín rei che.</verse>
				<verse number="2">Ha aikuaauka ramo jepe ñe'ẽ Tupã Ñandejára ome'ẽ va'ekue chéve, ha aikuaa ramo jepe opaichagua ñemimby oĩva, ha ndaipóri ramo jepe che aikuaa'ỹva, ha che jerovia mbarete ramo cerro jepe arova haguãicha hendágui, ha ndaporohayhúi ramo, che ndaha'éi mba'eve.</verse>
				<verse number="3">Ame'ẽmba ramo jepe arekóva amongaru haguã mboriahúpe, ha ame'ẽ ramo che rete jepe ojehapy haguã, ha upéicharamo jepe, ndaporohayhúi ramo, opa umi mba'e ndovaléi mba'everã.</verse>
				<verse number="4">Pe mborayhu ipacienciakuaa, ipy'aporã na iñenvidiósoi, ndojejapói terã ndojererovúi.</verse>
				<verse number="5">Na itie'ỹi terã ndohekái imba'erãvante; nda ipochýi terã nda ipy'avaíri hapicha ndive.</verse>
				<verse number="6">Ndovy'ái pe hekopegua'ỹva rehe, pe añeteguáva rehe uvei ovy'a.</verse>
				<verse number="7">Opa mba'e ogueropu'aka jerovia, esperanza ha paciencia reheve.</verse>
				<verse number="8">Pe mborayhu ndopa va'erãi araka'eve. Pe Tupã Ñandejára ñe'ẽ rehe, ñemoñe'ẽ katu opa vaerã, opi vaerã umi ñe'ẽ jaikuaa'ỹva ha opa vaerã pe tembikuaa;</verse>
				<verse number="9">ndajaikuaapái voi niko mba'eve, ha pe Tupã Ñandejára ñe'ẽ rehe niko upéichante avei ñañemoñe'ẽ,</verse>
				<verse number="10">jaikuaapa ha'ára opa mba'e hekópe katu, pe oĩmba'ỹva opa vaerã.</verse>
				<verse number="11">Che che mitãme, añe'ẽ, apensa, ha ajepy'amongeta va'ekue mitãicha; akakuaapáma ramo katu, aheja pe mitã reko.</verse>
				<verse number="12">Ha upéicha avei, ñande ko'ãga jahecha ku espejo hova je'óvapeicha, opáichavo, oguahẽ vaerã ára jahecha sakã porã haguã opa mba'e. Ko'ãga niko che ndaikuaapái, upeha árape katu aikuaapáta opa mba'e, pe Tupã Ñandejára che kuaa háicha chéve.</verse>
				<verse number="13">Pe jerovia, pe esperanza ha pe mborayhu niko tapia guarã, ha ko'ã mbohapýgui pe mborayhu tuichave.</verse>
			</chapter>
			<chapter number="14">
				<verse number="1">Pemotenonde aipóramo pe mborayhu pe peñeha'ã pehupity avei umi ambue mba'e Espíritu Santo ome'ẽva, ha peñeha'ãve peikuaauka haguã pe ñe'ẽ Tupã Ñandejára ome'ẽva peẽme.</verse>
				<verse number="2">Pe oñe'ẽva ñe'ẽ jaikuaa'ỹvape noñe'ẽi yvypóra kuérape Tupã Ñandejárapente, ha avave ndoikuaái pe he'íva, oñe'ẽgui Espíritu Santo rupi mba'e ñemiha megua.</verse>
				<verse number="3">Pe Tupã Ñandejára ñe'ẽ rehe oñemoñe'ẽva katu, oñe'ẽ yvypóra kuérape, oporomombarete, oporohekombo'e ha oporombopy'aguapy haguã.</verse>
				<verse number="4">Pe oñe'ẽva ñe'ẽ jaikuaa'ỹvape oñemombarete ojupe, pe Tupã Ñandejára ñe'ẽ rehe oñemoñe'ẽva katu omombarete pe iglésiape.</verse>
				<verse number="5">Che ramo niko aipota opavave peẽ peñe'ẽ ñe'ẽ jaikuaa'ỹvape, opáichavo, tapeñemoñe'ẽ uvei Tupã Ñandejára ñe'ẽ rehe, tuichave mba'égui pe oñemoñe'ẽva Tupã Ñandejára ñe'ẽ rehe pe ñe'ẽ jaikuaa'ỹvape oñe'ẽvagui, oĩ'ỹ ramo omombe'ukuaáva pe oje'éva ikatu haguã pe iglésia oñemombarete.</verse>
				<verse number="6">Upéva rehe, che ryvy kuéra, aha ramo pene rendápe ha añe'ẽ peẽme ñe'ẽ jaikuaa'ỹvape ¿piko mba'e penohẽta, nañe'ẽi ramo peẽme mba'e Tupã Ñandejára oikuaaukáva ñandéve rehe, terã napombo'éi ramo pe añeteguáva rehe, terã ñe'ẽ oúva Tupã Ñandejára gui, terã mba'e ikatu va'erãme pombo'e rehe?</verse>
				<verse number="7">Umi mba'e hekove'ỹva, pe flauta terã pe árpaicha, noñembojuavýi ramo umi nota pu kuéra ojuehegui, ndaikatúi ojekuaa mba'épa pe ipúva.</verse>
				<verse number="8">Ha guerrahápe, ndojekuaái ramo mba'épa pe trompeta pu, avave noñembosako'i mo'ãi pe ñorairõrã.</verse>
				<verse number="9">Upéicha avei pende apytépe peje'ỹ ramo ñe'ẽ ikatu vaerã jaikuaa, ¿piko mba'éicha ojekuaáta upe pejéva? ¡Yvytúpe reínte peñe'ẽta!</verse>
				<verse number="10">Hetaichagua ñe'ẽ niko oĩ ko yvy ári ha opavave oguereko he'i vaerã.</verse>
				<verse number="11">Opáichavo, che ndaikuaái ramo pe oñe'ẽva chéve ñe'ẽ, aikóta tetã ambueyguáicha ichupe guarã ha pe oñe'ẽva tetã ambueyguáichata chéve guarã.</verse>
				<verse number="12">Upéva rehe, pehupityse pype umi mba'e Espíritu Santo rehegua, peñeha'ã pehupity opa umi mba'e ikatu vaerã omombarete pe iglésiape.</verse>
				<verse number="13">Upéva rehe pe oñe'ẽva ñe'ẽ jaikuaa'ỹvape tojerure Tupã Ñandejárape ikatu haguã oikuaauka pe he'íva.</verse>
				<verse number="14">Che añembo'e ramo ñe'ẽ ojekuaa'ỹvape che py'apýpe añembo'e, opáichavo, ndaikuaái pe ha'éva.</verse>
				<verse number="15">¿Mba'épa ajapóne aipóramo? Añembo'éta che py'apýpe ha aikuaáta avei pe ha'éva. Apurahéita che py'apýpe ha aikuaáta avei mba'épa apurahéi.</verse>
				<verse number="16">Remomba'eguasu ramo Tupã Ñandejárape nde espíritupente, ¿piko mba'éicha he'íta “Amén” pe nde rapicha ne rendúva ndoikuaái ramo pe eréva?</verse>
				<verse number="17">Reñembo'e ramo jepe hekópe, pe nde rapicha ambue ndohupitýi mba'eve.</verse>
				<verse number="18">Ame'ẽ las gracias Tupã Ñandejárape añe'ẽve rehe pende hegui ñe'ẽ ojekuaa'ỹvape;</verse>
				<verse number="19">opáichavo, pe iglésiape ha'eseve cinco palabras ojekuaáva mba'épa he'ise, ambo'e haguã che rapicha kuérape, ha'e rangue diez mil palabras ñe'ẽ ojekuaa'ỹvape.</verse>
				<verse number="20">Che ryvy kuéra, anína pepensa mitãicha, ta pene mitã rekóna ivaivarã, pe pene pensamiento katu ta okakuaapa va'ekuéicha.</verse>
				<verse number="21">Tupã Ñandejára Kuatiañe'ẽme niko he'i: “Añe'ẽta ko tetãme ñe'ẽ ambuépe ha tetã ambuegua juru rupi ha upéicharamo jepe na che rendu mo'ãi, he'i Ñandejára.”</verse>
				<verse number="22">Upéicharamo, umi ñe'ẽ ojekuaa'ỹva señal umi Jesús rehe ojerovia'ỹva peguarã ha ndaha'éi umi ojeroviáva peguarã. Pe ñe'ẽ Tupã Ñandejára gui oúva jekuaauka katu, ndaha'éi umi ojerovia'ỹva peguarã, umi ojeroviáva peguarãnte.</verse>
				<verse number="23">Upéva rehe, pe iglésia oñembyatypa jave peñe'ẽmba joa ramo ñe'ẽ ojekuaa'ỹvape, ha oike ramo pende rehegua'ỹva terã umi Jesús rehe ojerovia'ỹva, ¿nde'i chénepa pende tarovapaha?</verse>
				<verse number="24">Opavave peñe'ẽ ramo ñe'ẽ Tupã Ñandejára gui oúva rehe katu, ha oike ramo peteĩ Jesús rehe ojerovia'ỹva terã pe oikuaa'ỹva, ohechakuaáta ipecádo ha ojepy'aporandúta ha'e voi ojupe, ohendúvo upe opavave he'íva hína.</verse>
				<verse number="25">Ha upéicha umi mba'e ipy'apýpe oñemíva, hesakãta ha ha'e oñesũta omomba'eguasu Tupã Ñandejárape ha he'íta Tupã Ñandejára oiha añete pende apytépe.</verse>
				<verse number="26">Che ryvy kuéra, kóicha niko: Peñembyaty ramo, peteĩ teĩ oguereko salmo, terã mbo'epy, terã mba'e Tupã Ñandejára oikuaaukáva ichupe, terã ñemoñe'ẽ ñe'ẽ ojekuaa'ỹvape, terã oikuaauka haguã pe oje'éva; tojejapókena opa umi mba'e oñemombarete haguã pende espíritu.</verse>
				<verse number="27">Oime ramo oñe'ẽva ñe'ẽ ojekuaa'ỹvape toñe'ẽ mokõi, terã mbohapy peve, ha toñoha'arõ, ha peteĩ toikuaauka pe he'íva hikuái.</verse>
				<verse number="28">Ha ndaipóri ramo avave ikatu vaerã oikuaauka katu tokirirĩ pe iglésiape, ha toñe'ẽ ojupe ha Tupã Ñandejárape.</verse>
				<verse number="29">Upéicha avei, ñemoñe'ẽhára kuéra toñe'ẽ mokõi terã mbohapy, ha ambue kuéra katu tojapysaka ohecha haguã añetépa ou Tupã Ñandejára gui umi ñe'ẽ.</verse>
				<verse number="30">Ha ambue oguapývape hína oime ramo mba'e Tupã Ñandejára oikuaaukáva ichupe, tokirirĩ pe oñe'ẽ tenonde va'ekue.</verse>
				<verse number="31">Upéicha opavave ikatu peñemoñe'ẽ peteĩ teĩ, opavave oikuaa ha ikyre'ỹ haguã.</verse>
				<verse number="32">Umi ñemoñe'ẽhára ojejokokuaa vaerã.</verse>
				<verse number="33">Tupã Ñandejára ndaha'éigui apajuái rehegua, mba'e hekopeguáva reheguánte. Upe ojejapo háicha opa umi Jesús rehe ojeroviáva oñembyatyhápe.</verse>
				<verse number="34">Kuña kuéra tokirirĩ pe iglésiape, noñepermitírigui ichupe kuéra oñe'ẽ, ta iñe'ẽrendukuaa Tupã Ñandejára Kuatiañe'ẽ he'i háicha.</verse>
				<verse number="35">Ha oime ramo oikuaaséva, toporandu iménape hógape, na iporãigui kuña oñe'ẽ pe iglésiape.</verse>
				<verse number="36">¿Pende hegui piko osẽ raka'e pe Tupã Ñandejára ñe'ẽ, terã piko peẽme añó oguahẽ raka'e?</verse>
				<verse number="37">Oime ramo he'íva ojehe ñemoñe'ẽharaha terã oguerekoha Espíritu Santo remime'ẽ ichupe, tohechakuaa Tupã Ñandejára rembiapoukapyha ko'ã mba'e amoĩva peẽme kuatia rehe.</verse>
				<verse number="38">Ha oime ramo oikuaase'ỹva, toikuaa'ỹ.</verse>
				<verse number="39">Ha upéicha, che ryvy kuéra, peñeha'ã peñe'ẽ haguã pe ñe'ẽ oúva Tupã Ñandejára gui rehe, ha ani pejoko pe oñe'ẽvape ñe'ẽ ojekuaa'ỹvape.</verse>
				<verse number="40">Pejapopánte hekópe ha hendápe.</verse>
			</chapter>
			<chapter number="15">
				<verse number="1">Ha ko'ãga che ryvy kuéra, pomomandu'ase pe evangelio aikuaauka va'ekue peẽme rehe, upe peẽ perovia va'ekue ha pepyta ipype.</verse>
				<verse number="2">Ko evangelio rupi avei peẽ pejesalva, peheja'ỹ ramo pe ñe'ẽ aikuaauka va'ekue peẽme, perovia gua'u rei'ỹ rire.</verse>
				<verse number="3">Tenonderãite pombo'e va'ekue pe Ñandejára che mbo'e va'ekue chéve rehe: Cristo omano hague ñande pecado rehe, Tupã Ñandejára Kuatiañe'ẽme he'i háicha,</verse>
				<verse number="4">ha oñeñotỹ hague, ha oikove jevy hague mbohapy arahápe, pe Tupã Ñandejára Kuatiañe'ẽme he'i háicha,</verse>
				<verse number="5">ha ojehechauka hague Pédrope, ha upéi umi doce apóstol kuérape.</verse>
				<verse number="6">Upéi katu ojehechauka más de quinientos hermano kuérape oĩ jave oñondive, ha umíva apytégui heta gueteri oĩ oikovéva, ambue kuéra katu omanóma va'ekue.</verse>
				<verse number="7">Upéi ojehechauka Jacóbope, upéi opavave apóstol kuérape.</verse>
				<verse number="8">Ha ipahaitépe, ojehechauka chéve avei ku mitã hi'árape'ỹ onace va'ekuéicha.</verse>
				<verse number="9">Che niko pe michĩvéva apóstol kuéra apytépe, nda ijáiva chéve añembohéra apóstol, apersegui hague rehe pe Tupã Ñandejára iglésia.</verse>
				<verse number="10">Opáichavo, pe Tupã Ñandejára gracia rupi aiko ko aiko háicha; ha pe imborayhu chendive guarã ndopyta reíri; amba'apo hetave uvei katu opavave ichugui kuéra, nda chéi jepe niko, pe Tupã Ñandejára gráciante uvei chendive oĩ va'ekue.</verse>
				<verse number="11">Ta che ra'e terã ta ha'e kuéra, kóva ha'e pe ñe'ẽ roikuaaukáva, ha pe peẽ perovia va'ekue.</verse>
				<verse number="12">Ha romoherakuã ramo Cristo oikove jevy hague omanóva apytégui, ¿piko mba'éicha oĩ pende apytépe he'íva ndaiporiha jeikove jevy omanóva apytégui?</verse>
				<verse number="13">Omanóva oikove jevy'ỹ ramo niko, Cristo jepe ndoikove jevýiri va'ekue avei;</verse>
				<verse number="14">ha Cristo ndoikovéi jevy rire, roñemoñe'ẽ rei vaerã mo'ã ha mba'eve rei vaerã mo'ã avei pe pende jerovia.</verse>
				<verse number="15">Ha upéicha ramo, ore japu ro'épype Tupã Ñandejára omoingove jevy hague Crístope; ha japu ramo omanóva oikove jevyha, niko japu avei Tupã Ñandejára omoingove jevy hague Crístope.</verse>
				<verse number="16">Omanóva oikove jevy'ỹ ramo, niko Cristo avei ndoikove jevýiri;</verse>
				<verse number="17">ha Cristo ndoikovéi jevy va'ekue ramo, mba'eve rei pe pende jerovia, peime gueteri pende pecádope.</verse>
				<verse number="18">Upéicharamo, umi ojerovia va'ekue Cristo rehe ha omano va'ekue, oñehundi.</verse>
				<verse number="19">Pe ñane esperanza Cristo rehe ko yvy ári guarã añónte ramo, jajeporiahuverekovehánte opavave yvypóra kuéra apytépe.</verse>
				<verse number="20">Upéva rangue katu, jaikuaa Cristo oikove jevy hague añete omanóva apytégui, umi oikove jevy vaerã renonderã.</verse>
				<verse number="21">Peteĩ kuimba'e rupi oike haguéicha pe ñemano, upéicha avei peteĩ kuimba'e rupi oike pe omanóva jeikove jevy.</verse>
				<verse number="22">Pe Adán rupi opavave omano háicha, upéicha avei Cristo rupi opavave oikove jevy vaerã.</verse>
				<verse number="23">Opáichavo, peteĩ teĩ hendaguãme: Cristo tenonderã, upéi umi Cristo mba'éva, ha'e ou jevy ha'ára.</verse>
				<verse number="24">Upéi katu pe ipaha, Cristo oipe'apa ha'ára mburuvicha kuéra, autoridad ha pu'aka, omoĩ haguã Tupã Ñandejárape Túva poguýpe pe reino.</verse>
				<verse number="25">Ha tekotevẽ Cristo oreina Tupã Ñandejára omoĩmba peve iñenemigo kuéra ipyguýpe;</verse>
				<verse number="26">ha pe enemigo paha oñehundi vaerã niko pe ñemano.</verse>
				<verse number="27">Tupã Ñandejára omoĩ va'ekue opa mba'e Cristo pyguýpe. Pe Tupã Ñandejára Kuatiañe'ẽ he'i ramo jepe opa mba'e oñemoĩ ipyguýpe, nde'iséi oiha avei Tupã Ñandejára, ha'égui voi pe omoĩ va'ekue opa mba'e Cristo pyguýpe.</verse>
				<verse number="28">Ha oñemoĩmbáma ramo opa mba'e Cristo pyguýpe, pe Ta'ýra voi avei oñemoĩ vaerã pe Túva poguýpe, upe omoĩmba va'ekue opa mba'e Cristo pyguýpe, Tupã Ñandejára ha'epa haguã opa mba'épe.</verse>
				<verse number="29">¿Ha upeicha'ỹ ramo piko mba'e ojapóta umi ojebautizáva umi omanóva rehe? Umi omanóva mba'evéicha ramo oikove jevy'ỹta ramo, ¿piko mba'e rehe ojebautizauka hese kuéra?</verse>
				<verse number="30">¿Ha mba'e rehe piko ore rohasa peligro opa árape?</verse>
				<verse number="31">Opa árape aime ajejuka haguãicha, kóva niko añete, che ryvy kuéra, pe vy'a arekóvaicha pende rehe pejerovia rehe Ñandejára Jesucristo rehe.</verse>
				<verse number="32">Ikatu ha'e añorairõ hague Efésope tymba pochy ndiveicha, ha ¿piko mba'e anohẽ upévagui? Omanóva oikove jevy'ỹ ramo, “jakaru ha jaka'u, ko'ẽramoite ñamanóne.”</verse>
				<verse number="33">Aníke peñembotavyka: “Irũ nguéra vai jepokuaa porã mbyaiha.”</verse>
				<verse number="34">Pepáykena tekotevẽ háicha ha ani pepeca, oĩ niko pende apytépe oikuaa'ỹva Tupã Ñandejárape, ha'e peẽme ko'ã mba'e pomotĩ haguã.</verse>
				<verse number="35">Ikatu oime he'íva: “¿Mba'éicha piko oikove jevýta umi omanóva? ¿Mba'eichagua tete piko oguerekóta?”</verse>
				<verse number="36">Výro, pe mba'e ra'ỹi reñotỹva omano raẽ vaerã heñói haguã.</verse>
				<verse number="37">Ne reñotỹi niko hakã heñói haguã hakã, pe mba'e ra'ỹinte niko pe reñotỹva, taha'e trigo terã ambue mba'e ra'ỹi.</verse>
				<verse number="38">Upéi Tupã Ñandejára ome'ẽ imáta teerã, ha'e oipota háicha, pe mba'e ra'ỹi peteĩ teĩme.</verse>
				<verse number="39">Pe to'o ndaha'éi peteĩchagua meme, oĩ niko yvypóra ro'o, tymba ro'o, guyra ro'o, ha pira ro'o.</verse>
				<verse number="40">Ha oĩ tete yvágapeguáva ha yvy ariguáva; umi yvága peguáva niko oikoe pe iporãnguépe umi yvy ariguávagui.</verse>
				<verse number="41">Pe kuarahy mimbi oikoe pe jasy rendýgui, ha oikoe avei umi estrella kuéra mimbígui; ha umi estrella kuéra apytépe voi pe peteĩ mimbi oikoe pe ambue mimbígui.</verse>
				<verse number="42">Upéicha avei oiko vaerã umi omano va'ekue oikove jevývo; oñeñotỹ peteĩ tete ituju vaerã, ha opu'ã vaerã peteĩ tete omanove'ỹ vaerã.</verse>
				<verse number="43">Oñeñotỹ pe tetekue jahechase'ỹva, opu'ã vaerã peteĩ tete hesãi ha iporãva. Oñeñotỹ kangy reheve opu'ã vaerã mbarete reheve.</verse>
				<verse number="44">Oñeñotỹ yvypóra rete, opu'ã vaerã peteĩ tete yvága pegua rehegua. Oĩ niko tete yvy ariguáva ha tete yvága peguáva.</verse>
				<verse number="45">Pe Tupã Ñandejára Kuatiañe'ẽme he'i háicha: “Pe kuimba'e ypykue, Adán, ojejapo va'ekue hete ánga hekovéva reheve”; pe Adán mokõiha katu espíritu oporomoingovéva.</verse>
				<verse number="46">Pe yvága peguáva na tenonderéi, pe yvy ariguávante ha upéi katu pe yvága peguáva.</verse>
				<verse number="47">Pe kuimba'e ypykue niko yvy arigua, yvýgui guare; pe kuimba'e mokõiha, Ñandejárava katu yvága pegua.</verse>
				<verse number="48">Pe kuimba'e yvýgui guaréicha, upéicha umi yvy arigua; ha pe kuimba'e yvága peguávaicha upéicha avei umi yvága peguáva.</verse>
				<verse number="49">Ha jajogua háicha pe kuimba'e yvýgui ojejapo va'ekuépe, upéicha avei jajogua vaerã upe yvága peguávape.</verse>
				<verse number="50">Ha'ese niko peẽme, che ryvy kuéra, ko ñande rete to'o ha tuguýguiguáva ndaikatuiha oike Tupã Ñandejára réinope; pe hi'are'ỹva ndohupitýigui pe tapia guarãva.</verse>
				<verse number="51">Aipota peikuaa ko mba'e avave oikuaa'ỹva: Nañamanomba mo'ãi, opáichavo, opavave ñañemo'ambuéta,</verse>
				<verse number="52">peteĩ sapy'aitépe, peteĩ tesa pirĩme, pe trompeta ipúvo ipaharã. Ipu vaerã pe trompeta, ha umi omano va'ekue oikovepa jevy vaerã, máramo nomanovéima haguã, ha ñande kuéra katu ñañemoambue vaerã.</verse>
				<verse number="53">Tekotevẽgui ko ñande rete oñembyaíva oñemonde peteĩ tete oñembyai'ỹ va'erãgui, ha ko ñande rete omanóva tekotevẽgui oñemonde peteĩ tete omanove'ỹ va'erãgui.</verse>
				<verse number="54">Ko ñande rete oñembyaíva oñemondéma ramo pe tete oñembyai'ỹ va'erãgui, ha ko ñande rete omano va'erãva oñemondéma ramo pe tete araka'eve omanove'ỹ va'erãvagui, upéramo oiko vaerã pe Tupã Ñandejára Kuatiañe'ẽme he'íva: “Ñemanove'ỹ omokõ manóme.</verse>
				<verse number="55">¡Ha! mano, ¿mamo piko oime pe nde popía? ¡Ha! mano, ¿mamo piko oime pe nde pu'akakue?”</verse>
				<verse number="56">Pe pecado niko pe mano popía ha pe pecádope ombopu'akáva niko pe ley.</verse>
				<verse number="57">Upéicharamo jepe ñame'ẽ vaerã las gracias Tupã Ñandejárape, ñane mbopu'aka rehe pe mano rehe Ñandejára Jesucristo pu'aka rupi.</verse>
				<verse number="58">Upéva rehe, che ryvy kuéra pohayhuetéva, pepyta hatãkena, pemyi'ỹ rehe, ha pemba'apo tapiaite kyre'ỹ reheveke Ñandejára rembiapópe; peikuaa pype pe pene rembiapo Ñandejára peguarã nda reiriha.</verse>
			</chapter>
			<chapter number="16">
				<verse number="1">Pe colecta ñane hermano kuéra peguarã katu, pejapo avei peẽ pe ajapouka haguéicha Galacia pegua iglésia kuérape.</verse>
				<verse number="2">Pe semana ñepyrũha árape peteĩ teĩ peẽva peñongatu pe ikatumíva, ku pehupitymi haguéicha, ani haguã oiko colecta ñemono'õ che aguahẽ rire.</verse>
				<verse number="3">Ha aguahẽ rire amondóta Jerusalénpe carta reheve umi peẽ pejeroviaha, ogueraha haguã pe pende colecta umi ñane hermano kuéra Jerusalén peguápe.</verse>
				<verse number="4">Ha tekotevẽta ramo aha che avei, ohóne ha'e kuéra chendive.</verse>
				<verse number="5">Aháta pene rendápe ahasa rire Macedonia rupi, ahasa raẽ vaerã upérupi.</verse>
				<verse number="6">Ha ikatúne apyta penendive ha ikatu porã voínte apyta penendive ohasa peve ro'y, ha uperire peẽ che mondokuaa mamo aha haguãme.</verse>
				<verse number="7">Ndapohechaséi niko ko'ãga ahasakuévonte, aha'arõ apyta aremi penendive, Ñandejára upéicha oipota ramo.</verse>
				<verse number="8">Efésope katu apytáta pentecostés arete peve,</verse>
				<verse number="9">ija porã etereítagui chéve amba'apo haguã Ñandejára rembiapópe, ha heta oĩ oñemoĩva che rehe.</verse>
				<verse number="10">Timoteo oguahẽ ramo kena peñeha'ã tovy'a penendive, ha anítei ojepy'apy mba'eve rehe, ha'e niko omba'apo Ñandejára rembiapópe chéicha.</verse>
				<verse number="11">Upéva reheke, ani avave peẽva ndapejapói ichupe mba'eve ramo, peipytyvõ uvei ichupe py'aguapy reheve tou che rendápe aiméta ha'arõvo ñane hermano kuéra ndive.</verse>
				<verse number="12">Ñande ryvy Apólospe katu heta ajerure ramo jepe ohomi haguã hermano kuéra ndive pende rechami ndohoséi ko'ãga, ohóta ijami vove ichupe.</verse>
				<verse number="13">Peñeñangarekókena, ha pepyta hatã pende jeroviápe. Peikókena kuimba'etéicha, ha peñemombarete.</verse>
				<verse number="14">Opa mba'e pejapóvakena pejapo mborayhupópe.</verse>
				<verse number="15">Che ryvy kuéra, peikuaa niko Estéfanas rogaygua kuéra raẽvete Acayaygua kuéra apytépe oguerovia hague pe evangelio, ha opáicha oipytyvõ hague ñane hermano kuérape.</verse>
				<verse number="16">Upéva rehe, aipota peẽ avei pehechakuaa umi ha'e kueraichaguápe ha peñemoĩ opa umi oporopytyvõva ha omba'apóva poguýpe.</verse>
				<verse number="17">Avy'aite niko Estéfanas, Fortunato ha Acaico ou haguére che rendápe, ha'e kuéra niko ojapo upe peẽ ikatu'ỹ va'ekue pejapo peimégui mombyry.</verse>
				<verse number="18">Omombytu'u che corazõ ha peẽme avei pene mbovy'a. Pehechakuaákena ichupe kuéra.</verse>
				<verse number="19">Iglésia kuéra Asia pegua pene momaiteiuka. Aquila, Priscila, ha pe iglésia oñembyatýva hógape kuéra, pene momaiteiuka etaite Ñandejára rérape.</verse>
				<verse number="20">Pene momaitei opavave ñane hermano kuéra. Peñomomaitei ñohetũ marangatu reheve.</verse>
				<verse number="21">Che, Pablo, pomomaitei ko kuatiañe'ẽme che po rupi voi.</verse>
				<verse number="22">Oime ramo ohayhu'ỹva Ñandejára Jesucrístope, toñemoĩ maldiciónguýpe. ¡Ñandejára ou aguĩma!</verse>
				<verse number="23">Ñandejára Jesucristo ta pende rovasa.</verse>
				<verse number="24">Che mborayhu peẽme guarã Cristo Jesús rupi toĩ penendive. Amén.</verse>
			</chapter>
		</book>
		<book number="47">
			<chapter number="1">
				<verse number="1">Che, Pablo, Jesucristo apóstol Tupã Ñandejára rembipota rupi ha ñande ryvy Timoteo, pe Tupã Ñandejára iglésia Coríntope oĩvape, ha opavave umi Tupã Ñandejára mba'évape oĩva Acáyape opa rupi.</verse>
				<verse number="2">Tupã Ñandejára ñande Ru, ha Ñandejára Jesucristo, ta pende rovasa ha ta pene mbopy'aguapy.</verse>
				<verse number="3">Ñamomba'eguasu Tupã Ñandejára, Ñandejára Jesucristo Rúpe, ha'e niko ñande Ru oporoporiahuverekóva ha Tupã Ñandejára tapia oporoconsoláva.</verse>
				<verse number="4">Tupã Ñandejára niko ñane consola opa umi ñande jepy'apýpe, ikatu haguã ñande avei ñaconsola umi ojepy'apývape pe consuelo Tupã Ñandejára ome'ẽva ñandéve rupi.</verse>
				<verse number="5">Tuicha háicha pe ñande jehasa asy Cristo rayhupápe tuicha avei pe consuelo Cristo rupi jahupitýva.</verse>
				<verse number="6">Ore rohasa asy ramo niko pene consuelo ha pene salvacionrã rehe, ha Tupã Ñandejára ore consola ramo niko pene consuelorã avei, ikatu haguã peẽ avei peropu'aka umi jehasa asy ore rohasáva.</verse>
				<verse number="7">Ha rojeroviaite niko pende rehe, roikuaágui pe pehasa asy háicha orendive pehupitýne haguã avei pe py'apytu'u Tupã Ñandejára ome'ẽva.</verse>
				<verse number="8">Che ryvy kuéra, roipota peikuaa heta rohasa asy hague Ásiape Ha ipohýi eterei hague oréve, haimete ore pu'akave'ỹ haguãichama peve, ha noroimo'ãvéima rosẽne haguã ore rekove reheve.</verse>
				<verse number="9">Roñeñandu umi oñesentenciáva ojejuka haguãicha, ani haguã rojerovia ore jehe, rojerovia haguã Tupã Ñandejára rehénte uvei, pe omoingovéva omanóvape rehe.</verse>
				<verse number="10">Ha'e nda ore rejái va'ekue romano, nda ore rejái ko'ãga, ha rojerovia hese upéicha ojapóne haguã ohóvo,</verse>
				<verse number="11">peẽ ore pytyvõ ramo avei pene ñembo'épe, ha oĩ ramo heta umi oñembo'éva ore rehe, heta oĩta ome'ẽva las gracias Tupã Ñandejárape umi mba'e ohupityukáva oréve rehe.</verse>
				<verse number="12">Oime niko peteĩ mba'e ore mbovy'áva, roñandu pe ore py'apýpe ore reko marangatu ha nda ore rova mokõiri hague ko yvy ári, ha pende apytépema katu. Tupã Ñandejára imborayhu rupi ore pytyvõ roiko haguã upéicha, ha ndaha'éi yvypóra arandukue rupi.</verse>
				<verse number="13">Pe oĩvante romoĩ peẽme kuatia rehe, ndaipóri ambue mba'e pe pelee ha peikuaávagui. Ha aha'arõ pehechakuaáne haguã ko'ã mba'e ipaha peve,</verse>
				<verse number="14">peikuaáma háicha, peikuaapa'ỹ ramo jepe gueteri Ñandejára Jesús ouha ára peẽ ore rerovy'a va'erãha, pe ore rovy'a vaerã háicha pende rehe.</verse>
				<verse number="15">Ko jerovia kóva reheve, ahase mo'ã pene rendápe raẽ, pombovy'a haguã aháta hague rehe mokõi jevyha pene rendápe.</verse>
				<verse number="16">Ahase mo'ã pene renda rupi ahakuévo Macedóniape ha aju kuévo upégui aju jevy haguã pene rendápe, ikatu haguã peẽ rupi upéi ahasa Judéape.</verse>
				<verse number="17">¿Ndajepy'amongeta porãi mba'e pipoko ra'e ajapose ramo ko'ã mba'e? ¿Terã piko pe ajaposéva ajapose yvypóra kuéra rekópe, he'íva “néi” ha “tove” peteĩ jevýpe?</verse>
				<verse number="18">Tupã Ñandejára icha iñañetéva oikuaa ndoro'eiha peẽme “néi” ha “tove” peteĩ jevýpe.</verse>
				<verse number="19">Cristo Jesús, pe Tupã Ñandejára ra'y, Silvano, Timoteo ha che romoherakuã va'ekue pende apytépe, nde'írigui va'ekue “néi” ha “tove” peteĩ jevýpe. Jesucristo ndive, pe ñe'ẽ añete tapia,</verse>
				<verse number="20">ha'e rupi pe Tupã Ñandejára promesa kuéra oikopa vaerã katuete. Upéva rehe ñamomba'eguasu jave Tupã Ñandejárape ja'e “Amén” Cristo Jesús rupi.</verse>
				<verse number="21">Ha Tupã Ñandejára ha'e pe oréve ha peẽme ñane mombaretéva Cristo rupi, ha pe ñane momarangatu va'ekue.</verse>
				<verse number="22">Ñande sella va'ekue, ha omoĩ ñane corazõme pe Espíritu Santo umi mba'e ñane mba'erãva renonderãgua ramo.</verse>
				<verse number="23">Ha amoĩ testigo ramo Tupã Ñandejárape, ha'e oikuaáva che py'apy, che pohyi'ỹ haguã penendive ndahavéi gueteri hague Coríntope.</verse>
				<verse number="24">Ndaha'éi niko roñembojaraséva pe pende jerovia rehe, poipytyvõsénte niko pevy'ave haguã uvei; pe pende jerovia rupi niko peime hatã.</verse>
			</chapter>
			<chapter number="2">
				<verse number="1">Upéva rehe, ha'e che jupe voi ndahavéi haguã pene rendápe py'ambyasy reheve.</verse>
				<verse number="2">Che pomomba'embyasy ramo, ¿piko máva che mbovy'a jevýta ndaha'éi ramo pe che amomba'embyasy va'ekue?</verse>
				<verse number="3">Ha upéva voi amoĩ va'ekue peẽme kuatia rehe, ani haguã aguahẽvo che mba'embyasy, umi avy'a vaerã mo'ã rehe; ajerovia háicha opavave pende rehe, ko che vy'a pene mba'eha rehe avei.</verse>
				<verse number="4">Aime va'ekue tuicha jepy'apy ha angekói reheve, ha che resay che rova rehe; ajapo va'ekue peẽme upe kuatiañe'ẽ; ndaha'éi pomomba'embyasy haguã, peikuaánte haguã uvei mba'eichaite pevépa pohayhu.</verse>
				<verse number="5">Oime ramo oporomomba'embyasy va'ekue katu ndaha'éi chéve añó, che momba'embyasy ramo jepe, opavave peẽ kuérape avei pene momba'embyasy va'ekue. Péicha ha'éta ani haguã añe'ẽ pohýi eterei.</verse>
				<verse number="6">Iporã mante upe mávape pe ñemongavaju heta jurúgui.</verse>
				<verse number="7">Upéva rehe, ko'ãga tekotevẽ peẽ peperdona ha peconsola ichupe, ani haguã ojepy'apy etereígui ipy'aropu.</verse>
				<verse number="8">Upéva rehe, ajerure peẽme pehechauka haguã ichupe pene mborayhu.</verse>
				<verse number="9">Upevarã arahauka va'ekue peẽme kuatiañe'ẽ ahecha haguã pene ñe'ẽ rendútapa opa mba'épe.</verse>
				<verse number="10">Ha upe peẽ peperdonávape, che avei aperdona; ha pe che aperdonáva, oime ramo mba'e aperdona va'ekue, pende rayhupápe aperdona Cristo renondépe,</verse>
				<verse number="11">ani haguã Satanás oñemotenonde ñande hegui mba'evépe; jaikuaa porã eterei niko umi iñuhã.</verse>
				<verse number="12">Aguahẽ ramo Tróaspe añemoñe'ẽ haguã Cristo evangelio rehe, Ñandejára ome'ẽ ramo jepe chéve upépe heta che rembiaporã,</verse>
				<verse number="13">ajepy'apy eterei va'ekue ndajuhúigui upépe che ryvy Títope; upéva rehe apyta rangue ahasa Macedóniape.</verse>
				<verse number="14">Upéicharamo jepe ame'ẽ las gracias Tupã Ñandejárape, ñane mbopu'akapa tapia rehe opa mba'épe Cristo rupi, ha ojekuaauka rehe ojupe ñande rupi, ku mba'e ryakuã porãicha opa rupi sarambíva.</verse>
				<verse number="15">Ñande niko Tupã Ñandejára peguarã Cristo ryakuã porãnguéicha, umi ojesalváva ha umi oñehundíva peguarã.</verse>
				<verse number="16">Umi oñehundíva peguarã, tyakuã oporojukáva, umi ojesalvávape katu, tyakuã oporomoingovéva. ¿Ha mávapa ipu'akáne ko'ãvarã?</verse>
				<verse number="17">Ore ndoroikói roñemu Tupã Ñandejára ñe'ẽ rehe heta ojapo háicha; upéva rangue, añete háichante uvei, Tupã Ñandejára rembijokuáicha, roñe'ẽ Tupã Ñandejára renondépe Cristo rérape.</verse>
			</chapter>
			<chapter number="3">
				<verse number="1">¿Roñepyrũpa roñemoĩ porã jevy ore jupe; terãpa roikotevẽ oime háicha oikotevẽva, kuatiañe'ẽ ore moĩ porã vaerã rehe peẽme guarã, terã pende hegui?</verse>
				<verse number="2">Ore kuatiañe'ẽ niko peẽ, haipyre ore py'apýpe, opavave oikuaa ha oleéva.</verse>
				<verse number="3">Ojehechakuaa niko peẽ Cristo kuatiañe'ẽha, apopyre ore rupi, ojejapo va'ekue ndaha'éi tíntape, Tupã Ñandejára oikovéva Espíritu rupínte; ndaha'éi ita pesengue ári, pene corazõmente.</verse>
				<verse number="4">Ha rojeroviaite Tupã Ñandejára rehe Cristo rupi.</verse>
				<verse number="5">Ndaha'éi niko ore jehegui ikatúva rojapo mba'eve, opa ikatúva rojapo niko Tupã Ñandejára rehe aénte.</verse>
				<verse number="6">Tupã Ñandejára voi niko ojapo ore hegui hembijokuairã katupyry pacto pyahu rehegua, ndaha'éi kuatia ári rehegua, Espíritu reheguánte; pe kuatia ári rehegua niko oporojuka, pe Espíritu rehegua katu oporomoingove.</verse>
				<verse number="7">Pe Moisés ley oporocondenáva ojehai va'ekue ita rehe, omimbipa va'ekue, ha upéva rehe umi Israelita kuéra ndaikatúi va'ekue oma'ẽ Moisés rova rehe, omimbipágui pe hova, oguepa vaerã ramo jepe.</verse>
				<verse number="8">¡Mba'éichapa aipóramo, nomimbipavéi chéne pe pacto Espíritu rehegua!</verse>
				<verse number="9">Mba'e guasu va'ekue ramo jepe pe ley oporocondenáva, mba'e guasu eteve vaerã katuete pe pacto ñande rerekóva hekopotĩva ramo.</verse>
				<verse number="10">Pe ley mba'e guasu ete va'ekue jepe ndaha'evéima mba'eve ñambojoja ramo pe mba'e guasu etevéva rehe.</verse>
				<verse number="11">Mba'e guasu va'ekue ramo pe sapy'a guarãva, mba'e guasu eteve vaerã pe tapia guarãva.</verse>
				<verse number="12">Roguerekógui koichagua esperanza, roñe'ẽ péicha jeroviapópe.</verse>
				<verse number="13">Ha ndorojapói ojapo haguéicha Moisés, ojaho'i va'ekue hova peteĩ vélope ani haguã umi Israelita kuéra omaña upe opa vaerã rehe.</verse>
				<verse number="14">Opáichavo, ha'e kuéra ndoikuaái va'ekue mba'épa he'ise, ha ko'ãgaite peve, olee jave pe pacto yma guare, upe velo ohesamo'ã gueteri ichupe kuéra, upe velo ojeígui Cristo rupi mante.</verse>
				<verse number="15">Ko'ãgaite peve, pe Moisés ley ojelee jave, pe velo oĩ gueteri icorazõ kuéra ári.</verse>
				<verse number="16">Opáichavo, ha'e kuéra ojevy ha'ára Ñandejára rendápe, pe velo ojei vaerã.</verse>
				<verse number="17">Ñandejára niko pe Espíritu; ha pe Ñandejára Espíritu oĩháme, upépe oĩ libertad.</verse>
				<verse number="18">Upéva rehe opavave ñande kuéra, ñande rova aho'iha'ỹ rehe, espéjope ramo guáicha ñamañávo pe Ñandejára gloria rehe jajoguave jahávo Crístope, jarekovégui pe iglória. Upéva niko Ñandejára Espíritu rembiapo.</verse>
			</chapter>
			<chapter number="4">
				<verse number="1">Upéva rehe ore kyre'ỹ tapia, Tupã Ñandejára ome'ẽgui oréve ko ore rembiaporã ore poriahuvereko rupi.</verse>
				<verse number="2">Ndorojapo vaíri mba'eve ñemihãmeguáva terã oporomotĩva, ha ndoroikói roporombotavy terã Tupã Ñandejára ñe'ẽ rombojopara, umícha rangue ro'e pe añeteguávante, ha upéicha rojekuaauka opavavépe Tupã Ñandejára renondépe.</verse>
				<verse number="3">Ha pe ore evangelio oñemi ramo gueteri katu, umi oñehundívaguinte oñemi.</verse>
				<verse number="4">Ha'e kuéra ndogueroviáigui, ko mundo ruvicha omoakãypytũ ichupe kuéra ani haguã ohesape ichupe kuéra pe Cristo gloria rehegua evangelio. Cristo niko peteĩchante Tupã Ñandejára ndive.</verse>
				<verse number="5">Ore noroñemoherakuãi ore jupe, Jesucrístopente, Ñandejaraha ha'e, ha ore katu pene rembiguái Jesús rayhupápe.</verse>
				<verse number="6">Pe Tupã Ñandejára ete voi he'i va'ekue pe tesapehára ohesape haguã pe pytũnguýpe, ohesape va'ekue ore py'apy, ikatu haguã upe tesapeha rendy rupi rohecha pe Tupã Ñandejára gloria omimbíva Jesucristo rova rehe.</verse>
				<verse number="7">Opáichavo, roguereko niko ko tesoro mba'yru tujuguiguápeicha, ojehechauka haguã pe pu'aka guasuete Tupã Ñandejára mba'enteha, ha ndaha'eiha ore mba'e.</verse>
				<verse number="8">Ha upéicha, rojejopy vai ramo jepe opáguio, upéi rosẽ pe jejopýgui, rohasa asy ramo jepe, nda ore py'atarovái.</verse>
				<verse number="9">Rojepersegui ramo jepe na ore tyre'ỹi, rojeity ramo jepe yvy rehe, ropu'ã jevy.</verse>
				<verse number="10">Rogueraha tapia opa rupi Jesús mano ore rete rehe, pe Jesús rekove ojehecha haguã avei ore rete rehe.</verse>
				<verse number="11">Ore roikove aja, niko roiko rojejuka haguãicha opa árape Jesús rayhupápe, pe Jesús rekove ojehecha haguã avei pe ore rete omano vaerã rehe.</verse>
				<verse number="12">Ha upéicha pe mano omba'apo ore rehe, ha pende rehe katu pe tekove.</verse>
				<verse number="13">Pe ore jerovia niko pe Tupã Ñandejára kuatiañe'ẽme he'i háicha: “Arovia, ha upéva rehe añe'ẽ”; ha upéicha avei ore roguerovia ha upéva rehe roñe'ẽ.</verse>
				<verse number="14">Roikuaágui pe Tupã Ñandejára omoingove jevy va'ekue Ñandejára Jesúspe umi omanóva apytégui, ore moingove jevy va'erãha oréve avei Jesús ndive, ha ore reraha va'erãha penendive pe ha'e oĩháme.</verse>
				<verse number="15">Ha opa ko'ã mba'e ojehu oréve pende rehehápe, ikatu haguã pe Tupã Ñandejára py'aporã ohupity hetavépe, ha upéicha rupi hetave haguã umi ipy'aporãva hendive, oñemomba'eguasuve haguã Tupã Ñandejárape.</verse>
				<verse number="16">Upéva rehe, nda ore py'a manói, ha ore retépe ropa ramo jepe rohóvo, ore espíritu oñembopyahu pyahuve ára ko'ẽ rehe.</verse>
				<verse number="17">Ko ore jehasa asy ko yvy arigua niko sapy'amiguánte, voi ohasa, ha upéi katu ore ra'arõ pe gloria tapia guarãva mba'e guasu etevéva.</verse>
				<verse number="18">Ore niko noroma'ẽi umi mba'e ojehecháva rehe, umi ojehecha'ỹva rehénte uvei, umi mba'e ojehecháva niko sapy'aguánte, umi ojehecha'ỹva katu tapia guarã.</verse>
			</chapter>
			<chapter number="5">
				<verse number="1">Jaikuaa niko, ko ñande rete oñembyai ramo, peteĩ óga hi'are'ỹvaicha, Tupã Ñandejára oguerekoha sako'ipyre ñandéve guarã yvágape peteĩ óga tapia guarãva, ndojejapói va'ekue yvypóra po rupi.</verse>
				<verse number="2">Upéva rehe niko jaiko aja ko ñande retépe ñane pyahẽ, hi'ãgui ñandéve java pe ñande róga yvága peguápe,</verse>
				<verse number="3">ñane monde vaerã aóicha ani haguã ñaime opívo.</verse>
				<verse number="4">Jaikove aja ko ñande retépe, ñane pyahẽ ha jajepy'apy, ndaha'éi ñañemboiségui ko ñande rete tujágui, ñañemondeségui pe ñande rete pyahúguinte uvei, pe ñande rehegua omanóva hekovia haguã pe tekovete pyahu rehe.</verse>
				<verse number="5">Ha Tupã Ñandejára voi niko pe ñane mbosako'i va'ekue upevarã, ha ome'ẽ tenonde ñandéve pe Espíritu Santo añetegua rechaukaha ramo.</verse>
				<verse number="6">Upéva rehe jajerovia tapia, ha jaikuaa ñaime aja ko ñande retépe, ñane pore'ỹha Ñandejára gui;</verse>
				<verse number="7">jerovia rupi niko jaiko ha ndaha'éi jahecháva rehe.</verse>
				<verse number="8">Opáichavo, jajerovia ramo jepe, hi'ãnte vaerã mo'ã ñandéve jajehekýi ko ñande retégui, jaha haguã Ñandejára rendápe.</verse>
				<verse number="9">Upéva rehe roñeha'ã rojapo pe Ñandejára oipotáva, toroime terã toroime'ỹ ore retépe.</verse>
				<verse number="10">Tekotevẽgui opavave jajechauka Cristo tribunálpe, peteĩ teĩme oñeme'ẽ haguã hembiapokue rehe hetépe oiko aja, hembiapo porãngue rehe terã hembiapo vaikue rehe.</verse>
				<verse number="11">Upéva rehe, roikuaágui pe kyhyje Ñandejára gui, roñeha'ã rogueroviauka ore rapicha kuérape. Tupã Ñandejára katu niko oikuaa mba'épa ore, ha aha'arõ peẽ avei peikuaáne haguã pende py'apýpe.</verse>
				<verse number="12">Ndaha'éi roñepyrũ jevýva roñe'ẽ porã ore jehe, roipotánte uvei ore rerovy'a, ikatu haguã pereko peje vaerã umi ojererovúvape okaguiogua rehe, pe py'apy pegua rehe rangue.</verse>
				<verse number="13">Ore tarova ramo niko Tupã Ñandejára peguarãnte, ha ore akã porã ramo katu peẽme guarã.</verse>
				<verse number="14">Pe Cristo mborayhu ore mokyre'ỹ, ropensa ramo kóva rehe: peteĩ omano hague opavave rehe, ha upéva rehe opavave omanomba.</verse>
				<verse number="15">Cristo omano opavave rehe, umi oikovéva anivéma haguã oikove ojupe kuéra guarã, upe omano ha oikove jevy va'ekue hese kuéra peguarãntema.</verse>
				<verse number="16">Upéva rehe, ko'ãga ore ndoroikuaavéima avavépe yvypóra rekópe, ha Crístope jepe upéicha roikuaa va'ekue ramo yma, ko'ãga nda upeichavéima roikuaa ichupe.</verse>
				<verse number="17">Upéva rehe, pe oñemopeteĩva Cristo ndive ohupity tekove pyahu, umi mba'e tuja ohasapáma ha opa mba'e ipyahupa.</verse>
				<verse number="18">Ha opa ko'ã mba'e Tupã Ñandejára rembiapo, ñane moingo porã jevy va'ekue ondive Cristo rupi, ha ñande jokuái ñamoingo porã haguã opavavépe hendive.</verse>
				<verse number="19">Cristo rupi Tupã Ñandejára omoingo porã jevy va'ekue yvypóra kuérape ondive, oipe'a va'ekue yvypóra kuéra árigui ipecádo kuéra; ha omoherakuãuka ore rupi pe ñe'ẽ jeiko porã jevy rehegua.</verse>
				<verse number="20">Upéva rehe rojejokuái Cristo rérape, Tupã Ñandejára ete voi ojerure ramo guáicha ore rupi; rojerure peẽme Cristo rérape: peiko porã jevy haguã Tupã Ñandejára ndive.</verse>
				<verse number="21">Cristo ndopecái va'ekue, opáichavo, ñande rayhupápe Tupã Ñandejára oguereko va'ekue ichupe pecador ramo, ñañe mopeteĩvo Cristo ndive ikatu haguã jahupity pe teko potĩ Tupã Ñandejára ome'ẽva.</verse>
			</chapter>
			<chapter number="6">
				<verse number="1">Upéva rehe, Tupã Ñandejára pytyvõhára rehe ore, rojerure peẽme ani haguã ndapejapói mba'eve ramo pe Tupã Ñandejára gracia.</verse>
				<verse number="2">Pe Tupã Ñandejára kuatiañe'ẽme he'ígui: Ha'etépe rohendu va'ekue, pe salvación árape roipytyvõ va'ekue. Ko'ãga ha'e hína pe ñepytyvõha ára, ko'ãga ha'e hína pe salvación ára.</verse>
				<verse number="3">Noromoĩri mba'eveichagua estorbo avavépe, ani haguã oñeñe'ẽ vai pe ore rembiapo rehe.</verse>
				<verse number="4">Upéva rangue, opa mba'épe rohechauka ore Tupã Ñandejára rembiguaiha, paciénciape, jehasa asýpe, tekotevẽme ha angekóipe;</verse>
				<verse number="5">ñembuepotípe ha cárcelpe, sarambi guasúpe, mba'apo pohýipe, jeke'ỹ ha ñembyahýipe,</verse>
				<verse number="6">tekopotĩme, arandúpe, py'amano'ỹme, py'aporãme, Espíritu Santo ore pype oĩvape, mborayhu añetépe,</verse>
				<verse number="7">ñe'ẽ añetévape, Tupã Ñandejára pu'akápe, roiporu pe hekopeguávante, taha'e ore akatúape terã ore asúpe.</verse>
				<verse number="8">Sapy'ánte roñemomba'eguasu, ha sapy'ánte ndorojejapói mba'evéramo, sapy'ánte roñemoherakuã porã, ha sapy'ánte roñemoherakuã vai. Rojerereko ijapúva ramo ro'e ramo jepe pe añetegua.</verse>
				<verse number="9">Rojerereko ku rojekuaa'ỹ ramo guáicha, rojekuaa porã ramo jepe; romano mbotáva ramo, opáichavo roikove, roñenupã ramo jepe noromanói.</verse>
				<verse number="10">Ore mba'embyasy ramo guáicha rovy'a tapia ramo jepe, ore poriahúvaicha, romomba'éta ramo jepe hetápe, ndoroguerekói ramo guáicha mba'eve, roguerekopa ramo jepe opa mba'e.</verse>
				<verse number="11">Che ryvy kuéra corintoygua, roñe'ẽ niko peẽme oĩ háichante, roipe'a peẽme ore corazõ.</verse>
				<verse number="12">Ndaipóri ore pype mba'eve ñemimby peẽme guarã, peẽ uvei nda che rayhupái.</verse>
				<verse number="13">Pe Túva ojerure háicha ta'ýra kuérape, ajerure peẽme ani haguã peñongatu che hegui mba'eve pende py'apýpe, pe che nañomíri háicha mba'eve pende hegui.</verse>
				<verse number="14">Ani pejuaju umi Jesús rehe ojerovia'ỹva rehe, ¿mba'éicha piko oñoirũta pe hekopeguáva pe hekopegua'ỹva ndive?, ¿terã pe tesapeha pytũ ndive?</verse>
				<verse number="15">¿Mba'éicha piko oiko porãta Cristo Satanás ndive? ¿Mba'e piko oguereko oñondive pe Jesús rehe ojeroviáva pe ojerovia'ỹva ndive?</verse>
				<verse number="16">¿Mba'e piko oguereko pe Tupã Ñandejára tupao ta'anga kuéra ndive? Ha ñande niko ha'e pe Tupã Ñandejára oikovéva tupao, Tupã Ñandejára ete voi he'i haguéicha: Aikóta ypýpe kuéra ha ijapyte rupi kuéra, che Itupã Ñandejára kuérata, ha ha'e kuéra che mba'éta.</verse>
				<verse number="17">Upéva reheke: Pesẽ ijapytégui kuéra, ha pejei ichugui kuéra, he'i Ñandejára; ha ani pepoko mba'e ky'a rehe. Ha che pomoguahẽta,</verse>
				<verse number="18">ha che ha'éta pende Ru, ha peẽ ha'éta che ra'y ha che rajy kuérata, he'i pe Ñandejára ipu'akapáva;</verse>
			</chapter>
			<chapter number="7">
				<verse number="1">Upéicharamo kena che rembiayhupára kuéra, jarekópype ko'ã promesa, ñañemopotĩ opaichagua mba'e ikatu va'erãgui omongy'a ñande rete terã ñande espíritu, ha ñañemomarangatu marangatuve Tupã Ñandejárape kyhyjepópe ichugui.</verse>
				<verse number="2">¡Ore mohendamína pene corazõme! Avave rehe niko ndorojapo vaíri, avavépe noromomarãi, avavépe norombotavýi.</verse>
				<verse number="3">Nda'éi niko ko'ã mba'e pomoĩ vai haguã, ha'éma niko kuri peimeha ore corazõme, jaikove terã ñamano haguã oñondive.</verse>
				<verse number="4">Ajerovia eterei niko pende rehe, ha poguerovy'a. Opa pe che jehasa asyve pa'ũme añeñandu porã eterei ha che renyhẽte vy'águi.</verse>
				<verse number="5">Upe roguahẽ ramo Macedóniape, ndaipóri va'ekue pytu'u oréve, angekói mante opa rupi, ore jerekuévo ñorairõ, ha ore py'apýpe katu kyhyje.</verse>
				<verse number="6">Tupã Ñandejára oconsoláva umi ojepy'apývape katu ore consola Tito guahẽ rupi;</verse>
				<verse number="7">ha ndaha'éi iguahẽ rupi añó, ha'e avei oñeconsola hague rehe uvei peẽ rupi. Ha'e omombe'u oréve mba'eichaite pevépa peẽ ore rechaga'u, ha pejahe'o hague, ha pejepy'apyha che rehe; ha upévama katu che mbovy'ave.</verse>
				<verse number="8">Pomomba'embyasy va'ekue ramo jepe pe kuatiañe'ẽ arahauka va'ekue peẽmepe, narombyasýi, che py'apy va'ekue ramo jepe, ahechágui upe kuatiañe'ẽ pene momba'embyasy hague sapy'amínte jepe,</verse>
				<verse number="9">ko'ãga katu avy'a, ndaha'éi pene mba'embyasy hague rehe katuete, upe mba'embyasy rupi peñearrepenti haguérehente uvei. Pene mba'embyasy hague rehe Tupã Ñandejára oipota háicha, ani haguã mba'evépe pesẽ vai ore rupi.</verse>
				<verse number="10">Pe mba'embyasy Tupã Ñandejára ndive guarã niko, ogueru peteĩ arrepentimiento salvacionrã, ha ndaipóri mba'érehepa ñambyasy haguã upéva; umi yvypóra mba'embyasy katu ogueru mano.</verse>
				<verse number="11">Ha péina hína, pe pene mba'embyasy rupi pe Tupã Ñandejárape oipota háicha, ¡mba'éichapa upéi pene kyre'ỹ, ha pe ñe'ẽ hendápe, ha pende pochy, ha pekyhyje, ha peporohayhu, ha pene rakate'ỹ, ha pecastigase pe mba'e vai apoharépe! Ha opa ko'ã mba'épe pehechauka na peñemongy'ái hague upe mba'épe.</verse>
				<verse number="12">Ha arahauka ramo jepe peẽme upe kuatiañe'ẽ, ndaha'éi va'ekue katuete pe mba'e vai apohare rehe, terã pe máva upe mba'e ojejapo va'ekue rehe, uvei peẽte voi pehechakuaa haguãnte uvei mba'eichaite pevépa ore rakate'ỹ pende rehe Tupã Ñandejára renondépe.</verse>
				<verse number="13">Upéva rehe ore py'aguapy va'ekue, peẽ pende py'aguapy hague rehe, ha Tito ovy'a eterei haguérehema katu pembopiro'y hague rehe ipy'apy.</verse>
				<verse number="14">Ha nañemotĩri ha'e hague rehe Títope avy'aha pende rehe. Upéva rangue, añete háicha opa umi mba'e ro'e va'ekue peẽme, upéicha avei iñañete upe ha'e va'ekue Títope, avy'aha pende rehe.</verse>
				<verse number="15">Ha ha'e pende rayhu eteve imandu'a ramo mba'éichapa pene ñe'ẽrendu va'ekue, ha mba'éichapa peguerohory raka'e ichupe jejapo'ỹ reheve ha kyhyje pópe.</verse>
				<verse number="16">Avy'a ikatu rehe ajerovia pende rehe opa mba'épe.</verse>
			</chapter>
			<chapter number="8">
				<verse number="1">Ha ko'ãga, che ryvy kuéra, amombe'usemi peẽme mba'eichaitépa pe Tupã Ñandejára mborayhu ojehechauka Macedonia pegua iglésia kuéra apytépe.</verse>
				<verse number="2">Mba'éichapa ohasa asyve ramo jepe ovy'a, ha iporiahuve ramo jepe ome'ẽ takate'ỹ'ỹ rehe.</verse>
				<verse number="3">Che voi ha'e, ikatu haguéicha ome'ẽ hague hikuái ha ome'ẽve hague pe ha'e kuéra ikatúvagui.</verse>
				<verse number="4">Ha heta ojerure oréve rohejamínte haguã ichupe kuéra oipytyvõmí avei umi ñane hermano kuérape.</verse>
				<verse number="5">Ha ojapove hikuái pe ore roha'arõ va'ekuégui, ha'e kuéra voi oñeme'ẽ raẽ ojupe kuéra Ñandejárape, ha upéi oréve avei, Tupã Ñandejára rembipota rupi.</verse>
				<verse number="6">Upéicha rupi rojerure Títope oñepyrũ haguéicha upéicha ojapopa haguã pende apytépe ko mborayhu rembiapo.</verse>
				<verse number="7">Ha opa mba'épe pene tenonde háicha: jeroviápe, ñe'ẽkuaápe, arandúpe, kyre'ỹme, mborayhúpe oréve guarã, ta upéicha avei ko mborayhu rembiapópe.</verse>
				<verse number="8">Nañe'ẽi ajapouka ramo guáicha, ahecha haguãnte uvei pe ambue kuéra kyre'ỹ rupi pe pene mborayhu iñañeteha.</verse>
				<verse number="9">Peikuaáma niko peẽ pe Ñandejára Jesucristo mborayhu: pende rayhupápe, mba'eta rerekoha ramo jepe ha'e, oñemomboriahu hague pe imboriahukue rupi pene mba'eta haguã peẽ.</verse>
				<verse number="10">Kóva katu ha'éta iporãgui peẽme: peẽ niko peñepyrũ va'ekue pe áño ohasa va'ekue guivéma voi, ndaha'éi pejapónte va'ekue ko'ã mba'e, pejapo va'ekue avei kyre'ỹpópe.</verse>
				<verse number="11">Ko'ãga kena pejapopa avei kyre'ỹpópe pe peñepyrũ haguéicha, ha peme'ẽ pe peẽme ikatu háicha.</verse>
				<verse number="12">Pe máva añetete ome'ẽséma guive, Tupã Ñandejára oguerohory ome'ẽ ramo pe oguerekomívante, ha'e ndojeruréi pe jareko'ỹva.</verse>
				<verse number="13">Ndaha'éi niko pepyta haguã peẽ peikotevẽ ambue kuéra oñepytyvõ haguã rehehápe.</verse>
				<verse number="14">Peime joja haguãnte uvei hendive kuéra, ko'ãga niko peẽ pereko pemoĩmba haguã pe ha'e kuéra oguereko'ỹva, ha tenondeve katu ha'e kuéra oguerekóne omoĩmba haguã pe peẽ pereko'ỹva, ha upéicha pereko joja haguã.</verse>
				<verse number="15">He'i háicha pe Tupã Ñandejára Kuatiañe'ẽme: “Pe omono'õ heta va'ekuépe, na hembýi, ha pe mbovy omono'õ va'ekue, noikotevẽi.”</verse>
				<verse number="16">Tupã Ñandejárape katu ame'ẽ las gracias ombopy'akyre'ỹ hague rehe Títope avei penendive guarã.</verse>
				<verse number="17">Ohendu niko chéve pe ajerure va'ekue ichupe, ha ha'e voi pende rerekógui ipy'apýpe ko'ãga oho pene rendápe ojehegui voínte.</verse>
				<verse number="18">Ha romondo hendive peteĩ ñande ryvy herakuã porãva opa iglésia kuéra rupi oñemoñe'ẽ kuaágui pe evangelio rehe.</verse>
				<verse number="19">Ha nda upéva añói, umi iglésia kuéra voi oiporavo ko ñande ryvýpe oho haguã orendive rogueraha haguã ko colecta jajapóva ñamomba'eguasu haguã Ñandejárape ha ojehechauka haguã pe pende py'aporãngue,</verse>
				<verse number="20">ani haguãicha oñeñe'ẽ vai ore rehe ko colecta rombyatýva rehe.</verse>
				<verse number="21">Roñeha'ã niko rojapo ko'ã mba'e hekópe, na Ñandejára renondépe añói, máva kuéra renondépe avei.</verse>
				<verse number="22">Romondo avei hendive kuéra peteĩ ñande ryvy heta jevy rohecha va'ekue ikyre'ỹha, ha heta mba'épe, ha ko'ãgama katu ikyre'ỹvéntema tuicha ojerovia rupi pende rehe.</verse>
				<verse number="23">Tito niko che irũ ha che pytyvõhára penendive guarã, ha ñande ryvy kuéra hendive ohóva katu iglésia kuéra remimondo, omomba'eguasúva Crístope.</verse>
				<verse number="24">Pehechaukákena aipóramo ichupe kuéra pe pene mborayhu, tohecha ko'ã iglésia kuéra nda reiriha ore mandu'a porã pende rehe.</verse>
			</chapter>
			<chapter number="9">
				<verse number="1">Pe colecta ñane hermano kuéra peguarã rehe, niko na tekotevẽi amoĩ peẽme mba'eve kuatia rehe,</verse>
				<verse number="2">aikuaáma rehe pende py'aporãha, ha tapia ha'éva vy'apópe Macedoniaygua kuérape, peẽ Acayaygua peñembosako'íma hague pe áño ohasa va'ekue guive; ha pe pene kyre'ỹngue ombohetia'e hetápe.</verse>
				<verse number="3">Upéicha ramo jepe, amondo ko'ã hermano kuérape pene rendápe ani haguã opyta mba'evépe umi mba'e ha'e va'ekue pende rehe, ha ta peñembosako'i añetete upe ha'e haguéicha;</verse>
				<verse number="4">anítei oho ramo chendive Macedoniaygua ha pende juhu peñembosako'i'ỹ rehe, roñemotĩ, peñemotĩ ha'e rangue, rojerovia hague rehe pende rehe.</verse>
				<verse number="5">Upéva rehe añandu tekotevẽ hague ajerure ko'ã ñane hermano kuérape oho raẽ haguã pene rendápe, pembosako'ipáma haguã pe colecta peikuave'ẽ va'ekue, perekopáma haguã sako'i pyre peme'ẽségui porãnte ha ani che ajerurégui peẽmente.</verse>
				<verse number="6">Pene mandu'ákena kóva rehe: Pe michĩ oñemitỹva, michĩ omono'õ vaerã; ha pe tuicha oñemitỹva katu, tuicha omono'õ vaerã avei.</verse>
				<verse number="7">Peteĩ teĩ tome'ẽ pe ipy'apýpe oñandu haguéicha, ani mba'embyasy reheve, terã ñemuatãme, Tupã Ñandejára ohayhúgui pe vy'apópe ome'ẽvape.</verse>
				<verse number="8">Tupã Ñandejára ipu'aka omboheta haguã peẽme opaichagua mba'e iporãva, pereko tapia haguã opa peikotevẽva, ha pene renyhẽte haguã opaichagua tembiapo porãgui,</verse>
				<verse number="9">pe Tupã Ñandejára kuatiañe'ẽme he'i háicha: Ha'e ome'ẽ takate'ỹ'ỹ rehe mboriahu kuérape, ha tapia guarã umi hembiapo porãita.</verse>
				<verse number="10">Ha Tupã Ñandejára, pe ome'ẽva semilla pe oñemitỹvape ha pan ho'u vaerã, ome'ẽ vaerã peẽme pene ñemitỹrã ha omoheñói heta vaerã peẽme pende kóga ha omboheta hetave vaerã peẽme pe pene rembiapo porãngue,</verse>
				<verse number="11">pereko heta haguã opa mba'e, opaichagua tembiapo porãrã, ñande rupi ikatu haguã oñemomba'eguasu Tupã Ñandejárape.</verse>
				<verse number="12">Ko tembiapo porã kóva rupi niko jahupityka umi ñande ryvy kuérape pe hemikotevẽ, ha nda upéva añói, upéicha rupi ha'e kuéra heta ome'ẽ las gracias Tupã Ñandejárape.</verse>
				<verse number="13">Ko pejapóva rupi ha'e kuéra omomba'eguasúta Tupã Ñandejárape, ohecha rehe pene ñe'ẽrenduha pe Cristo evangéliope, ha na pene rakate'ỹi rehe pe colecta pejapóvape ichupe kuéra ha opavavépe guarã.</verse>
				<verse number="14">Ha ha'e kuéra oñembo'e vaerã pende rehe, ko pende rayhúva, pe Tupã Ñandejára gracia etaite pende pype oĩva rehe.</verse>
				<verse number="15">¡Ñame'ẽ las gracias Tupã Ñandejárape, ome'ẽ hague rehe ñandéve hetave upe ikatu va'erãgui ñamombe'u!</verse>
			</chapter>
			<chapter number="10">
				<verse number="1">Che, Pablo, ajerure peẽme Cristo mborayhu ha ipy'aporã rehe, oje'e háicha che rehe añemomirĩeteha aime jave penendive, ha mombyry aime jave katu che py'aguasuha;</verse>
				<verse number="2">ajerure peẽme, ãga aime jave penendive ani haguã tekotevẽ che pohýi umi he'íva ndive che rehe aikoha yvypóra kuéra rekópe.</verse>
				<verse number="3">Yvypóra ramo jepe, ndoroikói yvypóra rekópe.</verse>
				<verse number="4">Ndaha'éigui yvypóra mbokápe roñorairõva, Tupã Ñandejára pu'aka rupínte uvei, ipu'akáva omboguarara haguã yvýpe opa mba'e oñemombaretéva,</verse>
				<verse number="5">ha rombou yvýpe oimeraẽva mba'e oje'éva, ha opa mba'e opu'ãva Tupã Ñandejára arandu rehe, ha opa yvypóra py'a ñemongetare romoĩ Cristo poguýpe iñe'ẽrendu haguã ichupe,</verse>
				<verse number="6">ha roimemba rocastiga haguã opaichagua ñe'ẽrendu'ỹ, peẽ pene ñe'ẽrendu vove oréve.</verse>
				<verse number="7">Peẽ niko pema'ẽ umi mba'e okáguio ojekuaáva rehénte. Oime ramo he'íva ojehe ha'e Cristo mba'eha, toikuaa upéva ore avei Cristo mba'eha.</verse>
				<verse number="8">Ha añe'ẽve ramo jepe pe autoridad arekóva rehe, Ñandejára ome'ẽ va'ekue chéve iporãvarã peẽme, ndaha'éi pene mbyai haguã ndarekói mba'érehepa atĩ haguã.</verse>
				<verse number="9">Ha'e niko kóva ani haguã avave oimo'ã pomongyhyjeseha che kuatiañe'ẽ kuéra rupi.</verse>
				<verse number="10">Oĩgui he'íva che pohýi ha che mbareteha che kuatiañe'ẽ kuérape, ha aime jave penendive katu che chavi ha nañe'ẽkuaaiha.</verse>
				<verse number="11">Upe he'i va'ekue upéva toikuaa che ha'e háicha che ñe'ẽme kuatiañe'ẽ rupi aime jave mombyry, upéicha avei ajapotaha aime jave penendive.</verse>
				<verse number="12">Na hi'ãinte jepe oréve rojerereko terã roñembojoja umi ojupe voínte oñembotuicháva rehe, umíva oñeha'ã ojupe kuéra ojehe kuéra, ha oñembojojápype ojehe kuéra voínte, ojejavy.</verse>
				<verse number="13">Ore ndoro'e mo'ãi ore jehe mba'eve hekope'ỹ, pe Tupã Ñandejára ome'ẽ va'ekue oréve tuichakue romba'apo haguãnte, ikatu haguã roguahẽ pene rendápe.</verse>
				<verse number="14">Upéva rehe, norosẽi pe ore rendaguãgui, roguahẽ'ỹ va'ekue ramo guáicha pene rendápe; ore raẽvete katu romoguahẽ va'ekue peẽme pe Cristo evangelio.</verse>
				<verse number="15">Ndorojererovúi ore rembiapokue'ỹ rehe ore rembiapokue ramo guáicha, roha'arõ uvei okakuaavévo pe pende jerovia, ikatúne haguã romba'apove pende apytépe rosẽ'ỹ rehe pe ore rendaguãgui,</verse>
				<verse number="16">ha roha'arõ romoherakuãne haguã pe evangelio mombyryve pe peẽ peimehágui, upéva katu rojererovu'ỹ rehe ore rembiapokue'ỹva rehe tembiapo apopyrémava rehe.</verse>
				<verse number="17">Oime ramo oñemomba'eguasuséva, toñemomba'eguasu Ñandejára rehe.</verse>
				<verse number="18">Ndaha'éi pe oñemoĩ porãva ojupe ojererohory vaerã, pe Tupã Ñandejára omoporãvante.</verse>
			</chapter>
			<chapter number="11">
				<verse number="1">¡Mba'éicha tamo pehechagimi chéve ra'e ko che tavykue! Opáichavo, pe che rechagimi.</verse>
				<verse number="2">Che rakate'ỹ pende rehe Tupã Ñandejára takate'ỹ reheve, pomoñe'ẽme'ẽgui pomomenda haguã peteĩ ména rehe añó, pome'ẽ haguã kuñatai imarã'ỹvaicha Crístope.</verse>
				<verse number="3">Opáichavo, pe mbói ombotavy haguéicha katupyrype Évape, akyhyje peẽme avei pene mbotavy ramo guarã ha ojei pende py'apýgui pe mborayhu añetete imarã'ỹva peñandúva Cristo rehe.</verse>
				<verse number="4">Pe oúva oñemoñe'ẽ ramo ambue Jesús rehe, ndaha'éiva pe ore roñemoñe'ẽ hague, terã oguerúva ambue espíritu pe ore rogueru va'ekuégui, terã peteĩ evangelio iñambuéva pe ore romoherakuã va'ekuégui peẽme, upévape peẽ pehendu.</verse>
				<verse number="5">Chéve ramo guarã katu mba'evépe na che michĩvéi umi apóstol mba'e guasuetévagui.</verse>
				<verse number="6">Nda che katupyrypái ramo jepe che ñe'ẽme, nda upéichai pe aikuaávape; ha ko'ã mba'e rohechauka tapia va'ekue peẽme opa mba'épe.</verse>
				<verse number="7">¿Terã piko apeca ra'e añemomichĩ ramo che jupe peñembotuicha haguã peẽ amoherakuãgui peẽme rei rehe pe Tupã Ñandejára evangelio?</verse>
				<verse number="8">Ambue iglésia kuéragui aipe'a va'ekue aipyhýpype ichugui kuéra pe ome'ẽ va'ekue chéve ikatu haguã aiko pene rembiguái ramo.</verse>
				<verse number="9">Ha aiméme penendive ha aikotevẽ ramo jepe, ndaikói va'ekue mba'e pohýi ramo avavépe, omoĩmbágui chéve che remikotevẽ umi hermano kuéra ou va'ekue Macedóniagui, ha opaite mba'épe añeñangareko va'ekue ha añeñangarekóta ani haguã aiko carga ramo peẽme.</verse>
				<verse number="10">Pe Cristo añete oĩ háicha che pype, upéicha avave ndoipe'a mo'ãi che hegui Acaya rupi ko chéve che mbovy'áva.</verse>
				<verse number="11">¿Mba'e rehepa ajapo upéicha? ¿Ndapohayhúigui pipoko? Tupã Ñandejára voi katu oikuaa pohayhuha.</verse>
				<verse number="12">Opáichavo, ajapóta gueteri upe ajapóva ajurumboty haguã umi oikóvape oheka he'i vaerã, upe ha'e kuéra ojererovúvape ojuhu haguã ojojaha ore rehe.</verse>
				<verse number="13">Umichagua ndaha'éi apóstol, umíva ñemoñe'ẽhára japu, he'ínteva ojehe Cristo apostolha.</verse>
				<verse number="14">Ha ndaipóri mba'érehepa jahecha ramo haguã ko Satanás voi oikóva ángel omimbipáva ramo,</verse>
				<verse number="15">upéva rehe ndaha'éi mba'e guasu umi Satanás rembiguái kuéra oiko ramo avei mba'e hekopeguáva rembijokuái ramo, pe ipaha kuéra katu hembiapo kuéraichata.</verse>
				<verse number="16">Ha'e jevy: ani avave che rereko itarováva ramo; ha oime ramo upéicha oimo'ãva pe che rendumi peteĩ itarovávapeicha ikatu haguã che avei ajererovu'imi,</verse>
				<verse number="17">ko ha'éva aína nda'éi Ñandejára he'ígui chéve, peteĩ itarovávaichante, hi'ã rehe chéve arekoha mba'érehepa ajererovu haguã.</verse>
				<verse number="18">Oipype heta ojererovúva umi mba'e ko yvy arigua rehe, che avei ajererovumíta,</verse>
				<verse number="19">peẽ pene aranduetéva niko pekirirĩ pende py'aite guive umi itarovávape.</verse>
				<verse number="20">Pekirirĩ umi pende rerekóvape tembiguái ramo, terã ho'upávape pende hegui opa perekóva, terã pene mondávape, terã oñemoñe'ẽguasúvape peẽme, terã pende rova petévape.</verse>
				<verse number="21">Atĩ ramo jepe ha'e haguã, ¡ore ore kangy va'ekue rojapo haguã umícha! Umi ambue kuéra ipy'aguasúvape katu che che py'aguasu avei, ha'e ramo jepe kóva peteĩ itarovávaicha.</verse>
				<verse number="22">¿Hebreo piko ha'e kuéra? Che ha'e avei. ¿Israelgua piko ha'e kuéra? Che ha'e avei. ¿Abraham ñemoñare piko ha'e kuéra? Che ha'énte avei.</verse>
				<verse number="23">¿Jesucristo rembijokuái piko ha'e kuéra? Chéma katu, añe'ẽ ramo jepe aína peteĩ itarovávaicha ha'epýpe ko'ã mba'e. Hetave amba'apo ichugui kuéra, hetave añembuepoti, hetave añencarcela, ha hetave jevy aime va'ekue amano haguãicha.</verse>
				<verse number="24">Cinco veces umi Israelita che nupãuka va'ekue tukumbópe treinta ý nueve veces.</verse>
				<verse number="25">Mbohapy jevy añenupã yvyrápe, peteĩ jevy añembo'ita, mbohapy jevy ho'yguy pe mba'yru che ahaha, ha peteĩ jevy ahasa va'ekue peteĩ pyhare pukukue ha peteĩ ára mar mbytépe.</verse>
				<verse number="26">Aviaja heta jevy, heta jevy che peligro río rupi, che peligro mondahágui, che retãygua ha che retãygua'ỹ kuéragui, ciudadha rupi, desiertoha rupi, márpe, hermano kuéra gua'u apyte rupi,</verse>
				<verse number="27">mba'apo ha kane'õme, heta kera'ỹme, ñembyahýi ha yuhéipe, heta ayúnope, ro'y ha opívope,</verse>
				<verse number="28">añe'ẽ'ỹ rehe hetave mba'e rehe, ára ko'ẽ rehe añandu che jopy pe jepy'apy umi iglésia kuéra rehe.</verse>
				<verse number="29">¿Máva piko hasy che rasy'ỹ rehe che hendive? ¿Máva piko oñemoñepysanga ha che na che rendýi atĩ ha che pochýgui?</verse>
				<verse number="30">Tekotevẽta ramo ajererovu, ajererovúta ko'ã che kangykue rehe.</verse>
				<verse number="31">Pe Tupã Ñandejára, Ñandejára Jesucristo Ru, tekotevẽva oñemomba'eguasu tapia guarã, oikuaa nda che japuiha.</verse>
				<verse number="32">Damáscope, pe mburuvicha rey Aretas poguypegua, omoĩ va'ekue guardia pe ciudádpe che apresa haguã;</verse>
				<verse number="33">ha peteĩ ventana rupi añemboguejy va'ekue peteĩ ajakápe pe ciudad muralla rupi, ha upéicha ajei va'ekue ipógui.</verse>
			</chapter>
			<chapter number="12">
				<verse number="1">Mba'eve niko nanohẽi añe'ẽ porã hague rehe che jehe, añe'ẽta uvei umi mba'e Ñandejára ohechauka ha oikuaauka va'ekue chéve rehe.</verse>
				<verse number="2">Aikuaa peteĩ kuimba'e Cristo rehe ojeroviávape, ojapo catorce años, ojehupi va'ekue pe yvága mbohapyha peve. Ndaikuaái hete rehevépa, terãpa hete'ỹ reheve, Tupã Ñandejára mante oikuaa.</verse>
				<verse number="3">Aikuaa upe kuimba'épe, hete rehevépa terãpa hete'ỹ reheve, ndaikuaái, Tupã Ñandejára mante oikuaa,</verse>
				<verse number="4">ojereraha va'ekue paraísope, ha upépe ohendu ñe'ẽ ikatu'ỹva ja'e, kuimba'e ikatu'ỹva he'i.</verse>
				<verse number="5">Upe kuimba'e upéva rehe ikatu ajererovu, che jehe katu ndarekói ajererovu haguã, ndaha'éima guive umi che kangykue rehe.</verse>
				<verse number="6">Ha upéicharamo jepe, añe'ẽ porãse ramo che jehe, upéva ndaha'e mo'ãi výro rei, ha'étagui pe añeteguánte. Opáichavo, akirirĩtante, aníntemo avave che rereko mba'eguasuve ramo pe che rehe ohecháva terã ohendúva rehegui.</verse>
				<verse number="7">Ha umi mba'eguasuete ojehechauka va'ekue chéve rehe ani haguã ajererovu eterei, oñeme'ẽ chéve peteĩ mba'e hakuáicha che kutúva che ro'ópe, peteĩ Satanás rembijokuái che rova pete vaerã, ani haguã ajererovu eterei.</verse>
				<verse number="8">Mbohapy jevy ajerure va'ekue Ñandejárape oipe'a haguã che hegui upe mba'e,</verse>
				<verse number="9">ha he'i va'ekue chéve: “Che niko romombarete, ha upévante upe nde reikotevẽva pe che pu'akakue ojehechakuaavégui pe máva ikangy ramo.” Upéva rehe avy'a uvei che kangykue rehe, ojehechauka haguã che pype pe Cristo pu'aka.</verse>
				<verse number="10">Upéva rehe avy'a che kangykue rehe, jeja'ópe, tekotevẽme, persecución ha angekóipe Cristo rayhupápe; che kangy ramo, upépe katu che mbareteve.</verse>
				<verse number="11">Oiko che hegui peteĩ výro añe'ẽ porã pype che jehe, peẽ pejapo che hegui upéva, peẽ peñe'ẽ porã vaerã mo'ã che rehe, mba'evépe na che michĩvéigui umi apóstol kuéra oñemomba'eguasu etévagui, ndaha'éi ramo jepe che mba'eve.</verse>
				<verse number="12">Opáichavo, apostolha che ojehecha va'ekue che rehe pende apytépe, paciencia, techaukarã, mba'eguasu ha milagro rupi.</verse>
				<verse number="13">Che ndapoguerekói va'ekue peẽme pene michĩvéva ramo ambue iglésia kuéragui, ndaha'éima guive che voi ndaikói hague peẽme carga ramo. ¡Che perdona ko che ñe'ẽ rehe!</verse>
				<verse number="14">Ko'ãga aime aha haguãicha pene rendápe mbohapy jevyha, ha ndaha'e mo'ãi cargarã peẽme, ndaikóigui aheka pe perekóva, peẽmente poipota, ndaha'éi niko ta'ýra kuéra ombyaty vaerã túva kuéra peguarã, túva kuérante ta'ýra kuéra peguarã.</verse>
				<verse number="15">Ha che che py'aite guive aipurúne pe che mba'évagui ha che rekove jepe ame'ẽne pende rayhupápe, pohayhuve hague rehe ñemo'ã ramo jepe peẽ nda che rayhúiva.</verse>
				<verse number="16">Oime ramo jepe ohechakuaáva che ndaha'éi hague carga peẽme, he'i pokarẽme poity hague ñuhãme.</verse>
				<verse number="17">¿Pombotavýpa ra'e che remimondo kuéra rupi?</verse>
				<verse number="18">Ajerure va'ekue Títope ohomi haguã pene rendápe, ha amondo hendive pe ñane hermánope. ¿Pene mbotavýpa ra'e Tito? ¿Na peteĩchantepa roiko mokõivéva ha na peteĩ py'ápeintepa?</verse>
				<verse number="19">Aréma peiko peimo'ã roñemoĩ porãha ore jupe pene renondépe. Tupã Ñandejára renondépe Cristo rérape roñe'ẽ; ha opaite mba'e, che rembiayhupára kuéra, peẽme iporã haguãichante.</verse>
				<verse number="20">Akyhyje aguahẽvo ndapojuhúi ramo guarã pe che aipota háicha, ha peẽ nda che juhúi ramo guarã pe peipota háicha. Akyhyje oĩ ramo guarã pende apytépe ñorairõ, envidia, pochy, división, ñe'ẽngue, ñe'ẽse, jejapo, ha sarambi.</verse>
				<verse number="21">Akyhyje kóva ko ahápe, Tupã Ñandejára che momirĩ ramo guarã pene renondépe ha ajahe'o ramo guarã heta pende rehe kuérava opeca va'ekue rehe, ha noñearrepentíri pe mba'e ky'águi, joguereko menda'ỹ rehegui, ha hembiapo vaikuégui.</verse>
			</chapter>
			<chapter number="13">
				<verse number="1">Kóva mbohapyha jevy ahátava pene rendápe. Mokõi terã mbohapy testigo ñe'ẽ rehe oñemoañetéta opa mba'e.</verse>
				<verse number="2">Ha'éma va'ekue peẽme, ha ko'ãga ha'e jevy upe aime mokõiha jevy ramo guaréicha penendive, ha aime mombyry ramo jepe ha'e umi yma opeca va'ekuépe, ha opavavépe, aha jevy ramo pene rendápe ndaiporiahuvereko mo'ãiha avavépe.</verse>
				<verse number="3">Pehechase niko Cristo oñe'ẽha che rupi, ha ha'e na ikangýi penendive guarã, imbarete uvei pende pype.</verse>
				<verse number="4">Oñemosaingo va'ekue kurusu rehe ikangy ramo guaréicha, opáichavo oikove Tupã Ñandejára pu'aka rupi. Ore niko ore kangy avei hendive, opáichavo, roikovéta hendive Tupã Ñandejára pu'aka rupi pene rembiguairã.</verse>
				<verse number="5">Pejepy'amongetána pende jupe voi, jahecha peime hatãpa pe pende jeroviápe, pejepy'amongetána pende jupe. ¿Ndapejekuaái piko pende jupe voi Jesucristo oiha pende pype, ndaha'éi ramo pejerovia gua'únteva?</verse>
				<verse number="6">Opáichavo, aha'arõ pehechakuaáne haguã ore ndaha'eiha tekove japu.</verse>
				<verse number="7">Roñembo'e Tupã Ñandejárape ani haguã pejapo mba'eve ivaíva, ndaha'éi katuete ojehechakuaa haguã ore añeteha, peẽ uvei pejapo haguã pe iporãvarãnte, ore rojerereko ramo jepe tekove japu ramo.</verse>
				<verse number="8">Ndaikatúi ñañemoĩ pe añete rehe, pe añete ndive añoite mante ikatu ñaime.</verse>
				<verse number="9">Upéva rehe, ore rovy'a ore kangy ramo, peẽ pene mbarete guive, ha roñembo'e pende rehe peiko haguã hekopete.</verse>
				<verse number="10">Upéva rehe, amoĩ peẽme ko'ã mba'e kuatia rehe che pore'ỹ jave ani haguã che pohýi aime jave penendive, Ñandejára ome'ẽ haguéicha chéve autoridad pomopu'ã haguã ha ndaha'éi pombyai haguã.</verse>
				<verse number="11">Ha ipaharã, che ryvy kuéra, ta pevy'aite mante, ta pene marangatuete, ta peñombopy'a pytu'u, ta peiko peteĩ py'ápe, ta pende py'aguapy ha pe Tupã mborayhu ha py'aguapy Jára oĩ vaerã penendive.</verse>
				<verse number="12">Peñomomaiteíkena ñehetũ marangatu reheve.</verse>
				<verse number="13">Opavave ñane hermano kuéra ñande jeroviápe pene momaitei.</verse>
				<verse number="14">Ñandejára Jesucristo ta pende rovasa, ha pe Tupã Ñandejára mborayhu ha Espíritu Santo ta pene moirũ opavave peẽme. Amén.</verse>
			</chapter>
		</book>
		<book number="48">
			<chapter number="1">
				<verse number="1">Che Pablo, apóstol, ndaha'éi kuimba'e kuéra remimondo terã yvypóra remimoĩmbyre, Jesucristo ete voi rupi katu, ha Tupã Ñandejárape Túva rupi, upe omoingove jevy va'ekue ichupe omanóva apytégui.</verse>
				<verse number="2">Che ha opavave ñane hermano kuéra chendive oĩva, umi iglésia Galacia peguápe:</verse>
				<verse number="3">Tupã Ñandejárape Túva, ha Ñandejára Jesucristo, ta pende rovasa ha tome'ẽ peẽme py'aguapy.</verse>
				<verse number="4">Jesucristo niko ha'e upe oñeme'ẽ va'ekue omano haguã ñande pecado kuéra rehe, ñande pe'a haguã ko mundo vaígui, pe oipota haguéicha Tupã Ñandejára ñande Ru.</verse>
				<verse number="5">¡Ñamomba'eguasu Tupã Ñandejárape tapia guarã! Amén.</verse>
				<verse number="6">Che mopy'andýi peẽ kuéra pya'ete peheja rehe peína pe Tupã Ñandejára pene renói va'ekuépe Cristo mborayhu rupi ha peho rehe evangelio ambue rapykuéri.</verse>
				<verse number="7">Ndaha'éi niko oĩva ambue evangelio. Oiménteko pene moangekóĩva ha omo'ambueséva pe Cristo evangelio.</verse>
				<verse number="8">Opáichavo, oime ramo oñemoñe'ẽva peẽme ambue evangelio rehe pe evangelio rombo'éma va'ekuégui peẽme, upéva upe tekove toñemaldeci, ta che jepe ra'e, terãta peteĩ ángel oúva yvágagui.</verse>
				<verse number="9">Ha'e jevýta pe ha'éma va'ekue: Oime ramo oñemoñe'ẽva peẽme ambue evangelio perecibíma va'ekuégui rehe, upéva upe tekove toñemaldeci.</verse>
				<verse number="10">Kóva ha'évo, ¿pa añemoĩporãse aína yvypóra kuéra ndive terãpa Tupã Ñandejára ndive? ¿Ambovy'ase nga'u piko che aína yvypóra kuérape? Upéicha rire, che ndaha'evéima vaerã mo'ã Cristo rembijokuái.</verse>
				<verse number="11">Opáichavo, aipota peikuaa kóva, che ryvy kuéra: ko evangelio che amoherakuãva, ndaha'éi yvypóra akãgui osẽ va'ekue.</verse>
				<verse number="12">Che ndarecibíri kuimba'égui, ha ndaha'éi yvypóra che mbo'e va'ekue, Jesucristo ete voi katu oikuaauka va'ekue chéve.</verse>
				<verse number="13">Peẽ pehendúma va'ekue mba'éichapa raka'e che rekovekue yma, Israelita kuéra religión rehegua ramo guare che. Peikuaáma mba'éichapa raka'e che apersegui mbarete va'ekue pe Tupã Ñandejára iglésia, ha añeha'ãmbaite va'ekue ahundi haguã.</verse>
				<verse number="14">Israelita religión rehegua kuérape, ahasapámi va'ekue heta che retãygua che javegua kuéravape, che rakate'ỹ etereígui umi che ypykuéra remimbo'ekue rehe.</verse>
				<verse number="15">Tupã Ñandejára katu che poravo va'ekue yma che anace mboyve, ha imborayhu tuichaite rupi che renói va'ekue.</verse>
				<verse number="16">Ha ha'e oipotáma ramo oikuaauka chéve Ta'ýra, amoherakuã haguã che ichupe umi Israelita'ỹva apytépe. Upéva ojehu ramo, ndahái va'ekue aporandu mba'eve avavépe,</verse>
				<verse number="17">ha ndahái va'ekue Jerusalénpe ahecha haguã umi apóstol kuéra che mboyve guarévape, aha va'ekue uvei Arábiape, ha upéi aju jevy Damáscope.</verse>
				<verse number="18">Uperire tres años haguépe aha Jerusalénpe aikuaa haguã Pédrope, ha apyta hendive quince días.</verse>
				<verse number="19">Ha ndahechái mavavéva umi ambue apóstol kuérape, Jacobo Ñandejára Jesucristo ryvýpe mante.</verse>
				<verse number="20">Ha ha'e peẽme Tupã Ñandejára renondépe añeteha ko amoĩva aína peẽme kuatia rehe.</verse>
				<verse number="21">Upéi rire katu aha Siria ha Cilicia kotyo.</verse>
				<verse number="22">Umi hermano kuéra Cristo iglésia Judea pegua kuéra nda che kuaái va'ekue,</verse>
				<verse number="23">ha'e kuéra ohendu mante oje'e ramo: “Pe yma ñande persegui va'ekue, ko'ãga omoherakuã pe ñe'ẽ jerovia rehegua ymave ombyaise va'ekue.”</verse>
				<verse number="24">Ha omomba'eguasu Tupã Ñandejárape che rehe.</verse>
			</chapter>
			<chapter number="2">
				<verse number="1">Catorce años rire aha jevy Jerusalénpe Bernabé ndive, ha araha Títope chendive.</verse>
				<verse number="2">Aha upépe Tupã Ñandejára ohechaukágui chéve upéicha che ajapo va'erãha. Ha upe Jerusalénpe, peteĩ aty ore añoháme umi mba'eguasuvéva kuéra ndive, aikuaauka ichupe kuéra pe evangelio che amoherakuãva umi Israelita'ỹva apytépe. Ajapo upéicha, ndaipotáigui che rembiapo opyta mba'evépe terã upéichantema opyta.</verse>
				<verse number="3">Ha Tito jepe, oĩ va'ekue chendive upérõ, nocircuncidaukáiri hikuái ndaha'éi ramo jepe ha'e Israelita.</verse>
				<verse number="4">Oime ramo jepe oipota va'ekue oñecircuncida, ombovy'a haguã rehehápe umi he'ívape hermanoha, ha ndaha'éiva, oike va'ekue ñemiháme ijapytépe kuéra. Umíva oike va'ekue pyrague ramo, ohecha haguã pe teko pyahu jarekóva Cristo Jesús rupi ore moĩségui Moisés ley rembiguái ramo.</verse>
				<verse number="5">Opáichavo, sapy'amínte jepe ndorohejái ore moĩ ipoguýpe kuéra, roipotágui opyta peẽme pe evangelio añeteguáva.</verse>
				<verse number="6">Ha umi mba'eguasuve va'ekue váicha katu na che mbo'éi mba'eve ipyahúva rehe ha mba'evete chéve mba'épa raka'e ha'e kuéra, Tupã Ñandejára nomomba'éigui pe mávape hovaporã rehe.</verse>
				<verse number="7">Che mbo'e rangue mba'e pyahu rehe, ha'e kuéra ohechakuaa Tupã Ñandejára ome'ẽ hague chéve pe evangelio amoherakuã haguã umi Israelita'ỹvape, ome'ẽ haguéicha Pédrope omoherakuã haguã umi Israelítape.</verse>
				<verse number="8">Pe Tupã Ñandejára omoĩ va'ekue Pédrope apóstol ramo umi Israelítava apytépe, chéve avei che moĩ apóstol ramo umi Israelita'ỹva apytépe.</verse>
				<verse number="9">Ha upéicha Jacobo, Pedro ha Juan, ojerereko va'ekue poromohenondehára ramo, ohechakuaa hikuái Tupã Ñandejára ome'ẽ hague chéve ko mba'e tuichaitéva, ha ore popyhy che ha Bernabépe. Ojapo hikuái upéva ohechaukávo rojuayhuha, ha roimeha peteĩ ñe'ẽme ore roho haguã romba'apo umi Israelita'ỹva apytépe ha ha'e kuéra katu oje'ói haguã umi Israelítavape.</verse>
				<verse number="10">Kóva añoite ojerure oréve ore mandu'ami tapia haguã mboriahu kuéra rehe, ha upéva voi pe ñeñangarekoitépe ajapóva ajúvo.</verse>
				<verse number="11">Pedro oho ramo guare Antioquía ciudádpe katu, amongavaju ichupe opavave rovake ojejavy hague rehe.</verse>
				<verse number="12">Tenonderã niko okarúmi va'ekue umi Israelita'ỹva ndive, ha oĩma ramo ou va'ekue Jacobo rendágui katu oñepyrũ oñemomombyry ha ndokaruvéi hendive kuéra okyhyjégui umi oporocircuncidávagui.</verse>
				<verse number="13">Upémaramo umi Israelita ambue ojerovia va'ekue Jesús rehe oñepyrũ oñembohova mokõi, ojapóvo Pedro ojapo háicha, ha Bernabé jepe oñembohova mokõi avei hendive kuéra.</verse>
				<verse number="14">Ha ahecháma ramo ha'e kuéra ndoikoiha pe evangelio oporombo'e háicha, ha'e Pédrope opavave rovake: “Nde Israelítava, ndereikói Israelítaicha, reiko umi Israelita'ỹ váicha uvei. Upéicharamo, ¿piko mba'éicha reipota ko'ãva oiko Israelítaicha?”</verse>
				<verse number="15">Ñande niko Israelita ñanace guive, ha ndaha'éi pecador kuéra umi ambue tetã rehegua.</verse>
				<verse number="16">Ha upéicharamo jepe jaikuaa avave ndopytaiha culpa'ỹ rehe ojapo hague rehe Moisés ley he'i háicha, jajerovia rupi Jesucristo rehe añoite mante. Upéva rehe, ñande avei jajerovia va'ekue Jesucristo rehe, jajerereko haguã iculpa'ỹva ramo jajerovia rupi, ha ndaha'éi jajapo hague rehe Moisés ley he'i háicha, Tupã Ñandejára Kuatiañe'ẽ niko he'i avave ndopytái va'erãha culpa'ỹ rehe ojapo rupi Moisés ley he'i háicha.</verse>
				<verse number="17">Ha ñande, ko'ãga, ñañeha'ã ramo jajerereko iculpa'ỹva ramo Cristo rupi, jajejuhu pecadorha ambue kuéraichante avei, ¿he'ise nga'u piko upéva Cristo ñane pytyvõ hague japeca haguã? ¡Mba'evéicharamo!</verse>
				<verse number="18">Pe ley jaipe'a rire oiméramo omoĩ jevýva, upéicharamo katu opyta icúlpa.</verse>
				<verse number="19">Che niko aiméma amano va'ekuéicha pe ley peguarã, upe ley voi che juka va'ekue, che aikove haguã Tupã Ñandejára peguarã.</verse>
				<verse number="20">Che amano va'ekue kurusu rehe Cristo ndive, ha upéva rehe nda che véima pe aikovéva, Crístontema pe oikovéva che pype. Ko che rekove ko'ãgagua aroikove ajerovia rupi Tupã Ñandejára Ra'y rehe, pe che rayhu ha omano va'ekue che rehe.</verse>
				<verse number="21">Namboykeséi pe Tupã Ñandejára gracia, ikatu rire jajerereko iculpa'ỹva ramo ñane ñe'ẽrendu rupi pe léype, upéicha rire Cristo omano reiete vaerã mo'ã.</verse>
			</chapter>
			<chapter number="3">
				<verse number="1">Che ryvy kuéra Galaciaygua, ¿mba'éichapa ikatu peẽ peichaite peve pende tavy? ¿Máva piko pene mbotavy ra'e, pene ñe'ẽrendu'ỹ haguã pe ñe'ẽ añetévape? Ore ñemoñe'ẽme niko rohechauka va'ekue peẽme pende resa tee renondépe Jesucrístope voi kurusu rehe.</verse>
				<verse number="2">Peje chéve aipóramo kóva: ¿Perecibípa ra'e peẽ pe Tupã Ñandejára Espíritu pejapo rupi he'i háicha Moisés léype, terãpa pehendu ha perovia rupi pe ñe'ẽ?</verse>
				<verse number="3">¿Mba'éicha piko ikatu peichaite peve pende tavy? ¿Peimo'ã nga'u piko peẽ pejapopataha hekópe pende reko yvypóra mbaretekue rupi, pe pemoñepyrũ va'ekue Espíritu rupi?</verse>
				<verse number="4">¿Hetaite piko aipóramo pehasa asy rei ra'e? Pehasa asy rei rire ramo añete.</verse>
				<verse number="5">Tupã Ñandejára ome'ẽ ramo guare peẽme Ije-Espíritu, ha ojapo ramo guare milagro pende apytépe, ¿mba'érehepa ojapo raka'e? Ndojapói peẽ pejapo hague rehe pe Moisés ley he'i háicha, pehendu ha perovia rupínte pe ñe'ẽ.</verse>
				<verse number="6">He'i háicha Tupã Ñandejára Kuatiañe'ẽme Abraham rehe: “Abraham oguerovia Tupã Ñandejárape, ha upéva rupi ojerereko ichupe iculpa'ỹva ramo.”</verse>
				<verse number="7">Upéva rehe, peẽ peikuaa vaerã umi ojeroviáva umíva ha'eha Abraham ñemoñare añeteguáva.</verse>
				<verse number="8">Tupã Ñandejára Kuatiañe'ẽme he'i voi va'ekue Tupã Ñandejára oguereko va'erãha iculpa'ỹva ramo umi Israelita'ỹvape ha'e kuéra ojerovia ramo, ha upéicha ojekuaauka va'ekue Abrahámpe ko ikuaapyrã porã: “Opa tetã kuéra ojehovasa vaerã nde rupi.”</verse>
				<verse number="9">Pe oguerovia haguéicha Abraham ha ojehovasa, opa ogueroviáva ojehovasa vaerã avei.</verse>
				<verse number="10">Umi ojeroviáva iñe'ẽrendu rehe Moisés léype, oĩ maldición guýpe. Tupã Ñandejára Kuatiañe'ẽ he'ígui: “Opa umi ojapopa'ỹva opa oĩva pe Kuatiañe'ẽ ley reheguápe, oñemaldecíma.”</verse>
				<verse number="11">Ndaipóri iculpa'ỹva Tupã Ñandejára renondépe ojapo rupi he'i háicha Moisés ley, Tupã Ñandejára Kuatiañe'ẽ niko he'i: “Upe ojererekóva iculpa'ỹva ramo, ojerovia rupi, oikove vaerã.”</verse>
				<verse number="12">Ha pe Moisés ley ndaha'éi jerovia rehegua, he'i uvei kóicha: “Upe ojapopáva ko'ã mba'e, oikove vaerã ko'ã mba'e rupi.”</verse>
				<verse number="13">Cristo ñande salva va'ekue pe ley maldicióngui, ha'e oñemoĩ pype maldición guýpe ñande rehehápe, he'i háicha Tupã Ñandejára Kuatiañe'ẽme: “Oñemaldecipyre opa oñemosaingóva yvyra máta rehe.”</verse>
				<verse number="14">Upéva ojehu va'ekue ikatu haguã pe Tupã Ñandejára rovasare, he'i haguéicha Abrahámpe, ohupity Cristo Jesús rupi umi Israelita'ỹvape avei. Opavave jahupity haguã, jajerovia rupi, pe Espíritu Tupã Ñandejára oikuave'ẽ va'ekue.</verse>
				<verse number="15">Che ryvy kuéra, amoĩta peẽme peteĩ ejemplo yvypóra reko rehegua: Peteĩ kuimba'e oheja ramo peteĩ testamento héra reheve, avave ndaikatúi oheja rei terã omoĩve mba'eve.</verse>
				<verse number="16">Ko'ãga, katu, Tupã Ñandejára ome'ẽ va'ekue iñe'ẽ Abraham “ha iñemoñarépe.” Nde'íri “ha iñemoñare kuérape” tetápe ramo guáicha, he'ínte “ha ne ñemoñarépe”; ha upéva he'ise peteĩme añó, ha upéva Cristo.</verse>
				<verse number="17">Pe ha'éva niko kóva: Tupã Ñandejára ome'ẽ va'ekue iñe'ẽ Abrahámpe ha omoañete va'ekue Moisés ley ou va'ekue cuatrociento treinta años uperire, ha ndaikatúi ombyai upe ñe'ẽme'ẽ ha oheja mba'eve'ỹva ramo pe Tupã Ñandejára promesa.</verse>
				<verse number="18">Pe Tupã Ñandejára ome'ẽva Moisés ley rupi rire, nome'ẽi vaerã mo'ã mba'e kuave'ẽmbyréicha, upéicha rupi Tupã Ñandejára ome'ẽ va'ekue mba'evete'ỹ rehe Abrahámpe mba'e ichupe oikuave'ẽ va'ekue ramo.</verse>
				<verse number="19">Aipóramo, ¿piko maerã oĩ pe Moisés ley? Oñemoĩ va'ekue uperire, ohechauka haguã umi pecado. Peteĩ mba'e sapy'aguánte va'ekue, oiko vaerã ou peve upe “iñemoñare” oñeme'ẽ hague pe promesa. Pe ley niko oñeme'ẽ va'ekue ángel kuéra rupi, ha Moisés po rupi.</verse>
				<verse number="20">Opáichavo na tekotevẽi peteĩ oporomombytéva rehe peteĩme guarã añó, ha Tupã Ñandejára niko peteĩnte.</verse>
				<verse number="21">¿He'ise nga'u piko upéva pe Moisés ley opu'ãha umi Tupã Ñandejára promesa rehe? ¡Mba'evéicharamo! Oñeme'ẽ rire peteĩ ley oporomoingovéva ikatu vaerã mo'ã añete jaiko iculpa'ỹva ramo jajapóvo pe ley he'i háicha.</verse>
				<verse number="22">Tupã Ñandejára Kuatiañe'ẽme katu he'i opavave oĩmbaha preso, oñecondenambaha ipecádo kuéra rehe, ha upéva ikatu haguã opa umi ogueroviáva ohupity pe Tupã Ñandejára oikuave'ẽ va'ekue, ojerovia rupi Cristo Jesús rehe.</verse>
				<verse number="23">Opáichavo, Jesucristo ou mboyve, pe ley ñande rereko va'ekue ipoguýpe, ñaha'arõ aja ojekuaauka peve pe jerovia.</verse>
				<verse number="24">Ha upéicha pe ley ha'ete ku tembiguái mitã rehe oñangarekóva. Oñangareko va'ekue ñande rehe ou peve Cristo, ikatu haguã jajerereko iculpa'ỹva ramo jajeroviávo hese.</verse>
				<verse number="25">Ha ko'ãga oguahẽma ramo pe Cristo rehe jajerovia haguã ára, nañaimevéima tembiguái ñangareko guýpe.</verse>
				<verse number="26">Opavave peẽ niko Tupã Ñandejára ra'y pejerovia rupi Cristo Jesús rehe.</verse>
				<verse number="27">Opavave peẽ pejebautiza va'ekue peñemopeteĩgui Cristo ndive, peñemonde Crístogui.</verse>
				<verse number="28">Ndaiporivéima Israelita terã griégova, tembiguái terã tembiguai'ỹva, kuimba'e terã kuña, opavave peẽ peteĩ añóguima peñemopeteĩ rupi Cristo Jesús ndive.</verse>
				<verse number="29">Ha peẽ Cristo rehegua ramo niko Abraham ñemoñare, ha pehupity vaerã pe Tupã Ñandejára oikuave'ẽ va'ekue ichupe.</verse>
			</chapter>
			<chapter number="4">
				<verse number="1">Pe ha'eséva niko kóva: Imitã aja pe herencia jararã pe tembiguái hogapy peguáichante avei opaite mba'e jára ramo jepe añete.</verse>
				<verse number="2">Imitã aja gueteri oguereko herekua ha oñangarekóva imba'e kuéra rehe, túva he'iha ára peve.</verse>
				<verse number="3">Ha upéicha va'ekue ñanendive kuéra. Ñane mitã aja niko, jaiko va'ekue tembiguái ramo yvypóra kuéra rekópe.</verse>
				<verse number="4">Oguahẽma ramo pe ára, katu Tupã Ñandejára ombou va'ekue Ta'ýra, onace va'ekue kuñágui ha onace va'ekue pe ley poguýpe.</verse>
				<verse number="5">Péicha ou va'ekue oipe'a haguã umi oĩvape pe ley poguýpe, Tupã Ñandejára ñande rereko haguã ita'ýra ramo.</verse>
				<verse number="6">Ha ita'ýrama rupi peẽ, Tupã Ñandejára omoĩ va'ekue Ta'ýra Espíritu pene corazõme, ha pe Espíritu he'i: “¡Che Ru!”</verse>
				<verse number="7">Upéicharamo nde ha'e Tupã Ñandejára ra'y ha ndaha'evéima tembiguái. Ha ta'ýra hague rehe nde, Tupã Ñandejára ome'ẽta ndéve pe herencia Cristo rupi.</verse>
				<verse number="8">Yma, peẽ peikuaa mboyve Tupã Ñandejárape, umi Ñandejára'ỹva rembiguái va'ekue peẽ.</verse>
				<verse number="9">Ko'ãga peikuaáma ramo Tupã Ñandejárape katu, terã iporãve ja'e ramo, Tupã Ñandejára pende kuaáma ramo peẽme, ¿piko mba'éicha pejevýta peína peiko jevy haguã umi mba'e kangy, poriahu, rembiguái ramo?</verse>
				<verse number="10">Peẽ niko pembo'arete ára, mes kuéra, mandu'aha ára ha áño kuéra.</verse>
				<verse number="11">Akyhyje oiméramo guarã amba'apo rei ra'e pende apytépe.</verse>
				<verse number="12">Che ryvy kuéra, ajerure peẽme chéicha haguã peẽ, che niko peẽicha. Ndapejapóiko che rehe mba'eve ivaíva.</verse>
				<verse number="13">Peikuaáma háicha, amoherakuã tenonde ramo guare peẽme pe evangelio amoherakuã va'ekue mba'asy añandu va'ekue che retépe rupi.</verse>
				<verse number="14">Ha upe mba'asy areko va'ekue pende py'ara'ã haguãicha va'ekue, ha ndaha'éi upéva rehe nda che potái terã che momarã va'ekue. Upéva rangue che moguahẽ va'ekue uvei Tupã Ñandejára ángelpeicha, che moguahẽ Jesucrístope voi pemoguahẽ vaerã mo'ã haguéicha.</verse>
				<verse number="15">¿Pende resaráima piko peẽ pe vy'a pereko va'ekuégui? Che aikuaa, ikatu rire, peẽ penohẽ vaerã mo'ã hague pende resa tee jepe peme'ẽ haguã chéve.</verse>
				<verse number="16">Ha ko'ãga, ¿piko pene enemigo nga'u che, ha'e hague rehe peẽme pe añetegua?</verse>
				<verse number="17">Oime niko hakate'ỹ etereíva pende rehe, opáichavo, ndaha'éi iporãvarã ha pende pe'ase ore hegui, peho haguã upéi hapykuéri kuéra.</verse>
				<verse number="18">Iporã niko ñane rakate'ỹ tapia ramo iporãvarã rehe, ha ani che aime jave penendivénte.</verse>
				<verse number="19">Che ra'y kuéra, che rasyete jevy pende rehe, hasy háicha pe sy imembýtava hína, Cristo oñembohete peve pende pype.</verse>
				<verse number="20">¡Mba'éicha tamo aime ra'e penendive ko'ãgaite voi ikatu haguã añe'ẽ peẽme ambue hendáicha; ndaikuaái mba'épa ajapóta pende hegui!</verse>
				<verse number="21">Peẽ peimeséva ley guýpe, peje chéve kóva: ¿napehendúi piko ra'e pe ley he'íva?</verse>
				<verse number="22">Pe Tupã Ñandejára Kuatiañe'ẽme niko he'i Abraham oguereko hague mokõi ta'ýra, peteĩ Agar pe tembiguái memby, ha pe ambue katu Sara pe hembireko memby, upe kuña tembiguai'ỹ va'ekue.</verse>
				<verse number="23">Pe tembiguái memby onace va'ekue yvypóra rekópe, pe kuña tembiguai'ỹva memby katu onace Tupã Ñandejára promesa rupi.</verse>
				<verse number="24">Kóva ko ñembojojarãnte. Umi kuña mokõi niko he'ise mokõi testamento. Peteĩ pe cerro Sinaí peguare, ha upéva Agar joguaha, umi imemby kuéra tembiguái meme va'ekue onace guive.</verse>
				<verse number="25">Agar niko pe Sinaí cerro hína, oĩva Arábiape, ha upéva he'ise pe ko'ãgagua Jerusalén ciudad, oĩgui tembiguái ramo imemby kuéra ndive.</verse>
				<verse number="26">Pe Jerusalén yvága pegua katu ha'e hína pe kuña tembiguai'ỹva, upéva ñande sy.</verse>
				<verse number="27">Tupã Ñandejára ñe'ẽ niko he'i: Evy'a, nde kuña imemby'ỹva, nde ikatu'ỹva ne memby, esapukái vy'águi, nde reikuaa'ỹva umi imembýtava mba'asy. Pe kuña ha'eñóva hetave imemby vaerã pe kuña oguerekóvagui iména.</verse>
				<verse number="28">Che ryvy kuéra, ñande niko Tupã Ñandejára ra'y kuéra Isaácha, Tupã Ñandejára he'i haguéicha.</verse>
				<verse number="29">Ha umiha árape pe Abraham ra'y onace va'ekue yvypóra reko rupi guáicha, opersegui va'ekue pe ta'ýra onace va'ekuépe Tupã Ñandejára he'i haguéicha. Ha upéicha avei ko'ãga.</verse>
				<verse number="30">Ha ¿mba'e piko he'i pe Tupã Ñandejára Kuatiañe'ẽ? He'i kóicha: “Emosẽ pe tembiguái ha imemby reheve, pe tembiguái memby ndaikatúigui oguereko pe herencia pe kuña tembiguai'ỹva memby ndive.”</verse>
				<verse number="31">Ha upéicha, che ryvy kuéra, ñande ndaha'éi pe tembiguái membýicha, pe kuña tembiguai'ỹva membýichante uvei.</verse>
			</chapter>
			<chapter number="5">
				<verse number="1">Cristo ñande liberta va'ekue anive haguã jaiko tembiguái ramo. Pepyta hatãkena aipóramo upe libertádpe ha anítei peheja pene moĩ jevy pe tembiguái yugo guýpe.</verse>
				<verse number="2">Pe che rendumi peẽ: Che, Pablo, ha'e peẽme, peẽ peñecircuncidauka ramo, Cristo ndovale mo'ãiha peẽme mba'everã.</verse>
				<verse number="3">Ha'ese jevy kóva, oimeraẽva kuimba'e oñecircuncidaukávape, tekotevẽha ojapopa pe Moisés ley he'íva.</verse>
				<verse number="4">Umi peẽ kuérava oĩséva culpa'ỹ rehe ley rupi, umíva opytáma Cristo rehe'ỹ; ohejáma pe Tupã Ñandejára gracia.</verse>
				<verse number="5">Ñande niko, pe Espíritu oúva jerovia rupi rehe, ñaha'arõ jajererekóne haguã iculpa'ỹva ramo.</verse>
				<verse number="6">Ñañemopeteĩ ramo Cristo Jesús ndive, mba'eve nde'iséi ñañecircuncidápa ra'e terãpa ahániri, pe tekotevẽva añete niko ta jajerovia ha pe jerovia ta ñane moingo mborayhúpe.</verse>
				<verse number="7">Peẽ niko peñepyrũ porã va'ekue. ¿Máva piko, aipóramo, pende joko ra'e pejapove'ỹ haguã pe añeteguáva?</verse>
				<verse number="8">Ta ha'e ha'éva ra'e, upe ojereroviauka va'ekue peẽme, ko mba'e ndaha'éi Ñandejára rembiapo. Ha'e niko pende poravo va'ekue uvei.</verse>
				<verse number="9">Aníke pende resarái “pe levadura michĩ ramo jepe ombovupaha pe masa”.</verse>
				<verse number="10">Ajeroviaite niko Ñandejára rehe ani chéne haguã pemo'ambue pe pende jerovia; opáichavo, Tupã Ñandejára ocastiga vaerã upe oikóvape pene moangekói, ta ha'e ha'éva.</verse>
				<verse number="11">Che ryvy kuéra, che añemoñe'ẽ ramo gueteri tekotevẽha rehe pe circuncisión, ¿piko mba'e rehe che persegui gueteri umi Israelita kuéra? Upéicha rire, pe Cristo kurusu rehegua ñe'ẽ nomoñeko'õi vaerã mo'ã avavépe.</verse>
				<verse number="12">Ha umi oikóva pene moangekói pe circuncisión rehe katu, ¡mba'éicha tamo ra'e ojekapa mandi voi ojupe!</verse>
				<verse number="13">Peẽ niko, che ryvy kuéra, peñehenói va'ekue pejeliberta haguã. Anínte peiporu upe libertad pejapo haguã pende reko yvypóra rehegua rembipota, upéva rangue peiko uvei oñohembiguái ramo, pe mborayhu perekóva oñondive guarã rupi.</verse>
				<verse number="14">Pe ley niko oĩmbaite ko tembiapoukapy peteĩmente: “Ehayhu nde rapichápe nde voi rejehayhu háicha.”</verse>
				<verse number="15">Peikóramo katu peñorairõ oñondive kuéra ha pejosu'u peñomoko haguãicha, peñangarekóke ani peñombyaipátei.</verse>
				<verse number="16">Pe ha'éva peẽme niko kóva: Peiko ramo pe Espíritu rekópe ndapejapo mo'ãi pe yvypóra reko rembipota.</verse>
				<verse number="17">Pe yvypóra reko rembipota niko oñemoĩ pe Tupã Ñandejára Espíritu rehe, ha pe Espíritu rembipota katu oñemoĩ pe yvypóra reko rembipota rehe. Mokõivéva oñemoĩ ojuehe ani haguã pejapo pe pejaposéva.</verse>
				<verse number="18">Pe Espíritu pene sambyhy ramo katu napeimevéima pe ley guýpe.</verse>
				<verse number="19">Ojekuaa porã voi niko mba'épa pe yvypóra reko rembiapo, ha ko'ãva ha'e hína: joguereko menda'ỹ rehe, mba'e ky'a ha teko vai,</verse>
				<verse number="20">ta'anga ñemomba'eguasu ha paje apo, juayhu'ỹ, juavy, celo ha pochy rei, ojupe guarãntese, ñorairõ, jeporodividi aty atýpe,</verse>
				<verse number="21">envidia, porojuka, ka'u, karuguasu, ha ambue mba'e ko'ãichagua. Pomomandu'a, ha'éma haguéicha peẽme, umi upéicha oikóva ndoike mo'ãiha Tupã Ñandejára réinope.</verse>
				<verse number="22">Pe Espíritugui katu ou mborayhu, vy'a, py'aguapy, paciencia, py'aporã, mba'eporã, jeroviaha,</verse>
				<verse number="23">jejapo'ỹ ha jererekokuaa. Ndaipóri ley oñemoĩva ko'ãva ko'ã mba'e rehe.</verse>
				<verse number="24">Ha umi Cristo mba'éva omomanóma va'ekue kurusu rehe pe heko yvypóra rehegua ipy'a jerure ha hembipota vai reheve.</verse>
				<verse number="25">Jaikove ramo Espíritu rupi, tekotevẽ avei jaheja pe Espíritu ta ñane sambyhy upe jajapóvape.</verse>
				<verse number="26">Ani ñañemomba'eguasu ha ñañombopochy terã ñaño'envidia.</verse>
			</chapter>
			<chapter number="6">
				<verse number="1">Che ryvy kuéra, oime ramo ojejavýva, peẽ Tupã Ñandejára Espíritu rekópe peikóva peipytyvõ vaerã oiko porã jevy haguã. Opáichavo, pejapo vaerã upéva py'aporã reheve, pema'ẽvo pende jehe voi, anítei peẽ avei peñepy'ara'ã.</verse>
				<verse number="2">Peñopytyvõ peraha haguã oñondive pe ipohýiva peẽme ha upéicha ramo pejapopáne pehóvo pe Cristo ley.</verse>
				<verse number="3">Oime ramo oimo'ãva mba'eguasuha ha'e, ndaha'éi ramo mba'eve, oñembotavy ha'e voi ojupe.</verse>
				<verse number="4">Peteĩ teĩ oma'ẽ vaerã ojehe oikópa hekópe, ha oñandu ramo oikoha hekópe, ndaha'e mo'ãi oñembojoja haguã ambue rehe.</verse>
				<verse number="5">Upévare peteĩ teĩ ogueraha vaerã imba'epohýi.</verse>
				<verse number="6">Upe oñehekombo'éva pe ñe'ẽ evangelio rehegua rehe, ome'ẽ vaerã pe imbo'ehárape opa mba'e oguerekóvagui.</verse>
				<verse number="7">Aníke peñembotavy pende jupe: avave ndaikatúi oñembohory Tupã Ñandejára rehe. Pe máva oñotỹva, upéva omono'õ vaerã.</verse>
				<verse number="8">Pe oñotỹva pe heko tee yvypóra reheguápe ombovy'áva, pe heko yvypóragui omono'õ vaerã ñembyai, oñotỹ ramo pe Espíritu reko reheguáva katu, pe Espíritugui omono'õ vaerã pe tekove tapia guarãva.</verse>
				<verse number="9">Upéva rehe, na ñane kane'õ va'erãi jajapo haguã pe iporãva ha ñande py'amano'ỹ ramo oguahẽ vaerã pe ára ñamono'õ haguã.</verse>
				<verse number="10">Upéva rehe, ikatu aja jajapo pe iporãva opavavépe, ha ñane hermano kuéra ojeroviávapema katu.</verse>
				<verse number="11">Pema'ẽ ko'ã letra guasuete rehe amoĩva aína peẽme kuatia rehe che po rupiete voi.</verse>
				<verse number="12">Umi oñemoĩporãséva yvypóra rekópe, umíva pende circuncidaukase katuete, ani haguã ha'e kuéra ojepersegui pe ñe'ẽ Cristo kurusu rehegua rehe.</verse>
				<verse number="13">Ha umi oñecircuncida va'ekue ndojapopáinte avei pe ley he'íva. Opáichavo, ha'e kuéra oipota peẽ peñecircuncidauka ikatu haguã oñemomba'eguasu ojapouka hague rehe peẽme pe yvypóra reko reheguáva.</verse>
				<verse number="14">Ha che katu, ndajejaposéi mba'evete rehe, Ñandejára Jesucristo kurusu rehe añoite mante. Cristo mano rupi chéve guarã pe mundo omano ha che avei amano pe mundo peguarã.</verse>
				<verse number="15">Ñañemopeteĩ ramo Cristo Jesús ndive mba'eve nde'iséi ñañecircuncidápa ra'e terãpa ahániri; pe he'iséva niko Tupã Ñandejára pa ojapo ra'e ñande hegui tekove pyahu.</verse>
				<verse number="16">Py'aguapy ha poriahuvereko toĩ opa umi kóicha oikóva ndive ha opa umi Israel retã Tupã Ñandejára reheguáva ndive.</verse>
				<verse number="17">Ko'águi rire ndaipotái avave che moangekói, che rete rehe ojehecha Ñandejára Jesús rembijokuaiha che.</verse>
				<verse number="18">Che ryvy kuéra, Ñandejára Jesucristo ta pende rovasa opavave peẽme. Amén.</verse>
			</chapter>
		</book>
		<book number="49">
			<chapter number="1">
				<verse number="1">Che, Pablo, Jesucristo apóstol Tupã Ñandejára rembipota rupi, ajapo ko kuatiañe'ẽ umi Efeso ciudádpe oĩva peguarã, umi Tupã Ñandejára mba'éva ha ojeroviáva Jesucristo rehe.</verse>
				<verse number="2">Tupã ñande Ru, ha Ñandejára Jesucristo, ta pende rovasa ha ta pene mbopy'aguapy.</verse>
				<verse number="3">Ñamomba'eguasúkena Ñandejára Jesucristo Ru Tupã Ñandejárape, ha'e niko ñande rovasa va'ekue opaichagua jehovasa yvága pegua reheve ñane mopeteĩ rupi Cristo ndive.</verse>
				<verse number="4">Tupã Ñandejára niko ñande poravo va'ekue Cristo ndive ojapo mboyve ko mundo, ñane marangatu ha ñande culpa'ỹ haguã henondépe.</verse>
				<verse number="5">Ñande rayhúgui ñande poravo va'ekue ymaite guive, ñande rereko haguã ta'ýra teerã Jesucristo rupi, oipota haguéicha oiko ha hembipota rupi.</verse>
				<verse number="6">Upéva rehe ñamomba'eguasu tapia vaerã Tupã Ñandejárape imborayhu tuichaite rehe, ha ipype ñande rovasa rehe Ita'ýra ohayhuetéva rupi.</verse>
				<verse number="7">Ha'e niko ñande salva va'ekue ita'ýra ruguy rupi, operdona pype ñande pecado kuéra, tuichaite niko pe imborayhu.</verse>
				<verse number="8">Tupã Ñandejára ñane myenyhẽ imborayhúpe, pe iñarandu ha imba'ekuaa tuichaite rupi</verse>
				<verse number="9">ha oikuaauka ñandéve pe hembipota ojekuaa'ỹ va'ekue, ha'e voi ojapose haguéicha ha upéichama voi oipotágui oiko Cristo rupi.</verse>
				<verse number="10">Hi'ára guahẽ ha'ára Tupã Ñandejára ombyatypa vaerã Cristo rehe opa umi mba'e oĩva yvágape ha oĩva yvy ári.</verse>
				<verse number="11">Tupã Ñandejára, ojapóva opa mba'e ha'e oipota háicha ha hembipota rupi, ñande poravo va'ekue ymaite guive imba'erã ñane mopeteĩ rupi Cristo ndive.</verse>
				<verse number="12">Ojapo upéicha ikatu haguã ñande kuéra jajerovia tenonde va'ekue Cristo rehe, jaikove ñamomba'eguasu haguã iglória.</verse>
				<verse number="13">Ha peẽ avei, pehendúvo pe ñe'ẽ añetegua, pe terakuã porã pene salvación rehegua, ha pejeroviávo Cristo rehe, pende sella va'ekue Tupã Ñandejára mba'e tee ramo pe Espíritu Santo rupi ha'e he'i va'ekue ome'ẽtaha.</verse>
				<verse number="14">Pe Espíritu Santo niko oñeme'ẽ tenonde ñandéve omoañete haguã upe jahupitýtava, upe ára Tupã Ñandejára osalvapaha peve umi imba'éva. Kóva avei niko oñemomba'eguasu haguã pe iglória.</verse>
				<verse number="15">Upéva rehe che, ahendúvo mba'eichaitépa pejerovia Ñandejára Jesús rehe, ha pe mborayhu perekóva opa umi Tupã Ñandejára mba'éva ndive guarã,</verse>
				<verse number="16">ame'ẽ tapiáva ame'ẽ'ỹre las gracias pende rehe ha che mandu'áva pende rehe che ñembo'épe.</verse>
				<verse number="17">Ajerure Ñandejára Jesucristo Tupãme, Túva mba'eguasuetévape, tome'ẽ peẽme arandu pende espíritupe peikuaa haguã Tupã Ñandejárape ha'e voi oikuaaukáva peẽme.</verse>
				<verse number="18">Ajerure Tupã Ñandejára tohesape pende py'apy, peikuaa haguã mba'e peha'arõ haguãpa pene renói, ha mba'eichaitépa tuicha pe mba'eta Tupã Ñandejára ome'ẽva umi imba'évape,</verse>
				<verse number="19">ha mba'eichaitépa tuicha ha naimbojojahái pe ipu'aka omba'apóva ñande pype ñande jaroviávape. Kóva ko pu'aka voi hína pe Tupã Ñandejára oiporu va'ekue hetaite pu'aka ha mbarete reheve,</verse>
				<verse number="20">omoingove jevy ramo guare Crístope omanóva apytégui ha omboguapy ipo akatúape yvágape,</verse>
				<verse number="21">ha omoĩ ichupe mburuvicha, autoridad, pu'aka terã ipoguýpe oporoguerekóva ári ikatúva ñamombe'u ko ára kóvape terã pe ára ou va'erãme.</verse>
				<verse number="22">Omoĩ opaite mba'e Cristo pyguýpe, ha ichupete voi katu omoĩ pe iglésia akã ramo.</verse>
				<verse number="23">Pe iglésia niko Cristo rete, ha pe omoĩmbáva Crístope voi; ha Cristo avei, omoĩmba ha omyenyhẽ opa mba'épe.</verse>
			</chapter>
			<chapter number="2">
				<verse number="1">Tupã Ñandejára pene moingove peẽme, ambue árape peẽ omanóva va'ekue pene rembiapo vai ha pende pecádope,</verse>
				<verse number="2">peẽ peiko va'ekuépe umi mba'e vaípe, peiko pype yvypóra kuéra oiko háicha ha pejapo pype pe espíritu arapy ruvicha rembipota, ombopy'aguasúva yvypóra kuéra iñe'ẽrendu'ỹvape Tupã Ñandejárape.</verse>
				<verse number="3">Opavave ore kuéra roiko va'ekue avei upéicha ymave, roiko ramo guare ore rete ha ore py'apýpe roñandu háicha. Ore ro'o rembipota rojapo rupi ija mante oréve Tupã Ñandejára oity ore ári ipochykue ipohyietéva, ambue kuéraicha avei.</verse>
				<verse number="4">Opáichavo, mba'eguasuete pe Tupã Ñandejára poriahuvereko, ha ñande rayhu etereígui</verse>
				<verse number="5">ñane moingove Cristo ndive, upe ñamano ramo gueteri ñande pecádope. Ha upéicharamo jepe Tupã Ñandejára mborayhu rupi peẽ pejesalva.</verse>
				<verse number="6">Ha Tupã Ñandejára ñane moingove jevy Cristo Jesús ndive ha ñane mboguapy hendive yvágape upe mburuvichahápe ha'e.</verse>
				<verse number="7">Ha upéicha ohechauka vaerã umi ára oútavape umi mba'eta etaite imborayhu rehegua, ipy'aporã rupi ñanendive ñane mopeteĩ rupi Cristo Jesús ndive.</verse>
				<verse number="8">Peẽ niko pejesalva Tupã Ñandejára mborayhu rupi, pejerovia hague rehe. Kóva ndaha'éi mba'e peẽ voi pejapo va'ekue rupi, Tupã Ñandejára remime'ẽnte.</verse>
				<verse number="9">Mavave ndoguerekói mba'érehepa ojererovu haguã, pe salvación ndaha'éigui tembiapo porã rupi.</verse>
				<verse number="10">Tupã Ñandejára niko ñande apohare; ha ñande apo va'ekue ñane mopeteĩvo Cristo Jesús ndive ñañemohembiapo haguã tembiapo porãme ha'e voi ombosako'íma ja'ekue jajapo haguã.</verse>
				<verse number="11">Upéva rehe, ani pende resarái mba'épa raka'e peẽ yma. Ndaha'éi va'ekue Israelita retãygua ha umi Israelita, ocircuncidáva kuimba'e hetépe ha ha'e kuéra voi oñembohérava ñecircuncida pyre, peẽme katu pene mbohéra oñecircuncida'ỹva.</verse>
				<verse number="12">Umiha árape peẽ peime va'ekue Cristo rehe'ỹ ha ndaha'éi va'ekue Israel rehegua kuéra, peikuaa'ỹ rehe pe Tupã Ñandejára pacto ha pe he'i va'ekue ojapotaha. Peiko va'ekue ko yvy ári Tupã Ñandejára rehe'ỹ pereko'ỹ rehe mba'eve peha'arõ vaerã.</verse>
				<verse number="13">Ko'ãga katu peñemopeteĩ rupi Cristo Jesús ndive, peẽ yma peime va'ekue mombyry peñemo'aguĩ Tupã Ñandejára gui Cristo ruguy rupi.</verse>
				<verse number="14">Cristo voi niko ha'e ñande py'aguapy, upe ojapo va'ekue umi Israelita ha Israelita'ỹvagui peteĩ mba'e añó, oipe'a rupi pe ja'e'ỹ oporomombyte va'ekue peteĩ tápiaicha.</verse>
				<verse number="15">Hete tee rupi voi Cristo ombopaha Moisés ñe'ẽngue oguereko va'ekue tembiapoukapy ha tembiapopyrã, ha ojapo mokõivégui peteĩ tetãygua pyahu ñemopeteĩ rupi hendive voi. Upéicha ñane mbopy'aguapy oñondive.</verse>
				<verse number="16">Ha upéicha Cristo omano rupi kurusu rehe, oipe'a pe ja'e'ỹ oĩ va'ekue mokõive apytépe ha ojapo ichugui kuéra peteĩ tete, ha omoingo porã Tupã Ñandejára ndive.</verse>
				<verse number="17">Upéicha ou va'ekue Cristo omoherakuãvo mba'e porã py'aguapy rehegua opavavépe, peẽ peime va'ekuépe mombyry ha umi Israelita oĩ aguĩ va'ekuépe.</verse>
				<verse number="18">Ha upéicha Cristo rupi opavave, taha'e Israelita terã taha'e'ỹ, ikatúma ñaguahẽ Túva rendápe peteĩ Espíritu añó rupi.</verse>
				<verse number="19">Upéva rehe, peẽ ndaha'evéima tetã ambueygua yvy pene mba'e'ỹvape, peteĩ tetãyguántema uvei opa umi Tupã Ñandejára mba'éva ndive. Peẽ Tupã Ñandejára rogaygua rehegua avei.</verse>
				<verse number="20">Peẽ upe óga oñemopu'ã va'ekue pe óga rapo apóstol ha ñemoñe'ẽhára kuéra omoĩ va'ekue ári rehegua, ha Jesucristo ete voi ha'e pe ita guasu óga rapo iporãitevéva.</verse>
				<verse number="21">Cristo rupi pe óga ojuajupa porã ha oñemyatyrõmba, ha okakuaa ohóvo oiko haguã ichugui peteĩ tupao marangatu ojuajúva Ñandejára rehe.</verse>
				<verse number="22">Ha peẽ avei peñemopeteĩvo Cristo ndive, peñemopeteĩ opa umi ambue kuéra ndive Tupã Ñandejára rogarã, ha'e oiko haguã pende pype Ijespíritu rupi.</verse>
			</chapter>
			<chapter number="3">
				<verse number="1">Upéva rehe añembo'e, che Pablo, aiméva preso aína Cristo Jesús rayhupápe mba'e porãrã peẽ Israelita'ỹvape.</verse>
				<verse number="2">Pehendúmane raka'e Tupã Ñandejára ome'ẽ hague chéve imborayhu rehegua ñe'ẽ peẽme guarã.</verse>
				<verse number="3">Tupã Ñandejára oikuaauka chéve pe ojekuaa'ỹ va'ekue aescribi mbykymíma haguéicha peẽme.</verse>
				<verse number="4">Upéva peleévo pehechakuaáta aikuaaha pe Cristo rehegua ojekuaa'ỹ va'ekue.</verse>
				<verse number="5">Pe ndojekuaaukái va'ekue umi ymaguare kuérape hi'ára kuérape, ko'ãga katu Tupã Ñandejára ohechauka ijapóstol ha ñemoñe'ẽhára marangatu kuérape Ijespíritu rupi.</verse>
				<verse number="6">Ha upe ojekuaa'ỹ va'ekue niko kóva: pe evangelio rupi umi Israelita'ỹva ohupityha avei peteĩcha umi Israelítava ndive pe herencia, ha ha'e kuéra avei upe tete rehegua voi, ha ohupity avei pe Tupã Ñandejára kuave'ẽmby Cristo Jesús rupi.</verse>
				<verse number="7">Tupã Ñandejára ojapo che hegui hembijokuái amoherakuã haguã ko ñe'ẽ. Ko tembiapo kóva Tupã Ñandejára ipy'aporãgui ome'ẽ reiete chéve pe ipu'aka rupi.</verse>
				<verse number="8">Che, che michĩeteve opa umi Tupã Ñandejára mba'évagui, opáichavo ha'e ome'ẽ chéve ko tuichaite mba'éva araha haguã amoherakuã mba'e porã umi Israelita'ỹvape ha añe'ẽ haguã ichupe kuéra umi Cristo mba'eta jaikuaapa'ỹva rehe.</verse>
				<verse number="9">Ha he'i chéve aikuaauka haguã opavavépe mba'épa pe Tupã Ñandejára rembipota oguereko va'ekue oikuaauka'ỹ rehe ymaite ára guive. Tupã Ñandejára ojapopa opa mba'e,</verse>
				<verse number="10">opáichavo oguereko va'ekue oikuaauka'ỹ rehe hembipota ikatu haguã ko'ãga, pe iglésia rupi, pe Tupã Ñandejára arandu ojekuaauka opa hendáicha umi mburuvicha ha oguerekóvape autoridad umi mba'e yvága pegua rehe,</verse>
				<verse number="11">oiko haguã hekopete upe hembipota tapia guare Tupã Ñandejára ojapo va'ekue Ñandejára Jesucristo rupi.</verse>
				<verse number="12">Cristo rupi ikatu ñaguahẽ Tupã Ñandejára rendápe, jerovia pópe jajerovia rupi hese.</verse>
				<verse number="13">Upéva rehe ajerure peẽme, ani haguã pene kyre'ỹ poi ko ahasa asýva rehe aína pende rehehápe, kóva niko mba'eguasuverã uvei peẽme.</verse>
				<verse number="14">Upéva rehe, añesũ Ñandejára Jesucristo Ru renondépe,</verse>
				<verse number="15">opa umi imba'e kuérava yvága ha yvýpe oñembohérava hérape.</verse>
				<verse number="16">Ajerure Túvape umi imba'e etaitégui tome'ẽ peẽme pu'aka ha mbarete pende pype voi, Tupã Ñandejára Espíritu rupi.</verse>
				<verse number="17">Ajerure toiko Cristo pene corazõme, pejerovia rupi hese ha peẽ ta peñembohapo ha ta peime hatã imborayhúpe;</verse>
				<verse number="18">ikatu haguã peikuaa porã opavave umi hese ojeroviáva ndive mba'eichaitépa ipy, ipuku, ipypuku, ha ijyvatekue pe Cristo mborayhu, ha ta peikuaa upe mborayhu,</verse>
				<verse number="19">ikatu'ỹ vaerã ramo jepe jaikuaapa. Upéicharamo pene renyhẽmba chovi vaerã Tupã Ñandejára etégui voi.</verse>
				<verse number="20">Ha ko'ãga, toñemomba'eguasu Tupã Ñandejára ipu'akaitéva ojapo haguã hetaiteve pe ñande jajeruréva terã ñaimo'ãvaguinte jepe, pe ipu'aka rupi ojapóva hembiapo ñande pype.</verse>
				<verse number="21">¡Ichupe toñemomba'eguasu, iglésia ha Cristo Jesús rupi opa arapave'ỹme ha tapia guarã! Amén.</verse>
			</chapter>
			<chapter number="4">
				<verse number="1">Upéva rehe, che aiméva aína preso Ñandejára rayhupápe, ajerure peẽme ta peiko peiko vaerã háicha peẽ Tupã Ñandejára ohenói va'ekue.</verse>
				<verse number="2">Ta pejejapo'ỹ ha ta pende pochykuaa'ỹ, ha ta pene paciencia ha ta pehechakuaa ojupe kuéra pe mborayhu perekóva rupi.</verse>
				<verse number="3">Peñeha'ã peiko tapia peteĩ py'ápe oñondive, upéva ko ou Espíritu Sántogui, py'aguapy rupi pene mopeteĩva oñondive.</verse>
				<verse number="4">Oĩ niko peteĩ tete añó, ha peteĩ Espíritu, pe Tupã Ñandejára pene renói haguéicha peteĩ ñeha'arõrã añóme.</verse>
				<verse number="5">Oĩ peteĩ Ñandejára, peteĩ jerovia, peteĩ bautismo,</verse>
				<verse number="6">peteĩ Tupã Ñandejára opavave Ru. Ha'e voi oĩ opavave ári, ha ojapo hembiapo opavave py'apýpe ha oĩ opavavépe.</verse>
				<verse number="7">Opáichavo, Tupã Ñandejára ome'ẽ peteĩ teĩme ñane rembiapo teerã, Cristo ome'ẽ va'ekue javeve.</verse>
				<verse number="8">Upéva rehe pe Ñandejára Ñe'ẽme he'i: Ojupi va'ekue yvágape ha ogueraha ondive heta prisionero, ha ome'ẽ pe hemime'ẽ rei yvypóra kuérape.</verse>
				<verse number="9">¿Mba'épa he'ise upe ha'e ojupi hague? He'ise oguejy raẽ hague pe yvy ipypukuveha peve.</verse>
				<verse number="10">Upe oguejy va'ekue, ha'e voi avei upe ojupi va'ekue pe yvága ijyvatevehápe omyenyhẽmba haguã opa mba'e.</verse>
				<verse number="11">Kóva ha'e pe hemime'ẽ: oime apóstolva, ambue kuéra katu ñemoñe'ẽhára, ambueve katu evangelio moherakuãhára ha ambueteve katu pastor ha mbo'ehára kuéra.</verse>
				<verse number="12">Upéicha ombosako'i va'ekue umi Jesús rehe ojeroviávape ojejokuái ha ojapo haguã Ñandejára rembiapo, omongakuaa porã haguã Cristo rete,</verse>
				<verse number="13">jahupity peve ñañemoĩ haguã peteĩ jeroviápe jaikuaapa peve pe Tupã Ñandejára Ra'ýpe. Oiko peve ñande hegui kuimba'e tyarõ, okakuaa porãmba va'ekue Crístoicha.</verse>
				<verse number="14">Anive haguã jaiko mitãicha, ágoto ha pégoto ojererotyryrýva opaichagua rapykuéri ha ojereraháva yvytu rehéicha oimeraẽva mba'e pyahu tekove katupyry japúpe oporombo'éva rehe oporombotavy ha oporogueraha haguã tape jejavy rupi.</verse>
				<verse number="15">Iporãve jaiko ramo mborayhúpe pe añetegua rapykuéri uvei, jakakuaapa haguã hekopete Cristo ndive. Ha'e niko pe tete akã ha hese pe tete oikotevẽ.</verse>
				<verse number="16">Pe tete niko oĩmba porã ha ojuajupa ojuehe ha peteĩ teĩva pe tete rehegua ojapo ramo hembiapo, okakuaapa ohóvo ha opu'ã porã mborayhúpe.</verse>
				<verse number="17">Kóva niko hína pe che ha'éva peẽme, ha ajeruréva peẽme Ñandejára rérape: anivéma haguã peiko umi ichupe oikuaa'ỹva oiko háicha, ojepy'amongetáva výro rei rehe</verse>
				<verse number="18">ha ipensamiénto kuéra iñypytũva. Ha'e kuéra ndoguerekói pe tekove oúva Tupã Ñandejára gui, ha ndojehesape'ái ipy'ahatãgui.</verse>
				<verse number="19">Ha notĩkuaavéigui oñeme'ẽ teko vaípe, ojapo haguã opaichagua mba'e ky'a upéicha ojaposégui.</verse>
				<verse number="20">Peẽ katu nda upéichai peikuaa va'ekue Crístogui.</verse>
				<verse number="21">Pehendu va'ekue ichugui, ha pejerovia rehe hese peñehekombo'e va'ekue pe Jesús rehegua añete rehe.</verse>
				<verse number="22">Peheja pe pende reko tuja yma guare oñembyaíva ohóvo oñembotavy rupi pe hembipota tuja rehe.</verse>
				<verse number="23">Ha peñembopyahu pende espíritupe ha pende py'apýpe,</verse>
				<verse number="24">ha pemonde pe teko pyahu Tupã Ñandejára rembiapokue hekopete ha añetegua marangatúpe.</verse>
				<verse number="25">Upéva rehe, anivéma peiko oñondive japúpe, peje peteĩ teĩ pe añetegua pende rapichápe, peteĩ tete rehegua rehegui opavave ñande kuéra.</verse>
				<verse number="26">Pende pochy ramo, ani pepeca ha ani oike jepe kuarahy pende pochy poi haguã.</verse>
				<verse number="27">Ani peme'ẽ juruja añáme.</verse>
				<verse number="28">Pe imonda va'ekue, anive omonda ha toñemoĩ tomba'apo, tojapo tembiapo porã ipo rupi ikatu haguã oguereko ome'ẽ vaerã umi oikotevẽvape.</verse>
				<verse number="29">Ani peje ñe'ẽ tie'ỹ, ta peiporu uvei ñe'ẽ iporãva ha oporopytyvõva ha oguerúva jehovasa umi ohendúvape.</verse>
				<verse number="30">Ani pemomba'embyasy Tupã Ñandejára Espíritu Sántope, pe Espíritu niko sélloicha ohechaukáva peẽ Tupã Ñandejára mba'e teeha, ha'e ome'ẽmba peve peẽme salvación.</verse>
				<verse number="31">Peheja opaichagua py'avai, opa tembipota asy, opa jererosapukái pochy poroya'oha pegua ha opaichagua ñaña.</verse>
				<verse number="32">Ta pende py'aporã uvei oñondive, ha pejoporiahuvereko ha peñoperdona, pe Tupã Ñandejára pene perdona haguéicha Cristo rupi.</verse>
			</chapter>
			<chapter number="5">
				<verse number="1">Peẽ ha'eha rehe Tupã Ñandejára ra'y kuéra ha'e ohayhuetéva peñeha'ã ta pende reko porã ha'éicha.</verse>
				<verse number="2">Peiko juayhupápe Cristo ñande rayhu haguéicha. Cristo ome'ẽ va'ekue hekove ñande rehe peteĩ ovecha ra'y me'ẽmbyréicha ha oñekuave'ẽmbyréicha Tupã Ñandejárape hyakuã asyetéva.</verse>
				<verse number="3">Peẽ Tupã Ñandejára mba'emaha rehe, na peñe'ẽinte jepe vaerã mba'e ky'a tie'ỹ rehegua rehe, terã oimeraẽva mba'e ambue iky'áva ha mba'e pota vai rehe.</verse>
				<verse number="4">Ani pejétei mba'e oporomotĩva, terã výro reíva, terã ñe'ẽ hekope'ỹva, ko'ã mba'e niko naiporãi; umíva rangue peme'ẽ vaerã uvei las gracias Tupã Ñandejárape.</verse>
				<verse number="5">Peikuaa porã vaerã kóva: mavavéva oikóva oñondive omenda'ỹ rehe, terã hembiapo ky'áva, terã oikóva hembipota tarova rapykuéri (ha'eténteva avei umi ta'angápe omomba'eguasúva) ndohupity mo'ãiha mba'eve Tupã Ñandejára ha Cristo réinope.</verse>
				<verse number="6">Aníke avave pene mbotavy ñe'ẽ reípe, ko'ã mba'e voi pe oguerúva Tupã Ñandejára pochy ipohyietéva umi iñe'ẽrendu'ỹva ári.</verse>
				<verse number="7">Aníke pereko peẽ mba'eve hendive kuéra.</verse>
				<verse number="8">Yma peẽ peiko va'ekue pytũnguýpe, ko'ãga katu. Ñandejára ndive peikóma tesapehápe; peiko aipóramo tesapehápe guáicha,</verse>
				<verse number="9">pe tesapégui niko osẽ mba'e iporãva, heko peguáva ha añetéva.</verse>
				<verse number="10">Peñeha'ã peikuaa mba'épa pe Ñandejárape ombovy'áva.</verse>
				<verse number="11">Ani peẽ pejehe'a umi mba'e ovale'ỹva mba'eve ha pytũnguy peguáva rehe; peikuaauka uvei ivaiha.</verse>
				<verse number="12">Ñane motĩ ja'énte ramo jepe pe ha'e kuéra ojapóva ñemiháme;</verse>
				<verse number="13">ojekuaauka ramo opa umi mba'e ivaiha katu árape guáicha hesakãmba, opa upéicha omohesakãva niko tesapeha.</verse>
				<verse number="14">Upéva rehe niko oje'e: Epáy, nde rekéva; epu'ã omanóva apytégui, ta nde resape Cristo.</verse>
				<verse number="15">Upéva rehe, pema'ẽ porã mba'éichapa peiko vaerã, ha ani peiko oiko háicha umi oikuaa'ỹva, peiko iñarandúvaichante uvei.</verse>
				<verse number="16">Peiporu kuaáke pe ára, ára kuéra ivaígui.</verse>
				<verse number="17">Ani peiko ivýrovaicha, peikuaa uvei mba'épa pe Ñandejára rembipota.</verse>
				<verse number="18">Ani peka'útei, upéva niko oporohundi, ta pene renyhẽ uvei Espíritu Sántogui.</verse>
				<verse number="19">Peñe'ẽ oñondive kuéra salmo, himno, purahéi yvága pegua kuérava rupi, pepurahéi ha pemomba'eguasúvo pende py'aite guive Ñandejárape.</verse>
				<verse number="20">Peme'ẽ tapia las gracias Tupã ñande Rúpe opaite mba'e rehe, Ñandejára Jesucristo rérape.</verse>
				<verse number="21">Peñemoĩ ojopoguýpe Tupã Ñandejára rayhupápe.</verse>
				<verse number="22">Pe kuña toñemoĩ iména poguýpe, Ñandejárape ramo guáicha.</verse>
				<verse number="23">Pe ména niko pe tembireko akã, Cristo ha'e háicha pe iglésia akã. Cristo niko avei pe iglésia salvahára, upe ha'éva hete;</verse>
				<verse number="24">ha pe iglésia oĩ háicha Cristo poguýpe, upéicha avei kuña kuéra oñemoĩ vaerã iména kuéra poguýpe opa mba'épe.</verse>
				<verse number="25">Pe ména tohayhu hembirekópe, Cristo ohayhu haguéicha pe iglésiape ha ome'ẽ hekove hesehápe.</verse>
				<verse number="26">Upéva ojapo va'ekue omomarangatu haguã pe iglésiape, omopotĩvo iñe'ẽme ýpe ramo guáicha,</verse>
				<verse number="27">ogueru haguã oguenondépe peteĩ iglésia ojajaipáva, iky'a'ỹva terã icha'ĩ'ỹva terã mba'eve umichagua, ta imarangatu ha ta iporãmbaite uvei.</verse>
				<verse number="28">Upéicha rupi pe ména ohayhu vaerã hembirekópe, ohayhu háicha hete tee. Pe ohayhúva hembirekópe, ojehayhu ojupe voi.</verse>
				<verse number="29">Ndaipóri niko avave ohayhu'ỹva hete tee, omongaru ha oñangareko uvei hese; ha Cristo niko ojapo avei upéicha pe iglésia rehe,</verse>
				<verse number="30">ha'égui hete, ha ñande kuéra hesegua, ijapopyre ho'ógui ha ikanguégui.</verse>
				<verse number="31">“Upéva rehe pe kuimba'e oheja vaerã itúva ha isýpe oñemopeteĩ haguã hembireko ndive, ha oiko haguã ichugui kuéra peteĩ añó.”</verse>
				<verse number="32">Mba'eguasuetéko ko oje'éva ñandéve Ñandejára Kuatiañe'ẽme; ha che ha'e peẽme upéva he'iha Cristo ha pe iglésia rehe.</verse>
				<verse number="33">Upéicharamo jepe he'ise avei peẽ kuéra peteĩ teĩ pehayhu va'erãha pene rembirekópe pejehayhu háicha pende jupe, ha pe tembireko tomomba'e iménape.</verse>
			</chapter>
			<chapter number="6">
				<verse number="1">Ta'ýra kuéra, pene ñe'ẽrendu vaerã pende rúpe pejerovia rehe Jesús rehe, upéva niko hekopeteguánte.</verse>
				<verse number="2">Pe tembiapoukapy tenondetegua oĩva promesa reheve niko kóva: “Emomba'e nde ru ha nde sýpe,</verse>
				<verse number="3">revy'a ha reikove puku haguã ko yvy ári.”</verse>
				<verse number="4">Ha peẽ túva kuéra, ani pejahéi vai pende ra'y kuéra rehe pembopochy haguãicha, pemongakuaa ha pehekombo'e uvei pemboheko porãvo Ñandejára oipota háicha.</verse>
				<verse number="5">Tembiguái kuéra, ta pene ñe'ẽrendu pende jára kuérape ko yvy ári, momba'eguasu ha kyhyje pópe, py'a marangatu reheve, pejejokuaiuka ramo guáicha Crístope.</verse>
				<verse number="6">Pejapo pene rembiaporã, ani ha'e kuéra oma'ẽ ajánte peñemoĩ porã haguã hendive kuéra, Cristo rembiguáichante uvei, pejapo pende py'aite guive Tupã Ñandejára rembipota.</verse>
				<verse number="7">Pejapo kyre'ỹ pópe pene rembiapo Ñandejárape ramo guáicha ha ani yvypóra kuérapeicha.</verse>
				<verse number="8">Peikuaáma niko Ñandejára ome'ẽ va'erãha peteĩ teĩme, taha'e tembiguái terã tembiguai'ỹ, mba'e porã ojapóva rehe.</verse>
				<verse number="9">Ha peẽ perekóva tembiguái, pejapo upéicha avei hendive kuéra, peñe'ẽ hatã'ỹ rehe. Pene mandu'a peẽ ha'e kuéraicha avei perekoha pende jára ramo Ñandejárape oĩva yvágape, ha ichupe guarã peteĩchante opavave.</verse>
				<verse number="10">Ha ko'ãga, che ryvy kuéra, peñemombarete peñemopeteĩ rupi Ñandejára ndive, pe ipu'aka mbaretekuépe.</verse>
				<verse number="11">Pemonde pe equipo Tupã Ñandejára ome'ẽva peẽme, ikatu haguã peime hatã ani haguã pene mbotavy Aña.</verse>
				<verse number="12">Nañañorairõiko ñaína yvypóra kuéra ndive, umi arapy pegua ñañáme ipu'akáva ndive uvei, mburuvicha kuéra oguerekóva ipoguýpe kuéra ko mundo pytũnguýpe oĩva ndive.</verse>
				<verse number="13">Upéva rehe, pemonde pe equipo Tupã Ñandejára ome'ẽva peẽme, ikatu haguã peropu'aka ivai jave peẽme ha pejapopa rire ikatu haguã pepyta hatã.</verse>
				<verse number="14">Peime hatãkena pe añeteguápe pejeku'a jopy ramo guáicha, ha pe teko potĩme, ku equipo guerrahápe guáicha omo'ãva soldado pyti'a.</verse>
				<verse number="15">Peñembosako'i peñemoñe'ẽ haguã pe evangelio py'aguapy rehegua rehe, pe soldado oñembosako'i háicha omondévo ipy rehegua.</verse>
				<verse number="16">Ha hi'ariete, pereko pejerovia pende rekove mo'ãha ramo, pemboguepa haguã pe Aña hu'y rendy eta.</verse>
				<verse number="17">Pereko pe salvación pene akã reheguáicha, ha pejagarra pe Tupã Ñandejára ñe'ẽ ku espada Espíritu Santo ome'ẽva peẽmeicha.</verse>
				<verse number="18">Pejapo opa ko'ã mba'e oración reheve, peñembo'e ha pejerure tapia Espíritu Santo rupi. Pema'ẽke, ha ani pende py'akangy, ha peñembo'e opa umi Tupã Ñandejára rehe ojeroviáva rehe.</verse>
				<verse number="19">Peñembo'e avei che rehe, Tupã Ñandejára tome'ẽ chéve iñe'ẽ, añe'ẽ jave, ikatu haguã jeroviapópe aikuaauka pe evangelio rehegua ojekuaa'ỹva.</verse>
				<verse number="20">Ko evangelio rehe niko che añemondo hemimondo ramo aime ramo jepe ko'ãga ñeñapytĩháme. Peñembo'ékena che rehe tañe'ẽ ko ñe'ẽ rehe kyhyje'ỹ rehe.</verse>
				<verse number="21">Tíquico, ñande ryvy jahayhuetéva ha ñane pytyvõhára, jeroviaháva Ñandejára peguarã tembiapópe, oikuaaukapáta peẽme mba'éichapa aime, ha mba'épa ajapo aína.</verse>
				<verse number="22">Upéva rehe amondo pene rendápe, he'i haguã peẽme mba'éichapa roime ha pene mokyre'ỹ haguã.</verse>
				<verse number="23">Tupã Ñandejára ñande Ru, ha Ñandejára Jesucristo, tome'ẽ ñande ryvy kuérape py'aguapy ha mborayhu jerovia reheve;</verse>
				<verse number="24">ha Tupã Ñandejára tohovasa opa umi ohayhúva Ñandejára Jesucrístope mborayhu opa'ỹva reheve. Amén.</verse>
			</chapter>
		</book>
		<book number="50">
			<chapter number="1">
				<verse number="1">Pablo ha Timoteo, Jesucristo rembiguái kuéra, opa umi Cristo Jesús reheguávape oĩva Filípope, mbo'ehára ha diácono kuéra ndive.</verse>
				<verse number="2">Tupã Ñandejára ñande Ru, ha Ñandejára Jesucristo, ta pende rovasa ha ta pene mbopy'aguapy.</verse>
				<verse number="3">Che mandu'a vovénte pende rehe ame'ẽva las gracias Tupã Ñandejárape.</verse>
				<verse number="4">Ha añembo'e jave opavave pende rehe, añembo'éva vy'apópe.</verse>
				<verse number="5">Ñamba'apo va'ekue niko oñondive kuéra pe ñe'ẽ salvación rehegua ñemoherakuãme, pe peñepyrũha ára guive ko'ãga peve.</verse>
				<verse number="6">Ha ajerovia pe tembiapo porã Tupã Ñandejára oñepyrũ va'ekue ojapo pende pype, ojapovetaha ohóvo Jesucristo ou peve.</verse>
				<verse number="7">Ha aha'arõhánte niko che upéichane haguã che mandu'a ramo pende rehe, pohayhúgui ha pehupity va'ekuégui chendive pe Tupã Ñandejára gracia, añe'ẽ haguã pe ñe'ẽ salvación añeteguáva rehe, taha'e aime jave preso cárcelpe terã añe'ẽ jave autoridad kuéra renondépe.</verse>
				<verse number="8">Tupã Ñandejára niko oikuaa mba'eichaitépa pohayhu, pe Jesucristo py'amborayhúpe.</verse>
				<verse number="9">Ha ajerure che ñembo'épe pene mborayhu rayhuve haguã ha ta pene arandu aranduve avei pehóvo,</verse>
				<verse number="10">peiko haguã iporãve háicha, pende reko potĩ haguã ha oĩ'ỹ haguã mba'eve ivaíva oje'e vaerã pende rehe Cristo árape,</verse>
				<verse number="11">ta pene renyhẽ Jesucristo rupi pe teko marangatu rehegua mba'e porãitágui omomba'eguasu vaerã Tupã Ñandejárape.</verse>
				<verse number="12">Che ryvy kuéra, aipota peikuaa umi mba'e ojehu va'ekue chéve, iporãve hague uvei pe ñe'ẽ salvación rehegua oñemoherakuã haguã.</verse>
				<verse number="13">Opa umi soldado kuéra palacio pegua ha ambue kuérava avei, oikuaa aimeha preso Jesucristo rayhupápe,</verse>
				<verse number="14">ha upéva omokyre'ỹ haimete opavave hermano kuérape oñe'ẽ haguã Tupã Ñandejára ñe'ẽ rehe, okyhyje'ỹ rehe ha jeroviave reheve Ñandejára rehe.</verse>
				<verse number="15">Oime niko añete oñemoñe'ẽva Cristo rehe py'aporã'ỹ ha ñe'ẽ joapirãnte, ambue kuéra katu oñemoñe'ẽ ojeroviágui.</verse>
				<verse number="16">Oime oñemoñe'ẽva Cristo rehe oñembotuichaséguinte ha tova mokõi reheve che mbopy'apysevégui ko preso aimehápe,</verse>
				<verse number="17">ambue kuéra katu oñemoñe'ẽ mborayhúgui, oikuaágui aimeha ko'ápe pe ñe'ẽ salvación rehegua rehehápe.</verse>
				<verse number="18">Marave ndokói. Upéicharamo jepe, taha'e ha'e háicha ta py'aporã terã ta tovamokõi reheve Cristo oñemoherakuã guivénte ha upéva che mbovy'a. Ha che mbovy'avétante gueteri</verse>
				<verse number="19">aikuaágui peñembo'e rupi che rehe ha Jesucristo Espíritu che pytyvõgui asẽtaha presohágui.</verse>
				<verse number="20">Hi'ãite niko chéve ha aha'arõite ani chéne haguã añemotĩ ha añe'ẽne haguã katu jeroviapópe ha tapiaguáicha ko'ãga avei tojehecha che rehe pe Cristo mba'eguasuha, aikove terã amano ramo.</verse>
				<verse number="21">Chéve guarã Cristo ha'e che rekove ha amano ramo katu aime porãvéta.</verse>
				<verse number="22">Opáichavo iporãvéta ramo Ñandejára rembiapo peguarã aikoveve ramo, ndaikuaái upéicharamo mba'épa aiporavóta.</verse>
				<verse number="23">Ko'ã mokõi mba'e mbytépe aime: amanoseve uvei aime haguã Cristo ndive, upéva iporãitevégui;</verse>
				<verse number="24">opáichavo, tekotevẽ aikoveve pende rehehápe.</verse>
				<verse number="25">Ha upéva rehe aikuaa apytavetaha, aimevetaha gueteri penendive poipytyvõ haguã ha pevy'ave haguã pende jeroviápe,</verse>
				<verse number="26">ikatu haguã pemomba'eguasu Cristo Jesúspe, che aime jevy rehe penendive.</verse>
				<verse number="27">Peikóntekena oiko vaerã háicha umi ogueroviáva Cristo evangelio. Aha ramo guarã pohecha, terã che pore'ỹme ramo jepe, tahendu peime hatãha oñondive kuéra peteĩ py'ápe pe pene ñeha'ãme pe evangelio ñemoherakuãme.</verse>
				<verse number="28">Ha ani pekyhyje mba'evetépe umi pende rehe oñemoĩvagui, upéva niko ojechauka sakã porã ha'e kuéra oñehundiha ha peẽ katu pejesalvaha, ha upéva ou Tupã Ñandejára gui.</verse>
				<verse number="29">Peẽme niko oñeme'ẽ ndaha'éi pejerovia haguã añónte Cristo rehe, pehasa asy haguã avei katu hayhupápe.</verse>
				<verse number="30">Peẽ ha che niko ñaime ñaína peteĩ jepy'apýpe, upe peẽ pehecháma va'ekue che rehe ha ko'ãga pehendu upéicha jevy aimeha aína.</verse>
			</chapter>
			<chapter number="2">
				<verse number="1">Upéva rehe, Cristo pene pytyvõ rire ramo, imborayhu pene mokyre'ỹ ramo, pene peteĩ ramo Cristo Espíritu ndive, oime ramo mborayhu ha poriahuvereko,</verse>
				<verse number="2">na che mbovy'apami peikóvo oñondive kuéra peteĩ ñe'ẽme, peteĩ mborayhúpe, peteĩ py'ápente oñondive kuéra, peteĩ propósito ramoguáicha.</verse>
				<verse number="3">Ani pejapo mba'eve pende jupe guarãnte terã peñemomba'eguasuségui, ta pende jejapo'ỹ uvei ha pereko umi ambue kuérape mba'eguasuve ramo pende hegui.</verse>
				<verse number="4">Ani oheka avave iporãva ojupe guarã añónte, toheka uvei pe iporã vaerã ambue kuérape avei.</verse>
				<verse number="5">Perekókena pende py'apýpe pe voi Cristo Jesús py'apýpe oĩ va'ekue.</verse>
				<verse number="6">Ha'e niko Ñandejára va'ekue voi upéicharamo jepe noñemohatãi upépente Tupã Ñandejára ndive.</verse>
				<verse number="7">Oheja va'ekue uvei upe oguereko va'ekue ha ojejapo va'ekue ojupe voi tembiguái ramo, onacévo kuimba'éicha.</verse>
				<verse number="8">Ha oikóma ramo kuimba'e ramo noñemomba'éi etevéntema, iñe'ẽrendu va'ekue uvei omano meve, omano vaerã ramo jepe kurusu rehe.</verse>
				<verse number="9">Upéva rehe Tupã Ñandejára omoĩ ichupe yvateteve opavavégui ha ome'ẽ ichupe peteĩ téra oĩva opa téra ambue ári.</verse>
				<verse number="10">Jesús rérape oñesũmba haguã opa umi oĩva yvágape, yvýpe ha yvyguýpe,</verse>
				<verse number="11">ha opavave he'i haguã Jesucristo ha'eha Ñandejára, oñemomba'eguasu haguã Tupã Ñandejárape Túvape.</verse>
				<verse number="12">Upéva rehe, che ryvy kuéra pohayhuetéva, pene ñe'ẽrendu tapia haguéicha kena, penemohembiapo ko'ãga avei kyhyje ha ryrýi pópe pe pene salvación rehegua rehe, ha ani ku pejapómi haguéicha che aime jave penendivénte, ko'ãga mombyry aime haguérehema katu.</verse>
				<verse number="13">Tupã Ñandejára voi niko pe oipotaukáva peẽme, ha pene pytyvõva pejapo haguã pe ha'e oipotáva.</verse>
				<verse number="14">Pejapókena opa mba'e ñe'ẽ ngururu'ỹ ha ñe'ẽ juavy'ỹ rehe,</verse>
				<verse number="15">ani haguã avave ojuhu pende rehe, mba'eve ivaíva terã pejejavy hague, ta peiko uvei tekove vai kuéra ñaña apytépe Tupã Ñandejára ra'y kuéraicha, imarã'ỹva, omimbíva ko múndope estrella kuéraicha pyhare,</verse>
				<verse number="16">ha oikuaaukáva pe tekovete rehegua ñe'ẽ. Upéicha ramo, ou ha'ára Cristo, che che py'a rory vaerã pende rehe aikuaávo nañani reíri terã namba'apo reíri hague.</verse>
				<verse number="17">Che ruguy jepe oñeñohẽ ramo pe pene rembiapo ha pene kuave'ẽmby ári, pe pende jerovia rupi peikuave'ẽva, avy'a upéva rehe ha che rory opavave penendive.</verse>
				<verse number="18">Pende rory ha pevy'ákena peẽ avei chendive.</verse>
				<verse number="19">Ñandejára Jesucristo upéicha oipota ramo amondose aína pya'ete Timotéope pene rendápe, ikatu haguã che avei avy'a aikuaa vove mba'éichapa peime.</verse>
				<verse number="20">Ndarekóigui ambue ha'éicha ipy'apeteĩva chendive, ha ojepy'apýva añetete pende rehe;</verse>
				<verse number="21">opavave niko oheka upe ojupe kuéra guarãvante, ha pe Cristo Jesús mba'éva katu ahániri.</verse>
				<verse number="22">Peẽ katu niko peikuaáma mba'éichapa Timoteo omba'apo ha che pytyvõ va'ekue pe evangelio ñemoherakuãme, ta'ýra omba'apo háicha túva ndive.</verse>
				<verse number="23">Upéva rehe niko, aha'arõite amondo pya'eténe haguã ichupe pene rendápe ahecha voveténte mba'éichapa oho chéve.</verse>
				<verse number="24">Opáichavo ajerovia Ñandejára rehe che avei aháne haguã pohecha.</verse>
				<verse number="25">Upéva aja, tekotevẽ amondo peẽme che hermano Epafrodítope, omba'apo va'ekue chendive ha che pytyvõ va'ekue, upe peẽ voi pembou va'ekue che pytyvõ haguã che remikotevẽme;</verse>
				<verse number="26">ha'e pende rechase eterei opavave peẽme, ha ojepy'apy peẽ pehendu rehe hasy hague.</verse>
				<verse number="27">Ha hasyete va'ekue añete omano haguãichaite, upéicharamo jepe, Tupã Ñandejára oiporiahuvereko ichupe, ha nda ichupe añói, chéve avei, omano rire niko che apyta vaerã mo'ã mba'embyasyvépe.</verse>
				<verse number="28">Upéva rehe amondo pya'ete aína pene rendápe, ikatu haguã peẽ pevy'a pehechávo ichupe, ha che katu che mba'e mbyasy'i mive haguã.</verse>
				<verse number="29">Peguerohorýkena ichupe Ñandejára rérape vy'apópe ha tapia kena pemomba'e umi ha'eichaguávape,</verse>
				<verse number="30">haimete va'ekue niko omano Cristo rembiapo rehe. Na hakate'ỹi va'ekue hekove tee rehe ojapo haguã rehehápe chéve guarã pe peẽ ikatu'ỹ va'ekue pejapo peimégui mombyry.</verse>
			</chapter>
			<chapter number="3">
				<verse number="1">Ha ipahápe, che ryvy kuéra, perovy'ákena Ñandejárape. Chéve ndaha'éi mba'eve amoĩ jevy kuatia rehe upe amoima va'ekue voi peẽme, ha iporãva pytyvõrã peẽme.</verse>
				<verse number="2">Peñeñangarekókena umi tekove jaguaichaguáva ha hembiapo vaívagui, ha oguereko hatãva pe circuncisión.</verse>
				<verse number="3">Ñande ñamomba'eguasúva Tupã Ñandejárape ñande py'apýpe ha jarovy'áva Cristo Jesúspe, ñande niko ha'e hína pe ñecircuncida pyre añetetéva, ndajajeroviáiva yvypóra rembiapokue okaguioguáva rehe.</verse>
				<verse number="4">Che ajeroviase rire niko ikatu vaerã mo'ã ajerovia avei umi mba'e umíva rehe. Avave ndoguerekovéi vaerã mo'ã che hegui mba'érehepa ojerovia haguã umi mba'e rehe;</verse>
				<verse number="5">añecircuncida va'ekuégui ocho días anace haguépe, Israelita, Benjamín kuérava, hebreo teete ha upéicha añemongakuaa va'ekue. Ha pe ley peguarã ramo katu, fariseo va'ekue che,</verse>
				<verse number="6">ha che rakate'ỹ etereígui che religión rehe apersegui va'ekue pe iglésiape jepe; ha ajejuzgáta ramo pe ley rupi, ndaipóri mba'eve oje'e vaerã che rehe.</verse>
				<verse number="7">Opáichavo opa ko'ã mba'e che ambotuicha va'ekue ko'ãga ndajapói mba'eve ramo, Cristo mborayhu rehehápe.</verse>
				<verse number="8">Ha oimeraẽva mba'e ikatu vaerã mo'ãva che areko, ndajapói mba'evete ramo, ambojojáta ramo pe tuichaite mba'e ajúva rehe aikuaa Cristo Jesús che Jaraha. Cristo rayhupápe ahejapa opa umi mba'e ha areko yty ramo, che mba'e guive Crístonte,</verse>
				<verse number="9">ha ta che peteĩ hendive, ndaha'éi che reko potĩgui ley rupi, pe teko potĩ jahupitýva Cristo rehe jajerovia rupínte uvei, pe teko potĩ Tupã Ñandejára ome'ẽva umi ojeroviávape Cristo rehe;</verse>
				<verse number="10">aikuaa haguã Crístope ha pe pu'aka omoingove jevy va'ekue ichupe, ha pe jehasa asy ha'e ohasa va'ekue ha pe imano meve taikuaa.</verse>
				<verse number="11">Jahecha pe ipahápepa ahupity avei pe jeikove jevy omanóva apytégui.</verse>
				<verse number="12">Ndaha'éi niko che ahupitypámava ko'ã mba'e. Ne'ĩra gueteri aimemba, upéva rehe aha gueteri aína, jahecha ahupitýpa upe che rupity hague guarã chéve Cristo Jesús.</verse>
				<verse number="13">Che ryvy kuéra, che niko nda'éi ahupitypamaha, peteĩ mba'e katu ajapo: añembyesarai umi mba'e ohasáma va'ekuégui ha añeha'ã ahupity haguã pe oĩva tenonderã,</verse>
				<verse number="14">aguahẽ haguã hu'ãme ha ahupity haguã pe premio Tupã Ñandejára ñane renóĩva Cristo Jesús rupi ome'ẽ vaerã ñandéve yvágape.</verse>
				<verse number="15">Ha upéicha ñañandu vaerã ñande kuéra ñane tyarõmava ñande jeroviápe. Ha peñandu ramo ambue hendáicha, upéva avei Tupã Ñandejára ohechauka vaerã peẽme.</verse>
				<verse number="16">Upe jahupitýma va'ekue peve katu upéicha jaiko vaerã.</verse>
				<verse number="17">Che ryvy kuéra, peikókena che aiko háicha ha pema'ẽ avei umi oikóva rehe upéicha upe rohechauka haguéicha peẽme.</verse>
				<verse number="18">Ha'éma haguéicha peẽme heta jevy, ha ko'ãga ha'e che resay che rova rehe, oimeha heta ija'e'ỹva Cristo kurusu rehe.</verse>
				<verse number="19">Umíva oñehundi vaerã, umíva tupã niko hembipota kuérante ha ha'e kuéra ojererovu umi mba'e oguerotĩ vaerã mo'ãgui rehe, ohekágui ko yvy arigua añó.</verse>
				<verse number="20">Ñande katu pe tetã yvága pegua rehegua, ha ñaha'arõ upégui ou va'erãha pe Salvador, Ñandejára Jesucristo.</verse>
				<verse number="21">Ha'e omo'ambue vaerã pe ñande rete poriahu ha'ete haguã pe hete tee ojajaipáva. Upéva ojapo vaerã pe pu'aka ha'e oguerekóva rupi voi omoĩmba haguã ipoguýpe opa mba'e.</verse>
			</chapter>
			<chapter number="4">
				<verse number="1">Upéva rehe, che ryvy kuéra pohayhuetéva ha pohechaséva, peẽ niko che mbovy'ahára ha che premio, pepyta hatãkena Ñandejára ndive, che rembiayhu kuéra.</verse>
				<verse number="2">Ajerure Evódiape, ha Síntiquepe avei, toñembopy'apeteĩ oñondive Ñandejára rérape.</verse>
				<verse number="3">Ha ndéve avei, che irũete, ajerure ndéve reipytyvõmí haguã ko'ã ñane reindy kuérape, ha'e kuéra niko che pytyvõ mbarete va'ekue pe evangelio ñemoherakuãme, Clemente ha umi ambue kuéraicha. Héra kuéra niko oĩ pe tekovete rehegua kuatiañe'ẽme.</verse>
				<verse number="4">Pevy'ákena Ñandejára ndive opa árape; ha ha'e jevy peẽme: ¡Pevy'ákena!</verse>
				<verse number="5">Opavave toikuaa pene mba'e porãha. Ñandejára hi'aguĩma.</verse>
				<verse number="6">Ani pejepy'apy mba'eve rehe, pemombe'upa tapia uvei Tupã Ñandejárape pene ñembo'épe, pejerure ichupe, ha peme'ẽ avei ichupe las gracias.</verse>
				<verse number="7">Ha Tupã Ñandejára pene mbopy'aguapy vaerã ha upéva tuichave opa mba'e ikatu va'erãgui yvypóra oikuaa. Ha upe py'aguapy oñangareko vaerã pene corazõ ha pene pensamiento rehe Cristo Jesús rupi.</verse>
				<verse number="8">Ipaharã, che ryvy kuéra, peñepy'amongetákena opa umi añetéva rehe, opa umi ikatúva rehe ñamomba'eguasu, opa umi hekopeguáva rehe, opa umi ipotĩva rehe, opa umi oporombohorýva ha herakuã porãva rehe. Oimeraẽva mba'e iporãva ha ikatúva rehe ñamomba'eguasu, umíva rehe peñepy'amongeta.</verse>
				<verse number="9">Pejapókena pe che pombo'e va'ekue ha aheja va'ekue peẽme pejapo haguã, umi mba'e pehendu ha pehecha va'ekue ajapo; ha Tupã Ñandejára ñane mbopy'aguapýva oĩ vaerã penendive.</verse>
				<verse number="10">Avy'aite niko Ñandejára rérape pene mandu'a jevy hague rehe che rehe. Na pende resaráiri jepe niko che hegui, ndapejuhúinte va'ekue niko mba'éichapa che pytyvõ haguã.</verse>
				<verse number="11">Ndaha'éi niko aikotevẽgui ha'éva peẽme, ahasakuaáva voínte pe arekomíva reheve.</verse>
				<verse number="12">Che poriahukuaa ha che mba'eta rerekokuaa. Aime opaicharã, che ryvatã terã che ñembyahýi haguã, arekopa haguã terã areko'ỹete haguã.</verse>
				<verse number="13">Ndaipóri chéve guarã ikatu'ỹva Cristo rupi, upe che mombaretéva.</verse>
				<verse number="14">Upéicharamo jepe peẽ pejapo porã che pytyvõ hague rehe che remikotevẽme.</verse>
				<verse number="15">Peẽ Filipoygua kuéra peikuaa avei, añepyrũ ramo guare amoherakuã pe evangelio, ahávo Macedóniagui, pende iglésia añoite oguerahauka va'ekue chéve ofrenda.</verse>
				<verse number="16">Che aiméme gueteri Tesalónicape peẽ perahauka va'ekue chéve ofrenda heta jevy che remikotevẽ meguarã.</verse>
				<verse number="17">Ndaha'éi niko che che mandu'áva ofrenda rehénte; aipota uvei hekovia peẽme umi peme'ẽ va'ekue chéve.</verse>
				<verse number="18">Ha ko'ãga arekopáma ha hetave pe aikotevẽvagui. Pe peruruka va'ekue chéve Epafrodito po rupi reheve arekopáma ha naikotevẽvéima mba'eve. Upe peruruka va'ekue chéve niko ha'ete ku ofrenda inciénsoicha hyakuã porãva, sacrificio Tupã Ñandejára oguerohorýva.</verse>
				<verse number="19">Che Tupã Ñandejára, ome'ẽmba vaerã peẽme pe peikotevẽva umi imba'eta yvága peguágui Cristo Jesús rupi.</verse>
				<verse number="20">¡Tupã Ñandejára ñande Ru toñemomba'eguasu tapia guarã! Amén.</verse>
				<verse number="21">Pemomaitei Ñandejára Jesucristo rérape opa umi Tupã Ñandejára reheguávape. Ñande ryvy kuéra oĩva hikuái chendive pene momaiteiuka.</verse>
				<verse number="22">Opa umi Tupã Ñandejára reheguáva oĩva ko'ápe, ha umi oĩva mburuvicha guasu rógapema katu, pene momaiteiuka avei.</verse>
				<verse number="23">Ñandejára Jesucristo mborayhu ta pene moirũ. Amén.</verse>
			</chapter>
		</book>
		<book number="51">
			<chapter number="1">
				<verse number="1">Che, Pablo, Jesucristo apóstol Tupã Ñandejára rembipota rupi, ñande ryvy Timoteo ndive,</verse>
				<verse number="2">ajapo ko kuatiañe'ẽ che ryvy kuéra Colosa peguápe, Tupã Ñandejára mba'éva ha ojeroviáva Cristo rehe. Tupã Ñandejára ñande Ru ta pende rovasa ha tome'ẽ peẽme py'aguapy.</verse>
				<verse number="3">Tapia rome'ẽva las gracias Tupã Ñandejára, Ñandejára Jesucristo Rúpe, roñembo'évo pende rehe.</verse>
				<verse number="4">Rohendu niko pejeroviaha Cristo Jesús rehe, ha pehayhuha opa umi Tupã Ñandejára mba'évape,</verse>
				<verse number="5">pe esperanza rupi oñeñongatúva peẽme guarã yvágape. Peẽ niko pehendúma va'ekue upe peha'arõva, pehendúvo pe ñe'ẽ añetegua salvación rehegua.</verse>
				<verse number="6">Upe ñe'ẽ niko oñemoherakuã va'ekue peẽme, ha opárupi ko yvy jerekuévo okakuaa ha hetave ohóvo, upe ojehu haguéicha pende apytépe pehendu ha peikuaa guive pe Tupã Ñandejára mborayhu añetegua.</verse>
				<verse number="7">Ko'ã mba'e rehe niko pene mbo'e va'ekue Epafras, ñane rembiayhu, omba'apo va'ekue orendive, ha'e niko jeroviaha, Cristo rembijokuái peẽme guarã.</verse>
				<verse number="8">Ha'e omombe'u va'ekue oréve pe mborayhu Espíritu Santo omoĩ va'ekue pende pype.</verse>
				<verse number="9">Upéva rehe ore, upe roikuaaha ára guive, ndorohasáiva roñembo'e'ỹ rehe pende rehe, ha rojeruréva Tupã Ñandejárape toikuaauka porã peẽme hembipota ha tome'ẽ peẽme opaichagua arandu ha kuaapy Espíritu Sántogui oúva.</verse>
				<verse number="10">Rojeruréva ikatu haguã peẽ peiko umi Ñandejára mba'éva oiko vaerã háicha, ha pejapo tapia haguã upe ichupe ombovy'áva, ta pene rembiapo porã heta hetave ha ta peikuaa porãve Tupã Ñandejárape.</verse>
				<verse number="11">Rojeruréva ha'e ta pene mombarete ipu'aka tuichaitéva rupi, ikatu haguã peropu'aka paciencia ha vy'apópe,</verse>
				<verse number="12">ha ta peme'ẽ las gracias ñande Rúpe ija hague rehe ñandéve. Ha'e rupi jahupity haguã umi Tupã Ñandejára mba'éva mba'erã oĩva tesapehápe.</verse>
				<verse number="13">Tupã Ñandejára ñane renohẽ va'ekue pytũnguýgui ha ñane moĩ Ita'ýra ohayhuetéva réinope.</verse>
				<verse number="14">Ha'e niko ñande salva huguy rupi, ha operdonamba ñande pecado kuéra.</verse>
				<verse number="15">Ñande niko ndaikatúi jahecha Tupã Ñandejárape, opáichavo, ha'e ou va'ekue jahecha haguãicha Ita'ýra rupi oĩva opaite mba'e Tupã Ñandejára ojapo va'ekue ári.</verse>
				<verse number="16">Ha'e rupi Tupã Ñandejára ojapo va'ekue opaite mba'e oĩva yvágape ha yvy ári, umi mba'e ojehecháva ha umi ojehecha'ỹva, mburuvicha guasu kuéra, umi ipoguýpe kuéra oporoguerekóva, autoridad ha pu'aka kuéra yvága ha yvy pegua, opa umi mba'e oiko va'ekue ha'e rupi ha ichupe guarã.</verse>
				<verse number="17">Ha ha'e voi opa umi mba'e mboyve guare, ha ha'e oguerekopa umi mba'e hendaguãme.</verse>
				<verse number="18">Ha upéi avei Cristo ha'e pe tete akã ha upe tete niko pe iglésia. Ha ha'e voi pe iñepyrũmby, pe opu'ã tenonde va'ekue umi omanóva apytégui, ikatu haguã ha'e itenonde opaite mba'épe.</verse>
				<verse number="19">Tupã Ñandejára oipotágui oĩmbaite Crístope Tupã reko.</verse>
				<verse number="20">Tupã Ñandejára omoingo porãségui avei ondive Cristo rupi, opaite mba'e, yvága ha yvy jerekuévo, taha'e oĩva yvy ári terã yvágape, oporomoingo porã jevývo Cristo ruguy rupi kurusu rehe oñeñohẽ va'ekue.</verse>
				<verse number="21">Peẽ niko yma pene mombyry va'ekue Tupã Ñandejára gui ha na pende a'éi va'ekue hese ha pene rembiapo vai va'ekue; opáichavo, ko'ãga Tupã Ñandejára pene moingo porã ondive,</verse>
				<verse number="22">Cristo omano rupi hete to'o ha kangueguiguápe. Upéva ojapo pende reru haguã henondépe marangatu ha ky'a'ỹme, avave ikatu'ỹ haguã he'i pende rehe mba'eve ivaíva.</verse>
				<verse number="23">Ha upevarã tekotevẽ pepyta hatã pe jeroviápe, peñembohapo ha ani pemýi pe peha'arõvagui pe ñe'ẽ salvación rehegua pehendu va'ekue rupi. Upéva upe ñe'ẽ niko pe evangelio oñemoherakuã va'ekue opaite henda rupi ko yvy ári, ha che, Pablo, amoherakuãva.</verse>
				<verse number="24">Ko'ãga avy'a ahasa asy hague rehe pende rehehápe, upéichape aipytyvõgui oikopa haguã che rete rupi pe Cristo ohasa asy va'ekue. Ahasa asy pe iglésia, Cristo rete rehehápe.</verse>
				<verse number="25">Mba'e porãrã peẽme oiko che hegui pe iglésia pytyvõhára Tupã Ñandejára he'i haguéicha chéve amoherakuãmba haguã iñe'ẽ.</verse>
				<verse number="26">Omoherakuãuka che rupi pe ojekuaa'ỹ va'ekue ymaite guive ha heta ñemoñare javeve ha ko'ãga Tupã Ñandejára oikuaaukáva umi imba'évape.</verse>
				<verse number="27">Ichupe kuéra Tupã Ñandejára oikuaauka mba'épa umi mba'etaite Israelita'ỹva peguarã. Pe mba'e ojekuaa'ỹ va'ekue niko kóva: Cristo pende pype ha'e voi ha'e pe gloria peha'arõva.</verse>
				<verse number="28">Ore niko romoherakuã Cristo ñe'ẽ. Rohekombo'e opavavépe, ha rombo'e opavavépe oikuaa porã haguã, ikatu haguãicha peteĩ teĩva pene tyarõ ñemopeteĩme Cristo ndive.</verse>
				<verse number="29">Upevarã amba'apo aína, añeha'ã mbarete pe pu'aka Cristo ome'ẽva chéve rupi.</verse>
			</chapter>
			<chapter number="2">
				<verse number="1">Aipota peikuaa ajepy'apy etereiha pende rehe, ha umi oĩva rehe Laodicéape, ha opa umi che kuaa'ỹva gueteri rehe.</verse>
				<verse number="2">Hi'ãite niko chéve ha'e kuéra oñembopy'a kyre'ỹ, toñemopeteĩ mborayhúpe, ta henyhẽte jeroviágui oúva pe jekuaa porã rupi oikuaa haguã pe Tupã Ñandejára mba'e ojekuaa'ỹ va'ekue, ha upéva niko hína Cristo ete voi,</verse>
				<verse number="3">ha ipype niko oĩmbaite ñeñongatuhápe opa arandu ha kuaapy mba'eta rehegua.</verse>
				<verse number="4">Kóva ha'e peẽme ani haguã avave pene mbotavy ñe'ẽ iporã gua'úva rupi.</verse>
				<verse number="5">Naiméi ramo jepe penendive chete voi, aime penendive che espíritupe, ha avy'a ahecha rehe peimeha hekópe ha pejerovia hatã rehe Cristo rehe.</verse>
				<verse number="6">Upéva rehe, peẽ perecibi haguéicha Ñandejára Jesucrístope, upéicha avei peiko vaerã ñemopeteĩme hendive,</verse>
				<verse number="7">pereko vaerã pe pende rekove rapo kuéra ipype ha peime hatã vaerã ipype pende jerovia rupi, upéicha peñembo'e va'ekue. Peme'ẽ tapiákena las gracias Tupã Ñandejárape.</verse>
				<verse number="8">Peñeñangarekóke, ani pehejátei pende reraha umi pene mbotavyséva pe yvypóra arandu rupi. Ha'e kuéra ojeko pe ijypy kuéra ombo'e va'ekue ichupe kuéra rehe ha hi'ã háicha ichupe kuéra yvypóra reko rehegua rehe ha ndaha'éi Cristo rehe.</verse>
				<verse number="9">Opa pe Tupã Ñandejára reko niko oĩmba voi Crístope,</verse>
				<verse number="10">ha peẽ peimembaite peñemopeteĩ rupi hendive. Autoridad ha pu'aka kuéra yvy ha yvága pegua oĩmbaite ipoguýpe.</verse>
				<verse number="11">Peñemopeteĩ rupi Cristo ndive peẽ peñecircuncida va'ekue avei, ndaha'éi pe circuncisión ojejapóva tetépe, pejesalva ramo guarénte umi pecado pende reko vai reheguarégui. Upéva ha'e pe circuncisión Cristo ojapóva.</verse>
				<verse number="12">Peẽ, pejebautizávo, peñeñotỹ va'ekue Cristo ndive, ha upéicha avei peikove jepe va'ekue hendive, peroviágui Tupã Ñandejára pu'aka omoingove jepe va'ekue ichupe omanóva apytégui.</verse>
				<verse number="13">Peẽ pemanóva va'ekue ambue árape pende pecádope ha oñecircuncida'ỹva kuéra va'ekue peẽ; opáichavo, ko'ãga Tupã Ñandejára pene moingove peñemopeteĩ rupi Cristo ndive. Operdonambaite ñande pecado kuéra,</verse>
				<verse number="14">oheja reígui umi mba'e ñande japaga vaerã mo'ã, oñemoĩva ñande rehe ha ñane moĩ vaíva pe ley ojeruréva rupi, oipe'apa umi mba'e ñane moĩ vai va'ekue ha oikutu kurusu rehe.</verse>
				<verse number="15">Cristo omanóvo kurusu rehe, omongúi autoridad ha ipu'akáva kuérape ha ojapo ichugui kuéra peteĩ techapyrã, ombotyryrývo hapykuéri ohechauka haguã ipu'akaveha.</verse>
				<verse number="16">Upéva reheke, ani avave he'i mo'ã mba'eve pe pe'úva rehe terã pey'úva rehe, terã arete javegua rehe, jasy pyahu terã pytu'uha ára rehe.</verse>
				<verse number="17">Opa ko'ã mba'e niko umi mba'e ou vaerã va'ekue ã-nte, pe añete katu niko Cristo voi.</verse>
				<verse number="18">Aníkena peheja oipe'a pende hegui pe peñaníva pehóvo rehegua premio, umi oñembopy'apy porã gua'úva ha omomba'eguasúva ángel kuérape. Ha'e kuéra oñe'entremete umi mba'e ohecha'ỹ va'ekuépe ha ojererovu mba'eguasu ramo guáicha openságui ojehegui kuéra rei.</verse>
				<verse number="19">Ha'e kuéra opoi Crístogui, ha ha'e voi niko pe tete akã ha pe omongakuaáva pe tete, ojuajupa porã rupi ojuehe Tupã Ñandejára oipota háicha.</verse>
				<verse number="20">Peẽ niko pemano va'ekue Cristo ndive umi pensamiento výro rei yvypóra reko rehegua pereko va'ekuépe. Upéicharamo, ¿piko mba'e rehe peiko tembiapoukapy rembiguái ramo yvypóra kuéra reheguáva ramo guáicha gueteri?</verse>
				<verse number="21">Ha'e kuéra he'i peẽme: “Ani repoko kóva rehe, ani re'u umíva, ani rejavyky.”</verse>
				<verse number="22">Opavave ko'ã tembiapoukapy niko opa ojeporu rire, ha kuimba'e rembiapoukapy ha mbo'eukapy reínte.</verse>
				<verse number="23">Umi mba'e niko arandu rehegua váicha añete, oporomomarangatu ha oporomboheko mirĩ gua'úva ha ombohasa asýva tetépe, opáichavo, ndovaléiva mba'eve to'o rembipota ojoko haguã.</verse>
			</chapter>
			<chapter number="3">
				<verse number="1">Upéva rehe, peẽ peikove jevýma va'ekue Cristo ndive, peheka umi mba'e yvága peguáva, oguapyhápe hína Cristo Tupã Ñandejára po akatúape.</verse>
				<verse number="2">Pepensa umi mba'e yvága pegua rehe, ha ani ko yvy arigua rehe.</verse>
				<verse number="3">Peẽ niko pemano va'ekue Cristo ndive, ha ko'ãga pereko pende rekove ñeñongatuhápe hendive Tupã Ñandejára ndive.</verse>
				<verse number="4">Cristo voi niko ñande rekove, ha ha'e ojehechauka ha'ára peẽ avei pejehecha vaerã mimbipápe hendive.</verse>
				<verse number="5">Upéva rehe, pemomano opa oĩva pende pype ko yvy ariguáva; aníketei avave oiko oñondive omenda'ỹ rehe, terã ojapo mba'e ky'a, terã oiko hembipota asy, ha hembipota vai rapykuéri, terã heko taryrýi, upe ha'ete jevýnteva ta'anga ñemomba'eguasu.</verse>
				<verse number="6">Ko'ã mba'e niko ogueru Tupã Ñandejára pochy ipohyietéva umi iñe'ẽrendu'ỹva ári;</verse>
				<verse number="7">ha peẽ niko yma, pende rekove tujápe, pejapo va'ekue opa umi mba'e.</verse>
				<verse number="8">Ko'ãga katu pehejapa peẽ opa ko'ã mba'e: pochy, tembipota asy, ñaña, jeja'o, ñe'ẽ ky'a ikatúva osẽ pende jurúgui.</verse>
				<verse number="9">Ani pende japu ojupe kuéra. Peẽ niko pejeíma va'ekue pe pende reko tujágui umi mba'e pejapo va'ekue reheve,</verse>
				<verse number="10">ha pemonde va'ekue pe teko ipyahúva, upe oñembopyahuvéva ohóvo Tupã Ñandejára rekópe ojoguáva ha hembiapokuéva voi, peikuaa porã haguã Tupã Ñandejárape.</verse>
				<verse number="11">Ndaiporivéima griego terã judío, oñecircuncida pyre terã oñecircuncida'ỹva, tetãygua terã tetã ambuegua, tembiguái terã tembiguai'ỹva; Crístonte uvei opa mba'épe ha opavavépe.</verse>
				<verse number="12">Pemonde, upéicharamo, umi ao opyta porã vaerã umi Tupã Ñandejára oiporavo va'ekue rehe imba'e kuéra ha'e ohayhúva. Pemonde pe poriahuvereko pende py'aite guive guáva, py'aporã, jejapo'ỹ, pochykuaa'ỹ ha paciencia.</verse>
				<verse number="13">Pene paciencia kena ojuehe kuéra ha peñoperdona, oime ramo ipochýva ambue ndive. Pe Cristo pene perdona haguéicha, peperdona avei peẽ.</verse>
				<verse number="14">Hi'ariete, ta pene renyhẽ mborayhúgui, upe ombojuaju ha omporãmbáva opaite mba'e.</verse>
				<verse number="15">Ha pe Tupã Ñandejára py'aguapy toĩ pene corazõme, upevarã voi niko Tupã Ñandejára pene renói va'ekue ojapo haguã pende hegui peteĩ tete añó. Ha peme'ẽ las gracias Tupã Ñandejárape.</verse>
				<verse number="16">Pe Cristo ñe'ẽ toĩ tapia pende py'apýpe opa imba'eta reheve. Peñohekombo'e ha peñomokyre'ỹ opa arandúpe. Pepurahéi salmo, himno, ha ñembo'e purahéi, peme'ẽvo las gracias Tupã Ñandejárape pende py'apýpe.</verse>
				<verse number="17">Oimeraẽva mba'e pejapo terã pejéva, pejapopa Ñandejára Jesús rérape, peme'ẽvo las gracias pe Túva Ñandejárape Cristo rupi.</verse>
				<verse number="18">Pe kuña omendáva ta iñe'ẽrendu iménape, upéicha vaerã umi Ñandejára rehe ojeroviáva.</verse>
				<verse number="19">Pe ména tohayhu hembirekópe ha ani iñe'ẽ pohýi ichupe.</verse>
				<verse number="20">Ta'ýra kuéra ta iñe'ẽrendu túva kuérape opa mba'épe, upéva ombovy'águi Tupã Ñandejárape.</verse>
				<verse number="21">Túva kuérake, ani ombopochy ta'ýra kuérape, ani haguã na ikyre'ỹvéi.</verse>
				<verse number="22">Tembiguái kuéra, ta iñe'ẽrendu ijárape opa mba'épe ko yvy ári, ha ani ha'e kuéra oma'ẽ ajánte, opyta porã haguã hendive kuéra, añetetehápe uvei, ipy'aite guive ombojeroviávo Tupã Ñandejárape.</verse>
				<verse number="23">Oimeraẽva mba'e pejapóva, pejapo pende py'aite guive, pejapo ramo guáicha Ñandejárape ha nda yvypóra kuérapei.</verse>
				<verse number="24">Peikuaáma niko, Ñandejára oimeha oguereko imbosako'i pyre ome'ẽ vaerã peẽme pene rembiapokue rehe. Peẽ niko Cristo rembiguái ha ha'e katu pende Jára ete.</verse>
				<verse number="25">Pe hembiapo vaíva katu ojecastiga vaerã hembiapokue rehe, Tupã Ñandejára peguarã peteĩchaguinte opavave.</verse>
			</chapter>
			<chapter number="4">
				<verse number="1">Peẽ perekóva tembiguái pejapo hendive kuéra pe hekopeteguáva peteĩcha. Pene mandu'áke peẽ avei perekoha pende Jára yvágape.</verse>
				<verse number="2">Peñembo'e tapia ñeñangareko pópe peme'ẽvo las gracias Tupã Ñandejárape.</verse>
				<verse number="3">Peñembo'e avei ore rehe, Tupã Ñandejárape tombohape oréve romoherakuã haguã pe ñe'ẽ ha roikuaauka haguã Cristo mba'e ojekuaa'ỹva upéva rehe voi niko aime aína preso.</verse>
				<verse number="4">Peñembo'e che rehe aikuaauka sakã porã haguã ko ojekuaa'ỹva aikuaauka vaerã háicha.</verse>
				<verse number="5">Peiko kuaákena umi oguerovia'ỹva ndive, peiporu porã pe ára.</verse>
				<verse number="6">Peñe'ẽ porã tapia ha ani pene ñe'ẽ pohýi ha peikuaa vaerã mba'éichapa peñe'ẽ vaerã peteĩ teĩme.</verse>
				<verse number="7">Tíquico, ñane hermano jahayhuetéva, ñane pytyvõhára jeroviaháva oservi va'ekue chendive Ñandejárape, omombe'upáta peẽme mba'éichapa aiko.</verse>
				<verse number="8">Upevarã amondo pene rendápe, he'i haguã peẽme mba'éichapa roime ha pene mokyre'ỹ haguã.</verse>
				<verse number="9">Oho hendive Onésimo ñane hermano jahayhúva ha jeroviaháva, ha'e niko peteĩ peẽ kuérava voi. Ha'e kuéra oikuaaukapáta peẽme opa ko'a rupi oĩva.</verse>
				<verse number="10">Aristarco, che irũ cárcelpe, pene momaiteiuka, ha Marcos avei, Bernabé primo hermano. Ha'éma va'ekue peẽme Marcos rehe, oho ramo pene rendápe kena pemoguahẽ.</verse>
				<verse number="11">Pene momaiteiuka avei Jesús, upe hérava avei Justo. Ko'ã mbohapy añoite niko ojeroviáva Israelita kuéra apytégui omba'apo va'ekue chendive Tupã Ñandejára reino peguarã rehe, ha tuichaite py'apytu'u va'ekue chéve.</verse>
				<verse number="12">Pene momaiteiuka Epafras, Cristo rembijokuái, ha'e niko peteĩ peẽ kuérava voi. Ha'e oñembo'e mbarete tapia pende rehe, peime hatã haguã, pene tyarõ ha pejeroviaite ha pejapopa haguã Tupã Ñandejára rembipota.</verse>
				<verse number="13">Che ahecha mba'éichapa Epafras ojepy'apy pende rehe, ha umi oĩva rehe avei Laodicea ha Hierápolis ciudad kuérape.</verse>
				<verse number="14">Doctor Lucas jehayhuete, pene momaitei, ha Demas avei.</verse>
				<verse number="15">Pemomaitei ñane hermano kuéra oĩvape Laodicéape. Pemomaitei avei ñane hermana Nínfaspe, ha pe iglésia hógape oñembyatývape.</verse>
				<verse number="16">Ko kuatiañe'ẽ ojelee rire pende apytépe, perahauka ojelee haguã avei Laodicea pegua iglésiape; ha pelee avei peẽ pe kuatiañe'ẽ ajapo va'ekue ichupe kuéra.</verse>
				<verse number="17">Peje kóicha Arquípope: “Ema'ẽke rejapopa porã haguã pene rembiaporã Ñandejára ome'ẽ va'ekue ndéve.”</verse>
				<verse number="18">Che Pablo, amoĩ peẽme kuatia rehe ko ñemomaitei che letra ha che po rupi. Pene mandu'ákena che rehe aimeha preso aína. Tupã Ñandejára ta pende rovasa. Amén.</verse>
			</chapter>
		</book>
		<book number="52">
			<chapter number="1">
				<verse number="1">Pablo, Silvano ha Timoteo, pe iglésia Tesalonicayguápe, Tupã Ñandejára ñande Ru, ha Ñandejára Jesucristo, ta pene mbopy'aguapy ha ta pende rovasa.</verse>
				<verse number="2">Rome'ẽ tapia las gracias Tupã Ñandejárape opa pende rehe kuéra, ore mandu'ávo pende rehe ore ñembo'épe.</verse>
				<verse number="3">Ore mandu'a tapia Tupã Ñandejára ñande Ru renondépe mba'éichapa pemba'apo va'ekue pe pende jerovia rupi, mba'éichapa peñeha'ã mborayhupápe, ha mba'éichapa peropu'aka opa mba'e pe esperanza perekóva rupi Ñandejára Jesucristo rehe.</verse>
				<verse number="4">Che ryvy kuéra, Tupã Ñandejára ohayhúva, roikuaa niko ha'e pende poravo hague.</verse>
				<verse number="5">Upe ore romombe'u ramo guare peẽme pe evangelio noromoherakuãi va'ekue peẽme ñe'ẽ rupi añónte, pe Espíritu Santo pu'aka reheve avei katu ha jeroviapópe. Peẽ niko peikuaa porã mba'éichapa roiko va'ekue pende apytépe, pende rayhupápe.</verse>
				<verse number="6">Peẽ niko pehasa asy va'ekue avei ore ha Ñandejára Jesucrístoicha, pegueroviávo vy'apópe Espíritu Santo rupi pe ñe'ẽ romoherakuã va'ekue peẽme.</verse>
				<verse number="7">Upéicha oiko pende hegui techaukarã opa umi Jesús rehe ojeroviáva Macedonia ha Acayayguápe.</verse>
				<verse number="8">Ha upéicha pe Ñandejára ñe'ẽ ou ojekuaa peẽ rupi, ha ndaha'éi Macedonia ha Acáyape añónte herakuãva, opa rupi uvei ojekuaa pejeroviaha Tupã Ñandejára rehe, upéva rehe na tekotevẽvéima ore ro'e mba'eve.</verse>
				<verse number="9">Upéva rangue, ha'e kuéra voi omombe'u mba'éichapa peẽ ore moguahẽ raka'e ha mba'éichapa pejere Tupã Ñandejárape umi ta'angágui peñemoĩ haguã pe Tupã Ñandejára oikovéva ha añetetéva ñe'ẽme,</verse>
				<verse number="10">ha peha'arõ haguã yvágagui Jesús, Tupã Ñandejára Ra'ýpe, upe Tupã Ñandejára omopu'ã jevy va'ekue omanóva apytégui ha upe ñande salváva pe pochy guasu ou va'erãgui.</verse>
			</chapter>
			<chapter number="2">
				<verse number="1">Peẽ voi niko, che ryvy kuéra, peikuaa ndorohoreíri hague pene rendápe,</verse>
				<verse number="2">rojeja'o ha rojerereko asy va'ekue ramo jepe pe Filipo ciudádpe peikuaa háicha, Tupã Ñandejára ore pytyvõ va'ekue romoherakuã haguã peẽme iñe'ẽ jeroviapópe hese oĩ va'ekue ramo jepe hatã oñemoĩva.</verse>
				<verse number="3">Pe ore ñemoñe'ẽ ndaha'éi va'ekue jejavy terã mba'eky'a terã japu rehegua,</verse>
				<verse number="4">pe Tupã Ñandejára ojerovia va'ekue ore rehe ome'ẽ haguéicha oréve pe evangelio romoherakuã haguã, upéicha roñe'ẽ. Ha ndaha'éi rombovy'a haguã yvypóra kuérape, Tupã Ñandejárapente, oikuaáva ñande py'apy.</verse>
				<verse number="5">Peẽ peikuaa háicha, ndoroiporúi va'ekue araka'eve juru he'ẽ terã japu plata potágui, Tupã Ñandejára katu oikuaa,</verse>
				<verse number="6">ndorohekái va'ekue ñemomba'eguasu pende hegui terã ambue kuéragui, ikatu va'ekue ramo jepe roñanduka peẽme ore Cristo apostolha.</verse>
				<verse number="7">Upéva rangue, rohechauka va'ekue peẽme ore mborayhu, ku omongakuaáva imemby teépeicha.</verse>
				<verse number="8">Tuichaitégui ore mborayhu pende rehe niko rome'ẽse va'ekue peẽme ndaha'éi pe Tupã Ñandejára ñe'ẽ añó, ore rekove jepe voi katu avei, pohayhu etereígui.</verse>
				<verse number="9">Che ryvy kuéra, peẽ niko pene mandu'a mba'éichapa romba'apo ha ore kane'õ va'ekue. Romba'apo va'ekue ára ha pyharépe, ani haguã roñasaingo pende rehe, romoherakuã aja peẽme pe Tupã Ñandejára ñe'ẽ.</verse>
				<verse number="10">Peẽ peikuaa, ha Tupã Ñandejára avei, ore reko marangatu ha roiko hague hekopete peẽ pejerovia va'ekue Jesús rehe apytépe oñeñe'ẽ vai'ỹ haguãicha ore rehe.</verse>
				<verse number="11">Peikuaa avei pomokyre'ỹ ha pombopy'apytu'u hague peteĩ teĩ peẽme, ojapo háicha pe túva ta'ýra kuéra ndive,</verse>
				<verse number="12">rojerure va'ekue peẽme peiko haguã oiko vaerã háicha umi Tupã Ñandejára reheguáva, upe Tupã Ñandejára pene renóĩva iréino tee ha iglóriape.</verse>
				<verse number="13">Ha upéva rehe rome'ẽ tapiáva las gracias Tupã Ñandejárape, pehendu ramo guare peẽ pe Tupã Ñandejára ñe'ẽ romoherakuã va'ekue peẽme, perovia va'ekue ndaha'éi kuimba'e ñe'ẽnguéicha, Tupã Ñandejára ñe'ẽ ramo voi katu. Ha Tupã Ñandejára ñe'ẽ voi añete upe pene mboheko porãva peẽ peroviávape.</verse>
				<verse number="14">Che ryvy kuéra, pene retãygua kuéra niko pende persegui va'ekue umi Israelita opersegui haguéicha avei Tupã Ñandejára iglésia kuéra Cristo Jesús reheguáva Judea peguápe.</verse>
				<verse number="15">Umíva umi Israelita niko ojuka va'ekue Ñandejára Jesucrístope, ha umi ñemoñe'ẽhára kuéra yma guarépe, ha ore mosẽ va'ekue oréve. Ndojapói Tupã Ñandejára rembipota, ha oñemoĩ opavave rehe,</verse>
				<verse number="16">ha ore joko ani haguã roñe'ẽ umi Israelita'ỹvape jepe ikatu haguã ha'e kuéra avei ojesalva. Ha upéicha ombohetave pe ipecádo kuéra, ha upéva rehe ipahápe, Tupã Ñandejára pochy ipohyietéva oĩma hi'ári kuéra.</verse>
				<verse number="17">Che ryvy kuéra, roimévo pende rehe'ỹ sapy'ánte ramo jepe, tapiaite poguereko ore py'apýpe, ndajajuechái ramo jepe, ha hi'ãite oréve roho pohechami haguã.</verse>
				<verse number="18">Rohose mo'ã pene rendápe, che Páblonte jepe heta jevy, opáichavo, Satanás ore joko jepi.</verse>
				<verse number="19">¿Mba'épa pe ore esperanza, terã pe ore vy'a, terã pe ore premio ore mbovy'áva?, peẽ voi niko ha'e Ñandejára Jesucristo renondépe pe ha'e ou ha'ára guarã.</verse>
				<verse number="20">Peẽ ha'e pe ore ñemomba'eguasu ha ore vy'a.</verse>
			</chapter>
			<chapter number="3">
				<verse number="1">Upéva rehe, ndaikatuvéiguima rogueropu'aka, ropyta mante ore añó Aténaspe,</verse>
				<verse number="2">ha romondo ñande ryvy Timoteo pene rendápe. Ha'e niko Tupã Ñandejára rembijokuái ore pytyvõva pe Cristo evangelio ñemoherakuãme. Romondo pene rendápe pene mombarete ha pene mokyre'ỹ haguã pende jeroviápe,</verse>
				<verse number="3">ani haguã avave peẽ kuérava ikangy ko'ã jehasa asy rehe. Peẽ niko peikuaa voi jahasa asy va'erãha.</verse>
				<verse number="4">Upe roime ramo gueteri penendive, ro'e va'ekue peẽme jahasa asy va'erãha voínte, ha upéicha ojehu peẽ peikuaáma háicha.</verse>
				<verse number="5">Upéva rehe che, ndaikatuvéiguima aha'arõ, amondo aikuaa haguã mba'éichapa peiko pende jeroviápe, oime ramo guarã Aña pene py'a ra'ã ha opyta rei pe ore rembiapokue.</verse>
				<verse number="6">Ha ko'ãga Timoteo ou jevýma ramo Tesalónicagui, imandu'a porã oréve pende jerovia ha pene mborayhu rehe. He'i avei oréve pene mandu'a tapiaha ore rehe mborayhúpe ha ore rechaseha, pe ore pohechase háicha avei peẽme.</verse>
				<verse number="7">Upéva rehe, che ryvy kuéra, ko'ã jehasa asy ha jepy'apy pa'ũme ore py'apytu'u pende rehe kuéra, pe pende jerovia rehe.</verse>
				<verse number="8">Roikove jevy pyahu ramo guáicha, roikuaa rehe peime hatãha Ñandejára ndive.</verse>
				<verse number="9">¿Mba'éichapa ikatúne rome'ẽmba las gracias Tupã Ñandejárape pende rehe ha hetaite vy'a peme'ẽ va'ekue rehe oréve henondépe?</verse>
				<verse number="10">ára ha pyharépe rojeruréva ichupe ore ñembo'épe pohechami jevy haguã, ha romoĩmba haguã upe ofaltáva pende jeroviápe.</verse>
				<verse number="11">Tupã Ñandejára ñande Ru, ha Ñandejára Jesucristo voi katu, ta ore mondo jevy pene rendápe.</verse>
				<verse number="12">Ha Ñandejára ta pene mbojoayhu hayhuve oñondive kuéra, ha opavave ndive guarã, pe ore pohayhu háicha peẽme.</verse>
				<verse number="13">Ta pene mombarete pende py'apýpe ha ta pene momarangatu hekopete Tupã Ñandejára ñande Ru renondépe ou ramo guarã Ñandejára Jesucristo opavave umi hesegua kuéra ndive.</verse>
			</chapter>
			<chapter number="4">
				<verse number="1">Che ryvy kuéra, ro'e ha rojerure peẽme Ñandejára Jesucristo rérape: upe ore pombo'e haguéicha mba'éichapa peiko ha pembohory vaerã Tupã Ñandejárape, upe pejapo háicha; opáichavo rojerure peẽme ta pejapo japove upéicha.</verse>
				<verse number="2">Peikuaáma niko upe pejapo vaerã ore ro'e va'ekue peẽme Ñandejára Jesucristo autoridad rupi.</verse>
				<verse number="3">Tupã Ñandejára niko oipota pene marangatu, ani avave oñemohendivegua omenda'ỹ rehe,</verse>
				<verse number="4">toguereko hembireko tee marangatu ha marã'ỹ reheve.</verse>
				<verse number="5">Ani peiko tembipota asy ha tembipota vaípe, oiko háicha umi Tupã Ñandejárape oikuaa'ỹva.</verse>
				<verse number="6">Aníke avave omongy'a terã ombotavy iñehermánope ko'ã mba'épe, Ñandejára oporonupãgui opa ko'ã mba'e rehe, ro'éma haguéicha peẽme ha pomomarandúma haguéicha.</verse>
				<verse number="7">Tupã Ñandejára ñane renói va'ekue ñande reko marangatu haguã ndaha'éi ñande reko ky'a haguã.</verse>
				<verse number="8">Ha upe ndojapóĩva mba'eve ramo ko'ã mbo'epy ndaha'éi kuimba'épe omomba'e'ỹva, Tupã Ñandejárape voi katu, upe ome'ẽ va'ekue ñandéve pe Espíritu Santo.</verse>
				<verse number="9">Pe mborayhu oñondive kuéra rehe guarã katu, na tekotevẽi añemoñe'ẽ peẽme, Tupã Ñandejára ete voi pene mbo'égui pejuayhu va'erãha.</verse>
				<verse number="10">Upéicha voi niko pejapo peẽ opa ñane hermano Macedonia pegua kuéra ndive. Opáichavo, rojerure peẽme, che ryvy kuéra, tapejuayhu hayhuve katu.</verse>
				<verse number="11">Peñeha'ã peiko py'aguapýpe ha pejapo pe pene rembiapo tee ha pemba'apo upe ro'e haguéicha peẽme,</verse>
				<verse number="12">ikatu haguã pende apo haguã mba'e ramo umi ñande rehegua'ỹva, ha ani haguã peikotevẽ mba'eve rehe.</verse>
				<verse number="13">Che ryvy kuéra, ndoroipotái niko peime peikuaa'ỹ rehe upe ojehu vaerã umi omano va'ekuépe, ha ani haguã pene mba'embyasy imba'embyasy háicha umi ambue kuéra oguereko'ỹva esperanza.</verse>
				<verse number="14">Jarovia ramo Jesús omano ha oikove jevy hague, upéicha avei jarovia vaerã Tupã Ñandejára ogueru va'erãha Jesús ndive umi omano va'ekue jeroviápe hese.</verse>
				<verse number="15">Upéva rehe ro'e peẽme ko'ã mba'e, Ñandejára ñe'ẽte rupi voi: ñande jaikovéva, jaikove ramo Ñandejára ou peve, na ñane tenonde mo'ãiha umi omano va'ekuégui.</verse>
				<verse number="16">Ñandejára ete voi oguejýtagui yvágagui, mburuvicha guasu ñe'ẽicha reheve, arcángel ñe'ẽ reheve ha Tupã Ñandejára trompeta púpe. Upéramo umi omano va'ekue Cristo reheguáva raẽ oikove jevy vaerã.</verse>
				<verse number="17">Upéi katu ñande jaikovéva gueteri, jajehupi vaerã hendive kuéra arai apytépe ñahuvaitĩ haguã Ñandejárape pe yvate, ha upéicha ñaiméta Ñandejára ndive tapia guarã.</verse>
				<verse number="18">Upéva rehe kena peñomokyre'ỹ ojupe kuéra ko'ã ñe'ẽ rupi.</verse>
			</chapter>
			<chapter number="5">
				<verse number="1">Pe ou haguã ára ha araka'etépa rehe katu, che ryvy kuéra, na tekotevẽi añe'ẽ peẽme.</verse>
				<verse number="2">Peẽ niko peikuaa porãma pe Ñandejára ou haguã ára oguahẽtaha mondaha oguahẽ háicha pyhare,</verse>
				<verse number="3">he'i jave hikuái: “Ñaime porã ha ndaipóri jajepy'apy haguã” upeichahágui ou vaerã hi'ári kuéra sarambi guasu oguahẽ háicha pe kuñáme oha'arõ'ỹhágui mba'asy imemby haguã, ha ndaikatu mo'ãi mamove okañy.</verse>
				<verse number="4">Peẽ katu che ryvy kuéra, napeiméi pytũnguýpe upe ára oguahẽ haguã peẽme mondaháicha peha'arõ'ỹhágui.</verse>
				<verse number="5">Opavave peẽ niko tesapeha ára pegua. Ñande ndaha'éi pyharegua terã pytũnguy pegua,</verse>
				<verse number="6">upéva rehe, ani jake umi ambue kuéraicha, japáy vaerã uvei ha jaiko hekópe.</verse>
				<verse number="7">Umi okéva niko oke pyharekue, ha umi oka'úva katu oka'u pyharekue;</verse>
				<verse number="8">ñande ára peguáva katu jaikokuaa vaerã. Ñamonde vaerã pe jerovia ha mborayhu, pe soldado omo'ã háicha ipyti'a escúdope guerrahápe guarãicha, ha jareko vaerã pe salvación rehegua esperanza pe soldado omoĩ háicha casco iñakã rehe.</verse>
				<verse number="9">Tupã Ñandejára na ñane renóiri va'ekue oity haguã ñande ári pe pochy guasu ou vaerã, ome'ẽ haguã ñandéve pe salvación Ñandejára Jesucristo rupínte katu.</verse>
				<verse number="10">Jesucristo omano va'ekue ñande rehe, jaikove terã ñamano ramo jaiko haguã hendive.</verse>
				<verse number="11">Upéva rehe kena peñomokyre'ỹ ha peñomombarete upe pejapo háicha voi.</verse>
				<verse number="12">Che ryvy kuéra, rojerure peẽme pejapo haguã mba'éramo umi omba'apóvape pende apytépe, ha pene mohenondéva Ñandejára rérape ha pene rekombo'éva.</verse>
				<verse number="13">Pemomba'e ha pehayhu vaerã upe tembiapo ha'e kuéra ojapóva rehe. Ta pende py'aguapy oñondive kuéra.</verse>
				<verse number="14">Rojerure peẽme, che ryvy kuéra, peñemoñe'ẽ haguã umi hekope'ỹ oikóvape, pemokyre'ỹ haguã umi ikyre'ỹve'ỹvape peipytyvõ haguã umi ikangývape ha ta pene paciencia opavave rehe.</verse>
				<verse number="15">Aníke avave ombyekovia ivaíva ivaívape; upéva rangue, pejapo tapia uvei pe iporãva ojupe kuéra ha opavavépe.</verse>
				<verse number="16">Pevy'aite tapia kena.</verse>
				<verse number="17">Peñembo'e mante.</verse>
				<verse number="18">Peme'ẽ las gracias Tupã Ñandejárape opa mba'e rehe, upéva niko pe ha'e oipotáva peẽ Cristo Jesús rehe pejeroviávagui.</verse>
				<verse number="19">Ani pembogue Espíritu Santo</verse>
				<verse number="20">terã ani napemomba'eiche pe ñe'ẽ oúva Tupã Ñandejára gui.</verse>
				<verse number="21">Peikuaapa porã raẽ ha pepyta pe iporãva reheve.</verse>
				<verse number="22">Pejejoko opaichagua mba'e vaígui.</verse>
				<verse number="23">Pe Tupã Ñandejára ete voi, ñane mbopy'aguapýva, ta pene momarangatuete ha ta pende rereko potĩ pende espíritu, pene ánga ha pende retépe ou ramo guarã Ñandejára Jesucristo.</verse>
				<verse number="24">Upe pene renóĩva niko jeroviaha, ha ojapopa vaerã opa mba'e hekopete.</verse>
				<verse number="25">Che ryvy kuéra, peñembo'ékena ore rehe.</verse>
				<verse number="26">Pemomaitei opavave ñane hermano kuérape ñehetũ marangatu reheve.</verse>
				<verse number="27">Ajerure peẽme Ñandejára rérape, pelee haguã ko kuatia ñe'ẽ opavave ñane hermano kuérape.</verse>
				<verse number="28">Ñandejára Jesucristo ta pene pytyvõ. Amén.</verse>
			</chapter>
		</book>
		<book number="53">
			<chapter number="1">
				<verse number="1">Pablo, Silvano ha Timoteo, pe iglésia Tesalonicayguápe,</verse>
				<verse number="2">Tupã Ñandejára ñande Ru ha Ñandejára Jesucristo ta pene mbopy'aguapy ha ta pende rovasa.</verse>
				<verse number="3">Che ryvy kuéra, rome'ẽ tapia vaerã las gracias Tupã Ñandejárape pende rehe ija háicha, pe pende jerovia okakuaágui ha pe mborayhu perekóva ojupe kuéra tuicha tuichavégui ohóvo.</verse>
				<verse number="4">Upéicha rupi ore voi ore aguara pende rehe Tupã Ñandejára iglésia kuéra rupi pe paciencia ha pe jerovia perekóva rehe opa umi persecución ha jepy'apy pehasáva pa'ũme.</verse>
				<verse number="5">Ko'ã mba'e rupi ojehechauka pe Tupã Ñandejára oporojuzgaha hekopete ha ijaha peẽme peike haguã pe Tupã Ñandejára réinope, upéva rehe niko pehasa asy peína.</verse>
				<verse number="6">Ija niko hekopete Tupã Ñandejára ombyekovia jepy'apýpe umi peẽme pene mbojepy'apývape,</verse>
				<verse number="7">ha ome'ẽvo peẽ pehasa asývape pytu'u orendive Ñandejára Jesucristo ojehechauka ha'ára oúvo yvágagui hi'ángel kuéra ipu'akaitéva ndive,</verse>
				<verse number="8">oúvo tata rendýpe ocastiga haguã umi oikuaase'ỹva Tupã Ñandejárape ha iñe'ẽ rendu'ỹva pe Ñandejára Jesucristo evangéliope.</verse>
				<verse number="9">Umíva ojecastiga vaerã pe ñehundi tapia guarãme mombyry Ñandejára gui ha pe ipu'aka rehegua glóriagui.</verse>
				<verse number="10">Ñandejára ou ha'ára oñemomba'eguasu haguã umi hesegua kuéra apytépe ha ohecha ramo haguã ichupe opa umi hese ojerovia va'ekue, ha peẽ perovia va'ekue avei, pe romombe'u va'ekue peẽme.</verse>
				<verse number="11">Upéva rehe niko roñembo'e tapia pende rehe ñane Tupã Ñandejára renondépe, peiko haguã oiko vaerã háicha umi ha'e ohenói va'ekue, ha rojerure avei Tupã Ñandejárape ipu'aka rupi tojapoukapa peẽme opa mba'e iporãva ha pe pende jerovia rupi pejapóva;</verse>
				<verse number="12">oñemomba'eguasu haguã Ñandejára Jesucristo réra peẽ rupi, ha peẽ peñemomba'eguasu haguã ha'e rupi ñane Tupã Ñandejára ha Ñandejára Jesucristo mborayhu rupi.</verse>
			</chapter>
			<chapter number="2">
				<verse number="1">Che ryvy kuéra, pe Ñandejára Jesucristo ou jevy ramo guarã ha pe ñañembyaty ramo guarã hendive rehe, rojerure peẽme</verse>
				<verse number="2">ani haguã peheva avave pene momýi upe pende py'apýpe peroviávagui, ani peñemondýi mba'evégui, ta ha'e ra'e espíritu, terã ñemoñe'ẽkuaa, terã kuatiañe'ẽ ore mba'éva ramo guáicha rehe, pe Ñandejára ou haguã ára oguahẽma ramo guáicha.</verse>
				<verse number="3">Ani peheja avave pene mbotavy mba'evéicha ramo. Upe ára noguahẽ mo'ãigui ou raẽ mboyve pe ñepu'ã guasu Tupã Ñandejára rehe, ha ojehechauka mboyve pe kuimba'e tie'ỹ oñehundi vaerã.</verse>
				<verse number="4">Upéva oñemoĩ, ha opu'ã vaerã opa hérava tupã rehe terã oñemomba'eguasúva rehe oguapy peve ipahápe Tupã Ñandejára tupaópe, Tupã Ñandejára ramo guáicha.</verse>
				<verse number="5">¿Na pene mandu'áipa che aime ramo guare gueteri penendive ha'e hague peẽme ko'ã mba'e?</verse>
				<verse number="6">Ha ko'ãga peẽ peikuaa mba'épa pe ojokóva ani haguã gueteri ojehechauka hi'ára oguahẽ meve.</verse>
				<verse number="7">Pe mba'e vai ñemi pu'aka niko omba'apóma hína, oha'arõnte ojei mbytégui pe ko'ãga ojokóva.</verse>
				<verse number="8">Ha upéi katu ojehechauka vaerã upe tekove tie'ỹ, Ñandejára Jesucristo ojuka vaerã ipytúpe ha ohundi vaerã pe iguahẽ resapépe.</verse>
				<verse number="9">Pe tekove tie'ỹ niko Satanás remimbou, oguahẽ vaerã tuicha pu'aka ha techaukarã ha milagro japu reheve.</verse>
				<verse number="10">Oiporu vaerã opaichagua mba'e vai ombotavy haguã umi oñehundi va'erãme, ndoipotái hague rehe hikuái pe añete ojesalva haguã.</verse>
				<verse number="11">Ha upéva rehe Tupã Ñandejára oheja ichupe kuéra oñembotavyka japu rehe,</verse>
				<verse number="12">oñecondenamba haguã opa umi ogueroviase'ỹ va'ekue pe añetegua ohayhuvégui uvei pe ivaíva.</verse>
				<verse number="13">Pende rehe katu, ore ryvy kuéra Tupã Ñandejára rembiayhúva, rome'ẽ tapia vaerã las gracias Tupã Ñandejárape pende poravo hague rehe iñepyrũmby guive salvacionrã, pe Espíritu Santo pene momarangatu rupi ha peguerovia rupi pe añete.</verse>
				<verse number="14">Upevarã Tupã Ñandejára pene renói va'ekue, pe evangelio ore romoherakuãva rupi, pehupity haguã Ñandejára Jesucristo gloria.</verse>
				<verse number="15">Upéva rehe che ryvy kuéra, peime hatãkena ha ani peheja umi mba'e pombo'e va'ekue, ta ha'e ore juru rupi terã kuatiañe'ẽ rupi.</verse>
				<verse number="16">Ñandejára Jesucristo ete voi, ha Tupã Ñandejára ñande Ru, upe ñande rayhúva ha ome'ẽ va'ekue ñandéve py'apytu'u tapia guarãva ha esperanza añeteguáva ipy'aporã rupi,</verse>
				<verse number="17">ha'e ta pene mokyre'ỹ pende py'apýpe ha ta pene mombarete opa mba'e porã pejéva ha pejapóvape.</verse>
			</chapter>
			<chapter number="3">
				<verse number="1">Ha ko'ãga, che ryvy kuéra, peñembo'e ore rehe, ikatu haguã pe Ñandejára ñe'ẽ oñemoherakuã pya'e opa rupi ha tojererovia ha toñemoañete upe ojehu haguéicha pende apytépe.</verse>
				<verse number="2">Peñembo'e avei, ani haguã umi tekove vai ñaña ore joko, nda opavavéi niko oguerovia.</verse>
				<verse number="3">Tupã no pyrũiva iñe'ẽre, Ha'e pene mboyke vaerã mba'e vaígui ha pene mombarete vaerã.</verse>
				<verse number="4">Ha rojerovia Ñandejára rehe, peẽ pejapo ha pejapotaha pehóvo pe ro'éva peẽme.</verse>
				<verse number="5">Ñandejára toikuaauka porãve peẽme pende py'apýpe pe Tupã Ñandejára mborayhu ha pe Cristo paciencia.</verse>
				<verse number="6">Che ryvy kuéra, rojerure peẽme Ñandejára Jesucristo rérape, pejei haguã oimeraẽva hermano omba'apose'ỹvagui ha ndoikóĩva upe ore pombo'e haguéicha.</verse>
				<verse number="7">Peẽ niko peikuaa mba'éichapa peiko vaerã peiko haguã pe ore roiko haguéicha; ore ndoroikói va'ekue pende apytépe romba'apo'ỹ rehe,</verse>
				<verse number="8">ha ndoro'u reíri va'ekue avave rembi'u, upéva rangue katu, romba'apo ha roñeha'ã va'ekue ore rekoverã rehe, romba'apo va'ekue uvei ára ha pyharépe ani haguã roñasaingo mavavéva pende rehe.</verse>
				<verse number="9">Ikatu ramo jepe rojerure peẽme ore pytyvõ haguã, romba'apo va'ekue rohechauka haguã peẽme mba'éichapa peiko vaerã.</verse>
				<verse number="10">Roime ramo penendive niko ro'e va'ekue peẽme kóva: Upe omba'apose'ỹva, tokaru'ỹ.</verse>
				<verse number="11">Rohendu oimeha pende apytépe oikóva hekope'ỹ, omba'apo'ỹva mba'evépe ha oñe'entremetéva ichupe ou ha oho'ỹvape.</verse>
				<verse number="12">Umichaguápe ro'e ha rojerure Ñandejára Jesucristo rérape, tomba'apo py'aguapýpe hembi'urã rehe.</verse>
				<verse number="13">Che ryvy kuéra, ani pene kane'õ pejapo haguã pe iporãva.</verse>
				<verse number="14">Oime ramo iñe'ẽ rendu'ỹva ko ore kuatiañe'ẽme ro'éva peẽmepe pehecha mávapa, ha ani pejehe'a hese otĩ haguã.</verse>
				<verse number="15">Opáichavo, ani pereko ichupe pene enemigo ramo, pehekombo'énte uvei hermánoichape.</verse>
				<verse number="16">Pe Ñandejára ete voi oporombopy'aguapýva, ta pene mbopy'aguapy tapia opáichavo. Ñandejára toĩ penendive kuéra.</verse>
				<verse number="17">Che, Pablo, amoĩ peẽme ko kuatia rehe che po tee rupi voi che maitei. Upéicha amoĩ che réra che kuatiañe'ẽ kuéra rehe, ha upéicha amoĩ ko kuatia rehe.</verse>
				<verse number="18">Ñandejára Jesucristo mborayhu toĩ penendive kuéra. Amén.</verse>
			</chapter>
		</book>
		<book number="54">
			<chapter number="1">
				<verse number="1">Che, Pablo, Jesucristo apóstol Tupã Ñandejára ñande Salvador ha Ñandejára Jesucristo, ñande jeroviaha, rembipota rupi.</verse>
				<verse number="2">Ajapo ko kuatiañe'ẽ Timotéope, che ra'y ete ñande jeroviápe. Tupã Ñandejára ñande Ru ha Ñandejára Jesucristo ta nde rovasa ha ta nde poriahuvereko ha tome'ẽ ndéve py'aguapy.</verse>
				<verse number="3">Aha mboyve Macedonia kotyo, ajerure va'ekue ndéve repyta haguã Efeso ciudádpe, ere haguã umi oporombo'évape mbo'epy jejavy rehe anive haguã ojapo upéicha,</verse>
				<verse number="4">ha toheja umi ñe'ẽ gua'u ha ñemoñare ijapyra'ỹva. Umi mba'e niko ñe'ẽ joapirã rei ha na ñane pytyvõi jajapo haguã hekoitépe Tupã Ñandejára rembiapoukapy jerovia rupíva.</verse>
				<verse number="5">Che niko ha'e ndéve ko'ã mba'e ikatu haguã oĩ mborayhu onacéva corazõ potĩgui, py'aporãgui ha jerovia añetévagui.</verse>
				<verse number="6">Oime ojejavývo ko'ã mba'épe oikóva oñe'ẽ rei.</verse>
				<verse number="7">Oikoséva ley mbo'eha ramo oikuaa'ỹ rehe pe he'íva ha umi mba'e jeroviapýpe oporombo'éva.</verse>
				<verse number="8">Jaikuaa niko pe ley iporãha jaiporu guive hekópe.</verse>
				<verse number="9">Ñane mandu'a vaerã mba'eveichagua ley ndojejapoiha umi hembiapo porãva peguarã; pe ley niko umi tekove vai ha heko ñemoĩva peguarã uvei, iñañáva ha pecador kuéra peguarã, umi omomba'e'ỹva Tupã Ñandejárape terã umi mba'e marangatu, umi ojukáva túva terã isýpe terã hapicha peguarã,</verse>
				<verse number="10">umi ojoguerekóva menda'ỹ rehe terã kuimba'e kuimba'e ndive, umi kuimba'e terã kuña rerahaha, umi ijapúva ha japuhápe ojuráva peguarã. Ha pe ley oĩ avei oimeraẽva teko vai ambue peguarã, opu'ãva pe mbo'epy iporãva rehe,</verse>
				<verse number="11">pe evangelio rehegua ñe'ẽ he'i háicha, chéve oñeme'ẽ va'ekue aikuaauka haguã pe Tupã Ñandejára marangatuete ñe'ẽ porãite.</verse>
				<verse number="12">Ame'ẽ las gracias Ñandejára Jesucrístope, che mombaretéva ko'ã mba'erã, ojerovia rehe che rehe ha che moĩ rehe hembijokuái ramo.</verse>
				<verse number="13">Ojapo che rehe opa ko'ã mba'e yma che añe'ẽ vai ramo jepe hese, apersegui ha aja'o ramo jepe va'ekue umi hese ojeroviávape. Opáichavo, Tupã Ñandejára che poriahuvereko, ajapógui umi mba'e che tavy rupi ha ndajeroviáigui hese.</verse>
				<verse number="14">Ha pe Ñandejára py'aporã chendive guarã tuichave pe jerovia ha mborayhu reheve, jarekóva Cristo Jesús rupi.</verse>
				<verse number="15">Kóva ñe'ẽ añetegua, ha opavave ikatúva oguerovia: Cristo Jesús ou hague yvy ári pecador kuérape osalva haguã, ha umi pecador apytépe che pe ivaive va'ekue;</verse>
				<verse number="16">opáichavo, Tupã Ñandejára che poriahuvereko va'ekue, Jesucristo ohechauka haguã che rehe raẽvete pe ipy'aporãngue ha che poru haguã techaukahára ramo umi ojerovia va'erãme hese ohupity haguã pe tekovete tapia guarãva.</verse>
				<verse number="17">Upéva rehe kena ñamomba'eguasu ha ñambotuicha tapiaite pe Mburuvicha guasu tapia guávape, araka'eve omano'ỹ va'erãme, ha upe ikatu'ỹvape jahecha, upe iñarandúvape, ha ha'eñoitéva Tupã Ñandejára. Amén.</verse>
				<verse number="18">Timoteo, che ra'y, aheja ndéve ko ñe'ẽ reñeha'ã mbarete haguã jerovia ha py'apotĩ reheve, he'i haguéicha yma ñande ryvy kuéra Tupã Ñandejára rérape oñe'ẽ va'ekue nde rehe.</verse>
				<verse number="19">Oime omboyke va'ekue ojehegui pe py'apypotĩ ha upéva rehe ojejavy va'ekue pe jeroviápe.</verse>
				<verse number="20">Upéicha ojehu va'ekue Himeneo ha Alejándrope, umívape ame'ẽ va'ekue Satanáspe oikuaa haguã noñe'ẽ vaíri va'erãha Tupã Ñandejára rehe.</verse>
			</chapter>
			<chapter number="2">
				<verse number="1">Tenondete ajerure tojejapo rogatíva, oración, tojejerure opa yvypóra kuéra rehe ha toñeme'ẽ las gracias Tupã Ñandejárape.</verse>
				<verse number="2">Oñeñembo'e vaerã opa mburuvicha ha autoridad kuéra rehe, ikatu haguã jaiko angekoi'ỹ ha py'aguapy reheve, tekopotĩ ha marangatúpe.</verse>
				<verse number="3">Ko'ã mba'e iporã ha ombohorýgui Tupã Ñandejára ñande Salvadórpe,</verse>
				<verse number="4">ha'e voi oipotáva opavave ojesalva ha tou toikuaa pe añetegua.</verse>
				<verse number="5">Tupã Ñandejára niko peteĩnte ha peteĩnte avei pe omoingo porãva yvypóra kuérape Tupã Ñandejára ndive, Jesucristo kuimba'éva avei.</verse>
				<verse number="6">Jesucristo ome'ẽ va'ekue hekove ha omano va'ekue opavave libertad repy ramo, ha upéva ojekuaauka va'ekue hi'árape.</verse>
				<verse number="7">Upevarã che añemoĩ va'ekue ñemoñe'ẽhára ha Apóstol ramo, ambo'e haguã upe jerovia ha añetegua rehe umi Israelita'ỹvape. Añeteguánte ha'e ajeroviágui Cristo rehe, ha nda che japúi.</verse>
				<verse number="8">Upéva rehe opa rupi kuimba'e kuéra toñembo'e ha tomopu'ã po potĩ pochy'ỹ ha ñe'ẽ joapi'ỹ rehe.</verse>
				<verse number="9">Ha kuña kuéra toñemondekuaa hekópe jeguaka'ỹ rehe, ha ani ojegua akãrague jehechaukarãme terã óro, perla ha ao hepývape,</verse>
				<verse number="10">toñembojegua uvei tembiapo porãme, iporã háicha oiko kuña kuéra Tupã Ñandejára rembijokuáiva.</verse>
				<verse number="11">Kuña kuéra tohendu kirirĩháme ha jejokoitépe.</verse>
				<verse number="12">Kuña kuérape ndahejái ombo'e terã oguereko kuimba'épe ipoguýpe, oĩ vaerã uvei kirirĩháme.</verse>
				<verse number="13">Tupã Ñandejára niko ojapo va'ekue Adánpe raẽ, ha upéi katu Évape;</verse>
				<verse number="14">ha Adánpe noñembotavýi va'ekue, pe kuñámente, ha upévo opeca.</verse>
				<verse number="15">Opáichavo, pe kuña ojesalva vaerã imemby ramo, oiko tapia ramo jerovia, mborayhu, ha tekopotĩme, teko marangatu reheve.</verse>
			</chapter>
			<chapter number="3">
				<verse number="1">Kóva ñe'ẽ añetegua: oime ramo oikoséva obispo ramo, mba'e porã ojapose.</verse>
				<verse number="2">Upéva rehe, pe obispo tekotevẽ oiko oñeñe'ẽ vai'ỹ haguãicha hese. Peteĩnte vaerã hembireko, oñeñangarekokuaa vaerã, tojererekokuaa, ta ikaraiguasu, ta imbohupakuaa ha toporombo'ekuaa.</verse>
				<verse number="3">Nda ika'úi ha na iñorairõséi vaerã, terã nda iplata potái vaerã heko'ỹme. Umíva rangue, ipy'aporã vaerã na iñe'ẽ joapi va'erãi, ha ani imba'eta pota tarova.</verse>
				<verse number="4">Oguerekokuaa vaerã hogapy, tojokokuaa ta'ýra kuéra hekopete;</verse>
				<verse number="5">pe oguerekokuaa'ỹva hogapy, ¿piko mba'éicha oñangarekokuaáta Tupã Ñandejára iglésia rehe?</verse>
				<verse number="6">Pe obispo ndaha'éi vaerã peteĩ ojerovia ramóva, ani haguã ojererovu ha ho'a avei pe mba'epochy ho'a haguéicha.</verse>
				<verse number="7">Tekotevẽ avei herakuã porã umi Jesús rehe ojerovia'ỹva apytépe, ani haguã ho'a ñemotĩme terã mba'epochy ñuhãme.</verse>
				<verse number="8">Upéicha avei umi pytyvõhára hérava diácono heko marangatu vaerã, na iñe'ẽ mokõi va'erãi terã nda ika'u va'erãi, nda iplata potái vaerã hekope'ỹ.</verse>
				<verse number="9">Oikuaa porã vaerã pe mbo'epy jerovia rehegua, ha ipy'apypotĩ vaerã.</verse>
				<verse number="10">Ha tekotevẽ avei ojehecha porã raẽ upéichapa, ha upéi katu toñemoĩ diácono ramo.</verse>
				<verse number="11">Hembireko kuéra avei tekotevẽ heko marangatu, ha ani ijuru mby'ỹi, ta heko kirirĩ ha ta jeroviaha opa mba'épe.</verse>
				<verse number="12">Diácono kuéra hembireko peteĩnte vaerã ha oguerekokuaa vaerã hogapy ha ta'ýra kuéra.</verse>
				<verse number="13">Umi diácono ojapóva hekópe hembiapo, ojerereko mba'eguasu ramo ha oñe'ẽ kyhyje'ỹ rehe Cristo Jesús rehe.</verse>
				<verse number="14">Aha'arõ aha pya'ete nde rechávo, opáichavo, sapy'a che are ramo guarã ajapo ndéve ko kuatiañe'ẽ reikuaa haguã mba'éichapa reiko vaerã Tupã Ñandejára rogaygua kuéra apytépe, upéva niko hína pe Tupã Ñandejára iglésia, pe añete guapyha ha ijejokoha.</verse>
				<verse number="15"></verse>
				<verse number="16">Mba'eguasuete añete pe ko'ãga ojekuaaukáva: Tupã Ñandejára ojehechauka va'ekue yvypóraicha, pe Espíritu he'i hese imarangatuha, ángel kuéra ohecha va'ekue ichupe, oñemoherakuã opa tetãme, yvypóra kuéra ojerovia hese ha ojehupi va'ekue yvágape.</verse>
			</chapter>
			<chapter number="4">
				<verse number="1">Pe Espíritu niko he'i porã voi pe ára pahávo oimetaha ohejáva pe jerovia añeteguáva, oho haguã espíritu oporombotavýva ha mba'epochy oporombo'éva rehe rapykuéri.</verse>
				<verse number="2">Ohendu vaerã umi tekove rova mokõi ha ijapúvape, ipy'apy anduve'ỹmava ku hierro kaigue renda guéicha.</verse>
				<verse number="3">Oipota'ỹ vaerã oñemenda ha oime avei tembi'u oipota'ỹva oje'u, Tupã Ñandejára ojapo va'ekue ramo jepe umi tembi'u umi Jesús rehe ojeroviáva ha oikuaáva pe añetegua ho'u haguã py'arechakuaa reheve Tupã Ñandejárape.</verse>
				<verse number="4">Opa mba'e Tupã Ñandejára ojapo va'ekue niko iporã, ha ndaipóri mba'eve ñamboyke vaerã ja'u guive py'arechakuaa reheve Tupã Ñandejárape,</verse>
				<verse number="5">oñemomarangatúgui Tupã Ñandejára ñe'ẽ ha oración rupi.</verse>
				<verse number="6">Ko'ã mba'e rembo'e ramo umi Jesús rehe ojeroviáva kuérape, Jesucristo rembiguái ete vaerã nde, rekakuaáva pe jerovia rehegua ñe'ẽ rehe ha pe mbo'epy porã reraha va'ekue rehóvo rehe.</verse>
				<verse number="7">Ha aníke repena ñe'ẽ rei yvypóra rehegua rehe, umíva ko guãimí remimombe'u rei. Eñemombaretéke teko marangatúpe Tupã Ñandejára ndive guarã;</verse>
				<verse number="8">pe tete mombarete niko oiméta mba'épepa jaiporu, pe teko marangatu Tupã Ñandejára ndive guarã katu iporã opa mba'e peguarã, ogueru vaerã ñandéve iporãva ko ñande rekove yvy ariguápe ha pe ñande rekove ou va'erãme avei.</verse>
				<verse number="9">Kóva ñe'ẽ añetegua ha opavave oguerovia vaerã.</verse>
				<verse number="10">Upevarã voi niko ñamba'apo ha jahasa asy jeja'ópe, jajeroviágui pe Tupã Ñandejára oikovéva rehe, upe opavave salvahára, umi hese ojeroviáva peguarãma katu.</verse>
				<verse number="11">Ejapouka ha eporombo'ékena ko'ã mba'e rehe.</verse>
				<verse number="12">Aníke avave na nde apói mo'ã mba'eve ramo ne mitã hague rehe, reiko vaerã uvei techaukaha ramo umi Jesús rehe ojeroviávape, ne ñe'ẽme, nde rekovekuépe, na mborayhúpe, nde jerovia ha nde reko johéi pyrépe.</verse>
				<verse number="13">Aha peve, elee meme, eporohekombo'e ha eporombo'e.</verse>
				<verse number="14">Eñangarekókena umi ne mba'e apokuaa Tupã Ñandejára ome'ẽ va'ekue ndéve rehe oñembyaty ramo guare mbo'ehára kuéra omoĩ nde ári ipo ha oñe'ẽ nde rehe Tupã Ñandejára rérape.</verse>
				<verse number="15">Eñepy'amongetákena ko'ã mba'e rehe ha ejapo upéicha opavave ohecha haguã oho porãha ndéve.</verse>
				<verse number="16">Eñangarekókena nde jehe ha upe reporombo'éva rehe, ha eñemoĩ hatã ko'ã mba'épe. Rejapo ramo upéicha, nde jupe voi rejesalva vaerã ha umi ne rendúvape avei.</verse>
			</chapter>
			<chapter number="5">
				<verse number="1">Ani ne ñe'ẽ pohýi umi itujavévape, ehekombo'e uvei nde ru ramo guáicha, ha umi imitãvévape nde ryvy kuérapeicha;</verse>
				<verse number="2">umi iguãimívape eñe'ẽ nde sy ramo guáicha ha umi kuñataime katu ne reindýpe ramo guáicha py'a marangatuetépe.</verse>
				<verse number="3">Eipytyvõ umi viuda añetévape.</verse>
				<verse number="4">Pe viuda oguereko ramo imemby terã hemiarirõ katu ha'e kuéra tekotevẽ oikuaa oñangareko va'erãha hogaygua kuéra rehe ha ombyekovia va'erãha túva kuérape upe ha'e kuéra ojapo va'ekue hese kuéra, ko'ã mba'e iporã ha ombohorýgui Tupã Ñandejárape.</verse>
				<verse number="5">Pe añetehápe viúdava ha ha'eñoitéva, oha'arõ Tupã Ñandejára gui ha oñembo'e ára ha pyharépe.</verse>
				<verse number="6">Pe viuda oikóva ha'e oikose háicha katu, oikove ramo jepe omano.</verse>
				<verse number="7">Ere ichupe kuéra ko'ã mba'e, ani haguã oĩ mba'eve ikatu vaerã rehe ojehova api.</verse>
				<verse number="8">Pe oñangareko'ỹva umi hesegua kuérava rehe, ha hi'arietegua hogaygua kuéra rehe, omomarã ijerovia ha ivaive umi Jesús rehe ojerovia'ỹvagui.</verse>
				<verse number="9">Pe viuda ikatu haguã héra oñemoĩ kuatia rehe, oguereko vaerã sesenta años, ha peteĩ kuimba'e añó rembirekore vaerã.</verse>
				<verse number="10">Tojekuaa hembiapo porãngue rehe, omongakuaápa raka'e imemby kuéra, omoguahẽpa raka'e mbohupa hógape, ombojepyheipa raka'e umi Jesús rehe ojeroviáva kuérape, oipytyvõpa raka'e umi ohasa asývape, terã ojapópa raka'e oimeraẽva ambue tembiapo porã.</verse>
				<verse number="11">Umi viuda imitãvéva réra katu ke ani remoĩ kuatia rehe. Umívape umi imba'epota kuéra omboyke Crístogui ha omenda jevy pyahuségui,</verse>
				<verse number="12">oñembocúlpa ohejágui ijerovia ypykue.</verse>
				<verse number="13">Hi'ariete oñembohekorei ha oiko ova ova óga ajeno rupi, ha nda upéva añói, ijurumby'ỹi, ha ojasuru pe ichupe ou terã oho'ỹvape ha oiko he'i he'i'ỹ vaerã.</verse>
				<verse number="14">Upéva rehe umi viuda imitãva tomenda, ta imemby, ha toñangarekokuaa hóga rehe, ani haguã pe ija'e'ỹva oguereko oñe'ẽ vai haguã.</verse>
				<verse number="15">Oiméma voi viuda ojevy va'ekue ha oho Satanás rapykuéri.</verse>
				<verse number="16">Oime ramo Jesús rehe ojeroviáva hogaygua opytáva viuda toñangareko hese ha ani oheja pe iglésia ári, ikatu haguã pe iglésia oipytyvõ umi viuda oikotevẽvape añete.</verse>
				<verse number="17">Umi mbo'ehára oñangareko porãva pe iglésia rehe oje'apo vaerã mba'e ramo, umi oñemoñe'ẽva ha oporombo'évapema katu.</verse>
				<verse number="18">Ñandejára ñe'ẽ voi niko he'i: “Ani rembojuru rehegua pe guey opyrũva pe mba'e ra'ỹi rehe ojykýi haguã.” Ha he'i avei: “Pe omba'apóvape oñeme'ẽ vaerã pe hembiapo repy.”</verse>
				<verse number="19">Ani rehendu omoĩ vaívape peteĩ mbo'ehárape, ndaipóri ramo mokõi terã mbohapy ohecha va'ekue.</verse>
				<verse number="20">Umi opeca tapiávape katu reñe'ẽ pohýi vaerã opavave rovake ikatu haguã umi ambue kuéra okyhyje.</verse>
				<verse number="21">Ajerure ndéve Tupã Ñandejára ha Ñandejára Jesucristo ha umi ángel kuéra poravopyre renondépe, rejapo haguã ko'ã mba'e hekópe reñemboyke'ỹ rehe avave rehehápe.</verse>
				<verse number="22">Ani ne ragẽ avavépe remoĩ haguã mbo'ehára ramo iglésiape, aníntemo rejehe'a ambue kuéra pecado rehe, ta nde rekopotĩ uvei.</verse>
				<verse number="23">Ani re'u ý añó, he'u uvei michĩmí vino reñandúgui nde py'a, ha nde rasy py'ỹigui.</verse>
				<verse number="24">Oime máva ipecádo ojekuaáva ojejuzga mboyve, ha oime pe ipecádo ojekuaáva uperire ae.</verse>
				<verse number="25">Upéicha avei pe tembiapo porã ojekuaa, ha oime ramo ojekuaa'ỹva, ndaikatúi opyta tapia ñemiháme.</verse>
			</chapter>
			<chapter number="6">
				<verse number="1">Umi tembiguáiva, tomomba'ete ijára kuérape, ani haguã oñeñe'ẽ vai Tupã Ñandejára réra rehe ha ñane mbo'epy rehe.</verse>
				<verse number="2">Ha umi tembiguái ijára ojeroviáva Jesús rehe, ani nomomba'eiche ichupe kuéra hermano hague rehe jeroviápe, upéva rehe hembiapo porãve vaerã uvei ichupe kuéra hermano kuéra ojehayhúva rehe umi ohupitýva pe tembiapo porã. Ko'ã mba'e rehe eporombo'e ha eñemoñe'ẽ.</verse>
				<verse number="3">Oime ramo ombo'éva ambue mba'e, ha noiporãi ramo Ñandejára Jesucristo ñe'ẽ rehe, ha pe mbo'epyre teko marangatu rehegua rehe,</verse>
				<verse number="4">upéva ojererovu ha ndoikuaái mba'eve, itarovaite hi'ãgui ichupe oporoñe'ẽ joapi ñe'ẽ rei rehe, ha ko'ã mba'égui ou py'arasy, ñe'ẽ juavy, ñe'ẽ pohýi, jerovia'ỹ</verse>
				<verse number="5">ha ñe'ẽ joapi opave'ỹva umi ipy'apy ky'áva oikuaa'ỹvagui pe añete, oimo'ãva pe teko marangatu jahupity haguã mba'eta. Ejeheja umichaguágui.</verse>
				<verse number="6">Pe teko marangatu niko tuichaite mba'e añete pe oguerovy'áva peguarã pe oguerekóva.</verse>
				<verse number="7">Mba'eve ndajarúi va'ekue ko yvy ári, ha mba'eve ndaikatu mo'ãi jaraha,</verse>
				<verse number="8">jareko ramo ja'u vaerã ha ñamonde vaerã javy'a vaerã.</verse>
				<verse number="9">Umi oñemomba'e rereko hetaséva katu ojepy'ara'ã ha ho'a heta mba'e pota tarova ha oporombyaíva ñuhãme, omoñapymíva yvypóra kuérape oñembyai ha oñehundi haguãme.</verse>
				<verse number="10">Pe plata rayhu niko opa mba'e vai rapo, ha oime iplata potágui opia va'ekue ijeroviágui ha heta ohasa asy.</verse>
				<verse number="11">Nde katu, kuimba'e Tupã Ñandejára mba'éva, ejehúi opa umi mba'égui. Eñeha'ã eiko hekopete, teko marangatúpe, jeroviápe, mborayhúpe, paciencia reheve, ha jejapo'ỹme.</verse>
				<verse number="12">Eñeha'ãmbarete pe jerovia rehegua ñeha'ãme, ejapyhy pe tekovete tapia guarãva, upevarã Tupã Ñandejára ne renói va'ekue ha remombe'u porã va'ekue nde jerovia heta rovake.</verse>
				<verse number="13">Ha ko'ãga, Tupã Ñandejára omoingovéva opa mba'e, ha Jesucristo renondépe, he'i va'ekue hekopete pe he'i vaerã Poncio Pilato renondépe, ajerure ndéve,</verse>
				<verse number="14">rejapo haguã hekopete marã'ỹ rehe ko ha'éva ndéve, Ñandejára Jesucristo ou peve.</verse>
				<verse number="15">Oguahẽ vove pe ára, Tupã Ñandejára ohechauka vaerã. Pe Tupã Ñandejára marangatuete, ha'e añoite ipu'akapáva mburuvicha kuéra Ruvicha ha karai kuéra Jára,</verse>
				<verse number="16">ha'e añoite pe omano'ỹva, oikóva tesapehápe, avave ikatu'ỹhápe oguahẽ. Ndaipóri ichupe ohecha va'ekue terã ikatúva ohecha. Ñamomba'e guasúkena ichupe ha ñambotuicha tapia guarã. Amén.</verse>
				<verse number="17">Umi oguerekóvape mba'eta ko yvy ári ere ani haguã ojejapo terã ojerovia imba'eta rehe, ndaha'éi rehe jeroviaha umíva. Tojerovia uvei pe Tupã Ñandejára oikovéva rehe, upe ome'ẽmbáva ñandéve opa mba'eta javy'a haguã.</verse>
				<verse number="18">Ere ichupe kuéra tojapo pe iporãva, ta imba'eta tembiapo porãme, tome'ẽ ha tomboja'o pe oguerekóva.</verse>
				<verse number="19">Upéicha ramo imba'eta vaerã kyhyje'ỹ rehe pe tenondeve guarã ikatu haguã ohupity pe tekovete.</verse>
				<verse number="20">Ha nde, Timoteo, eñangareko pe oñeñangarekoukáva ndéve rehe. Ejeheja umi oñe'ẽ reíva yvy arigua rehegui, terã umi ñe'ẽ juavy añete'ỹva oñembohérava mba'ekuaa,</verse>
				<verse number="21">oime oimo'ãva iñarandu etereiha ha opia va'ekue jeroviágui. Tupã Ñandejára ta nde rovasa. Amén.</verse>
			</chapter>
		</book>
		<book number="55">
			<chapter number="1">
				<verse number="1">Che, Pablo, Jesucristo apóstol, añemondo va'ekue Tupã Ñandejára rembipota rupi aikuaauka haguã pe tekovete rehegua promesa Cristo Jesús rupi.</verse>
				<verse number="2">Ajapo ko kuatiañe'ẽ Timotéope, che ra'y ahayhuetéva. Tupã ñande Ru ha Ñandejára Jesucristo ta nde rovasa, ta nde poriahuvereko ha ta ne mbopy'aguapy.</verse>
				<verse number="3">Che mandu'ávo nde rehe che ñembo'épe ára ha pyharépe, ame'ẽ las gracias Tupã Ñandejárape che hembijokuáiva py'apotĩ reheve, oiko haguéicha avei umi che ypykuéra.</verse>
				<verse number="4">Che mandu'a tapia nde resay rehe, ha rohechase che renyhẽ haguã vy'águi.</verse>
				<verse number="5">Che mandu'a pe nde jerovia añetegua rehe, ojerovia raẽ haguéicha nde abuela Loida ha nde sy Eunice ha ajeroviaite nde avei upéicha rejeroviaha.</verse>
				<verse number="6">Upéva rehe che romomandu'a remokyre'ỹ haguã pe nde pype oĩva Tupã Ñandejára ome'ẽ va'ekue ndéve upe amoĩ ramo che po nde ári.</verse>
				<verse number="7">Tupã Ñandejára niko nome'ẽi ñandéve py'amirĩ, ome'ẽ uvei ñandéve pu'aka, mborayhu ha jererekokuaa.</verse>
				<verse number="8">Ani retĩ remoherakuã haguã Ñandejára Jesucrístope ha ani che rerotĩ aime rehe preso hayhupápe. Ehasa asykuaa uvei pe evangelio rehehápe pe mbarete Tupã Ñandejára ome'ẽva ñandéve rupi.</verse>
				<verse number="9">Tupã Ñandejára ñande salva ha ñane renói va'ekue ñande reko marangatu haguã ichupe, ndaha'éi ñane rembiapo porãngue rupi, upe ha'e oipota haguéichante uvei, ha pe imborayhu ñanendive guarã Cristo Jesús rupi. Ha'e ñande rayhu va'ekue ko mundo oiko ñepyrũ mboyve guive,</verse>
				<verse number="10">Ha ohechauka ñandéve ko'ãga oúma ramo ñande Salvador Jesucristo, upe ombyai va'ekue pe mano pu'aka, pe ñe'ẽ evangelio rehegua rupi ha oguenohẽ tesapehápe pe tekovete opa'ỹva.</verse>
				<verse number="11">Tupã Ñandejára che moĩ va'ekue añemoñe'ẽ haguã ko ñe'ẽ rehe, ha che mondo apóstol ramo ambo'e haguã umi Israelita'ỹvape.</verse>
				<verse number="12">Upéva rehe ahasa asy aína. Opáichavo, natĩri, aikuaágui máva rehepa ajerovia, ha aikuaa porã ipu'akaha oñongatu haguã upeha ára peve upe añongatuka va'ekue ipype.</verse>
				<verse number="13">Epytákena umi mba'e hekopetegua, che rombo'e va'ekuépe, pe jerovia ha mborayhu Cristo Jesús rehegua rupi.</verse>
				<verse number="14">Pe Espíritu Santo ñande pype oĩva rupi kena eñangareko pe Tupã Ñandejára oñangarekouka va'ekue ndéve rehe.</verse>
				<verse number="15">Reikuaáma háicha che rejapa hague hikuái opa umi Asia pegua, ha hendive kuéra Figelo ha Hermógenes.</verse>
				<verse number="16">Ñandejára tohovasa Onesíforo rogaygua kuérape, heta jevy ha'e che pytyvõ va'ekue ha na che rerotĩri aime hague rehe preso.</verse>
				<verse number="17">Oĩ ramo guare Rómape, ha'e che reka va'ekue che juhu peve.</verse>
				<verse number="18">Ñandejára py'aporiahuvereko toĩ hendive upe árape. Nde niko reikuaa porã mba'éichapa ha'e ojehu va'ekue ñandéve Efésope.</verse>
			</chapter>
			<chapter number="2">
				<verse number="1">Ha nde, che ra'y, eñemombarete pe Cristo Jesús mborayhúpe.</verse>
				<verse number="2">Upe rehendu va'ekue che hegui heta rovake, eikuaauka kuimba'e kuérape ikatu vaerã rehe jajerovia ombo'ekuaa vaerã hapicha kuérape.</verse>
				<verse number="3">Nde, katu, eropu'aka opa mba'e Jesucristo soldado etéicha.</verse>
				<verse number="4">Ndaipóri soldado jejokuaihápe oĩva ojehe'áva yvy arigua tembiapo rehe, oĩmbaite va'erãgui huvicha rembiapoukapýpe.</verse>
				<verse number="5">Ha upéicha avei, pe oñeha'ãva ndaikatúi ohupity mba'eveichagua premio oñeha'ã'ỹ ramo hekopete.</verse>
				<verse number="6">Pe kokuépe omba'apóva, ha'e raẽ ohupity vaerã pe iñemitỹngue'a.</verse>
				<verse number="7">Eñepy'amongetami ko ha'éva rehe, ha Ñandejára ome'ẽne ndéve arandu opa mba'épe.</verse>
				<verse number="8">Ne mandu'ákena Jesucristo rey David ñemoñare rehe, oikove jevy hague omanóva apytégui. Kóva ha'e pe evangelio che amoherakuãva,</verse>
				<verse number="9">ha hesehápe aropu'aka opa mba'e, cárcel jepe, mba'e vai apoharéicha, opáichavo, pe Tupã Ñandejára ñe'ẽ ndaikatúi ojejoko.</verse>
				<verse number="10">Upéva rehe aropu'akapa umi Tupã Ñandejára oiporavo va'ekue rehehápe, ikatu haguã ha'e kuéra avei oguereko pe salvación tuichaitéva ha tapia guarãva Cristo Jesús rupi.</verse>
				<verse number="11">Kóva ñe'ẽ añetegua: Ñamano rire ramo hendive, jaikove jevy vaerã hendive,</verse>
				<verse number="12">jahasa asykuaa ramo, ñareina vaerã avei hendive. Ñanega ramo ichupe katu, ha'e ñane nega vaerã avei.</verse>
				<verse number="13">Ha ñande jeroviaha'ỹ ramo, ha'e jeroviaha tapia, Tupã Ñandejára ndaikatúigui oñenega ojupe voi.</verse>
				<verse number="14">Emomandu'a ko'ã mba'e rehe ha ere ichupe kuéra Ñandejára renondépe anive haguã oñoñe'ẽ joapi. Pe ñe'ẽ joapi naiporãi mba'everã, ombyai uvei umi ohendúvape.</verse>
				<verse number="15">Eñeha'ãmbaite ikatu haguéicha repyta porã haguã Tupã Ñandejára ndive, mba'apohára hembiapo porãvaicha oguereko'ỹva mba'érehepa otĩ haguã, ombo'éva hekoitépe pe ñe'ẽ añetegua.</verse>
				<verse number="16">Ñe'ẽngatu rei yvy arigua rehegui ke ejeheja, umi mba'e rehe oporombo'éva oho vai vaive vaerã,</verse>
				<verse number="17">ha pe ha'e kuéra oporombo'éva okakuaa vaerã ku cáncercha. Upéva hína pe ojehúva Himeneo ha Filétope,</verse>
				<verse number="18">opia va'ekue pe añetégui he'ívo pe jeikove jevy oikóma hague, ha oiko oporombojejavy ijeroviágui.</verse>
				<verse number="19">Upéicharamo jepe Tupã Ñandejára omoĩ peteĩ cimiento opyta hatãva, oguerekóva sello ramo ko ñe'ẽ: “Ñandejára oikuaa umi imba'évape”; ha: “Opa umi ohenóĩva Cristo réra tekotevẽ ojeheja mba'e vaígui.”</verse>
				<verse number="20">Peteĩ óga guasúpe noĩri mba'yru óro ha plátaguigua añó, oĩ avei, yvyra ha ñai'ũguigua, oime ojeporúva iporãvarãme ha ambue katu oime háicha rei.</verse>
				<verse number="21">Ñandejára ikatu haguã oiporu iporãvarãme, pe máva oñemopotĩ vaerã umi mba'e ivaívagui, ha imarangatu vaerã, upéicha ramo iporupyrã vaerã oime raẽva mba'e iporãvape.</verse>
				<verse number="22">Ejehekýike aipóramo mitãrusu rembipotágui, ha eiko teko porãme, jeroviápe, mborayhu ha py'aguapýpe, py'a peteĩme opa umi ohenóĩva Ñandejára réra py'apotĩ reheve ndive.</verse>
				<verse number="23">Ani repena ñe'ẽ joapi vyrorei rehe, reikuaáma niko umi mba'égui oikoha ñorairõ.</verse>
				<verse number="24">Pe Ñandejára rembijokuái ndoiko va'erãi ñorairõme, upéva rangue ipy'aporã vaerã uvei opavave ndive. Oporombo'e porã kuaa vaerã, ipaciencia vaerã,</verse>
				<verse number="25">ha tohekombo'e py'aporã reheve umi oñemoĩvape, ikatu niko Tupã Ñandejára omo ambue ipy'apy kuéra ha oikuaauka ichupe kuéra pe añete,</verse>
				<verse number="26">opáy ha ojehekýi haguã mba'e pochy ñuhãgui, upévape ipype niko oĩ hikuái preso ojapo haguã hembipota.</verse>
			</chapter>
			<chapter number="3">
				<verse number="1">Reikuaa vaerã avei kóva: pe ára pahávo ou va'erãha ára ipohýiva.</verse>
				<verse number="2">Yvypóra kuéra ojupe kuéra guarã añónte vaerã, ha iplata rayhu vaerã, ojejapo ha ijuruguasu vaerã. Oñe'ẽ ky'a vaerã Tupã Ñandejára rehe, na iñe'ẽrendúi vaerã túva kuérape, ha idesagradecido ndoroapói vaerã mba'eve ramo.</verse>
				<verse number="3">Ndoporohayhúi ha ndoporoporiahuverekói vaerã, ijurumby'ỹi ha ndojejokokuaái vaerã, isagua'a ha ndohayhúi vaerã mba'eve iporãva.</verse>
				<verse number="4">Itraicionero, hova atã ha ijejapo vaerã, ohekáva hembipota kuéra uvei, oheka rangue Tupã Ñandejárape.</verse>
				<verse number="5">Heko marangatu gua'u vaerã, ipy'apýpe kuéra katu ndoikuaái pe marangatu pu'aka. Aníke rereko mba'evete umichagua ndive.</verse>
				<verse number="6">Umíva apytépe oĩ umi oikéva óga kuéra rupi ha ombotavy kuña kuéra oñemboheko'ỹvape, henyhẽva pecádogui. Umívape ombotyryry opaichagua mba'e pota vai,</verse>
				<verse number="7">oikuaapa tapiátava ha máramo oikuaapa'ỹva pe añete.</verse>
				<verse number="8">Ha Janes ha Jambres oñemoĩ haguéicha Moisés rehe, upéicha avei ko'ãva oñemoĩ pe añete rehe; kuimba'e ipensamiénto ky'áva ñemombopyre pe jerovia reheguágui.</verse>
				<verse number="9">Upéicharamo jepe ndoho mombyry mo'ãi, opavave ohechakuaátagui ivýro hague, ojehu haguéicha umi Moisés rehe oñemoĩ va'ekuépe.</verse>
				<verse number="10">Nde katu reikuaa porã pe che ambo'éva, ha che rekovekue, che py'apy, che jerovia, che paciencia, che mborayhu, ha upe aropu'aka va'ekue,</verse>
				<verse number="11">ajepersegui ha upe ahasa asy ramo guare. Reikuaapa pe ojehu va'ekue chéve umi ciudad kuéra Antioquía, Iconio ha Lístrape, ha heta ajerereko asy hague, opáichavo, Ñandejára che libra opa umi mba'égui.</verse>
				<verse number="12">Ha upéicha avei opa umi heko marangatuséva Cristo Jesús rayhupápe ojepersegui vaerã katuete.</verse>
				<verse number="13">Umi tekove vai oikóva oporombotavy katu oho vai vaive vaerã, oporombotavy ha oñembotavy vaerã.</verse>
				<verse number="14">Nde katu epyta hatã umi mba'e reikuaa ha rerovia va'ekuépe, reikuaa pype mávapa ne mbo'e raka'e,</verse>
				<verse number="15">ha ne mitã guive reikuaaha pe Ñandejára Kuatiañe'ẽ Marangatu ikatúva ne moarandu salvacionrã rejerovia rupi Cristo Jesús rehe.</verse>
				<verse number="16">Pe Kuatiañe'ẽ Marangatu oikopa va'ekue Tupã Ñandejára remimoiuka rupi, oporombo'e ha oporomomarandu haguã, oporomuatyrõ ha oporohekombo'e haguã pe hekopeteguáva rehe,</verse>
				<verse number="17">ikatu haguã pe kuimba'e Tupã Ñandejára reheguáva oĩmbaite, ojapokuaa haguã opaichagua mba'e iporãva.</verse>
			</chapter>
			<chapter number="4">
				<verse number="1">Tupã Ñandejára ha Ñandejára Jesucristo renondépe, ou vaerã iréinope ojuzgávo oikovéva ha omanóvape, ajerure jevy jevy ndéve,</verse>
				<verse number="2">te remoherakuã pe ñe'ẽ, ija ha ija'ỹ jave. Eroviauka, eporomomarandu ha eporohekombo'e mbo'epy ha paciencia reheve.</verse>
				<verse number="3">Oguahẽta rehe pe ára yvypóra kuéra ndogueropu'akavéi haguã pe mbo'epy iporãva, upéva rangue ha'e kuéra oipota háichante uvei oheka vaerã mbo'ehára atýra ombo'e vaerã ichupe kuéra upe ha'e kuéra ohenduséva.</verse>
				<verse number="4">Ome'ẽ vaerã ijatukupe pe añeteguávape, ha ohendu vaerã opaichagua ñe'ẽ rei.</verse>
				<verse number="5">Nde katu eñemoakã porã tapia, eropu'aka jehasa asy, emoherakuã pe evangelio, ejapopa porã ne rembiapo.</verse>
				<verse number="6">Che niko aiméma aína ajejuka haguãicha, amano aguĩma.</verse>
				<verse number="7">Añorairõmbáma pe ñorairõ porã, añanimbáma ipahaite peve, ndapoíri pe che jeroviágui.</verse>
				<verse number="8">Ko'ãga che ra'arõ pe corona marangatu upe ome'ẽ vaerã chéve upe árape Ñandejára, juez hekopeteguáva. Ha nda chéve añói ome'ẽne, ome'ẽ vaerã avei opa umi oha'arõ va'ekuépe mborayhu reheve iju.</verse>
				<verse number="9">Eñeha'ã eju pya'e che rendápe.</verse>
				<verse number="10">Demas che reja va'ekue ohayhuvégui umi mba'e ko yvy arigua ha oho Tesalónicape. Crescente katu oho Galáciape, ha Tito Dalmáciape.</verse>
				<verse number="11">Lucas añoite oĩ chendive. Eru nendive Márcospe, ikatúgui ha'e che pytyvõ che rembiapópe.</verse>
				<verse number="12">Tíquicope amondo va'ekue Efeso ciudádpe.</verse>
				<verse number="13">Erúkena chéve rejukuévo che capóte aheja va'ekue Tróaspe Carpo rógape, ha che libro kuéra avei, ikatu haguéicha umi che kuatia kuéra.</verse>
				<verse number="14">Alejandro ku herrero heta mba'e vai ojapo che rehe, Ñandejára ombyekovia vaerã ichupe hembiapokue rehe.</verse>
				<verse number="15">Nde katu ke eñeñangareko ichugui, oñemoĩ hatã eterei rehe ñane ñe'ẽ rehe.</verse>
				<verse number="16">Añe'ẽ ñepyrũ ramo che jehe avavete na che pytyvõi va'ekue, che rejapa va'ekue uvei. Anítamo ra'e Tupã Ñandejára oculpa ichupe kuéra upéva rehe.</verse>
				<verse number="17">Ñandejára katu oĩ va'ekue chendive ha che mombarete va'ekue añemoñe'ẽmba haguã ko ñe'ẽ salvación rehegua rehe opa umi Israelita'ỹvape, ha che pe'a va'ekue upéicha pe león jurúgui.</verse>
				<verse number="18">Ha Ñandejára che pe'a vaerã opa tembiapo vaígui ha che ñongatu vaerã iréino yvága pegua peguarã. ¡Ichupe kena ñamomba'eguasu tapia guarã! Amén.</verse>
				<verse number="19">Emomaitei Prisca ha Aquílape, ha Onesíforo rogaygua kuérape.</verse>
				<verse number="20">Erasto opyta va'ekue Coríntope, ha Trófimo aheja Milétope hasýgui.</verse>
				<verse number="21">Eñeha'ã eju ro'y mboyve. Ñemomaiteiuka Eubulo, Pudente, Lino, Claudia ha opavave ñande ryvy kuéra.</verse>
				<verse number="22">Ñandejára Jesucristo toĩ nendive, ha Tupã Ñandejára ta pende rovasa. Amén.</verse>
			</chapter>
		</book>
		<book number="56">
			<chapter number="1">
				<verse number="1">Che, Pablo, Tupã Ñandejára rembijokuái ha Jesucristo apóstol, umi Tupã Ñandejára rembiporavopyre oguerovia háicha oikuaa rupi pe añete teko marangatu rehegua,</verse>
				<verse number="2">ha pe ñaha'arõva pe tekove tapia guarãva. Tupã Ñandejára ijapu'ỹva, ko mundo oiko ñepyrũ mboyve voi, he'i va'ekue ome'ẽtaha ko tekove,</verse>
				<verse number="3">ha ko'ãga hi'araitépe ha'e oikuaauka iñe'ẽ, Tupã Ñandejára ñande Salvador he'i va'ekue chéve amoherakuã haguã.</verse>
				<verse number="4">Ajapo ko kuatiañe'ẽ Tito peguarã, che ra'y teete pe jerovia jarekóvape. Tupã Ñandejára ñande Ru, ha Ñandejára Jesucristo ñande Salvador, ta nde rovasa, ta nde poriahuvereko ha tome'ẽ ndéve py'aguapy.</verse>
				<verse number="5">Roheja va'ekue pe isla Creta héravape rejapopa haguã hekopete pe tekotevẽva ha remoĩ haguã mbo'ehára kuéra umi puebloha rupi, upe ha'e haguéicha ndéve.</verse>
				<verse number="6">Pe mbo'ehára iglésia pegua hekopotĩ vaerã, peteĩnte vaerã hembireko, ha ta'ýra kuéra ojerovia vaerã Jesús rehe ha ani oje'e hese kuéra heko vaiha terã na iñe'ẽrenduiha.</verse>
				<verse number="7">Pe mbo'ehára niko oĩ oñangareko haguã Tupã Ñandejára mba'éva rehe, ha upéva rehe tekotevẽ hekopotĩ, ani ojejapo, ani ipochy rei, ani ika'u ha oporonupãse, ha ani iplata pota hekope'ỹ.</verse>
				<verse number="8">Umíva rangue, ikyre'ỹ tapia vaerã omoguahẽ haguã hógape umi okarayguápe, imba'eporã vaerã, iñakãporã vaerã, hekopotĩ vaerã, imarangatu ha ojererekokuaa vaerã.</verse>
				<verse number="9">Oĩ vaerã pe ñe'ẽ añeteguápe ñande ñambo'e háicha, ikatu haguã ha'e avei oporohekombo'e añete háicha ha ogueroviauka umi iñe'ẽ ñemoĩvape.</verse>
				<verse number="10">Heta niko oĩ oñemoĩva umi Israelita kuéra oguerovia va'ekue apytépema katu, oñe'ẽ reíva ha oporombotavýva.</verse>
				<verse number="11">Umívape tekotevẽ rejurumboty, ombojejavy rehe heta ogaygua kuérape, oporombo'e rehe oporombo'e'ỹ vaerã rehe iplata potágui.</verse>
				<verse number="12">Peteĩ ñemoñe'ẽhára Creta isla pegua voi he'i va'ekue hetãygua kuéra rehe: “Umi Cretaygua ijapu tapia umi tymba pochy, karu ha ate'ỹ.”</verse>
				<verse number="13">Ha añete he'i; upéva rehe ke eñe'ẽ pohýi ichupe kuéra ta hekopete pe ijerovia.</verse>
				<verse number="14">Eñe'ẽ pohýike ichupe kuéra ani haguã ojapysaka umi mba'e gua'u rei Israelita kuéra he'íva rehe, terã umi mba'e ojapoukáva rehe umi ome'ẽva ijatukupe pe añeteguápe.</verse>
				<verse number="15">Umi icorazõ potĩvape opa mba'e ipotĩ; umi oguerovia'ỹva ha ipy'apy ky'áva peguarã katu ndaipóri mba'eve ipotĩva, pe ipy'amongeta ha ipy'apy kuéra iky'águi.</verse>
				<verse number="16">He'i oikuaaha Tupã Ñandejárape, pe hembiapo kuéra rehe katu ojekuaa he'i reiha. Ko'ã tekove niko ipy'aro ha opu'ã reise hapicháre, ndojaposéi voi mba'eve iporãva.</verse>
			</chapter>
			<chapter number="2">
				<verse number="1">Ne ñe'ẽ katu toĩ tapia pe tekombo'e hekópe guáva ndive.</verse>
				<verse number="2">Karai kuéra ta heko kirirĩ, tome'ẽ oguenda ojupe ha tojererekokuaa ta hekópe pe ijerovia, imborayhu ha ipaciencia.</verse>
				<verse number="3">Upéicha avei kuñakarai kuéra ta heko kuñakarai, ani ijurumby'ỹi terã ani ika'útei, toporombo'e iporãva rehe.</verse>
				<verse number="4">Kuñatai pyahu kuéra katu tohayhu iména ha imemby kuérape,</verse>
				<verse number="5">tojererekokuaa, ta hekopotĩ, ta hóga vy'a, ta ipy'aporã ha toiko iména ñe'ẽme, ani haguã avave oguereko oñe'ẽ vai haguã Tupã Ñandejára ñe'ẽ rehe.</verse>
				<verse number="6">Ehekombo'e avei mitãrusu kuérape ta iñakãguapy,</verse>
				<verse number="7">ha nde voi eiko ichupe kuéra techaukaha ramo opa mba'épe. Pe reporombo'évape tekotevẽ ne añete ha reme'ẽkuaa ne renda nde jupe,</verse>
				<verse number="8">ha ne ñe'ẽ ta iporã ikatu'ỹ haguã avave ombovai. Upéicharamo otĩ vaerã oimeraẽva oñemoĩva pende rehe ha ndaikatúi vaerã he'i mba'eve ivaíva pende rehe.</verse>
				<verse number="9">Ehekombo'e umi tembiguáipe ta iñe'ẽrendu ijára kuérape, toiko ha'e kuéra oipota háicha ha ani ombohovái ichupe kuéra,</verse>
				<verse number="10">ani imba'e avyky, tohechauka uvei jeroviaiteha, ikatu haguã opavave ohecha iporãha pe Tupã Ñandejára ñande Salvador ñane mbo'éva.</verse>
				<verse number="11">Tupã Ñandejára niko ohechauka va'ekue ñandéve imborayhu, oikuave'ẽvo pe salvación opavave yvypóra kuérape,</verse>
				<verse number="12">ha pe imborayhu ñane mbo'e jaheja haguã ivaíva ha yvypóra kuéra mba'e pota ha jaiko haguã ko yvy ári jererekokuaápe, hekópe ha mborayhu pópe Tupã Ñandejára peguarã.</verse>
				<verse number="13">Pe imborayhu ñane mbo'e ñaha'arõkuaa haguã oiko peve hekopete upe he'i va'ekue ñandéve, ou ramo guarã mimbipápe Tupã Ñandejára mba'eguasu etéva ha ñande Salvador Jesucristo.</verse>
				<verse number="14">Ha'e ome'ẽ va'ekue hekove ñande rayhupápe, ñande pe'a haguã opa mba'e ivaívagui ha ñane mopotĩ haguã imba'e teerã, hakate'ỹva tembiapo porã rehe.</verse>
				<verse number="15">Péicha eporombo'e, eporohekombo'e ha epororreprende pe tekotevẽ háicha. Aníke avave na nde apói mba'eve ramo.</verse>
			</chapter>
			<chapter number="3">
				<verse number="1">Emomandu'a ichupe kuéra toñemoĩ mburuvicha ha autoridad kuéra ñe'ẽme, ta iñe'ẽrendu ichupe kuéra ha ta ikyre'ỹ ojapo haguã pe iporãva.</verse>
				<verse number="2">Ani avave rehe oñe'ẽ vai, ta iñe'ẽ joapise'ỹ ha ta imba'e porã, tohechauka nda heko jejapoiha opavave hapicha kuéra ndive.</verse>
				<verse number="3">Ñande avei niko yma jaiko va'ekue ñañehundi ñande vyrokuépe ha ñane ñe'ẽrendu'ỹme opaichagua mba'e pota ha vy'a rembiguái ramo. Jaiko va'ekue tembiapo vai ha envídiape na ñande a'éimi ñande rapicha kuéra rehe ha ha'e kuéra ndaija'éi ñande rehe.</verse>
				<verse number="4">Tupã Ñandejára ñande Salvador ohechaukáma ramo ñandéve ipy'aporã ha imborayhuha yvypóra kuéra peguarã katu,</verse>
				<verse number="5">ñande salva, ndaha'éi ñane rembiapo porãngue rupi, ñande poriahuverekóguinte Ñande salva ñande johéi rupi, upéva he'ise ñanace jevy pyahu hague Espíritu Santo rupi ombopyahu va'ekue ñande rekove.</verse>
				<verse number="6">Ñande Salvador Jesucristo ñane myenyhẽ va'ekue pe Espíritu Santo ome'ẽ va'ekue ñandévegui</verse>
				<verse number="7">ikatu haguã Tupã Ñandejára ñane mboheko potĩ imborayhu rupi jahupity haguã pe tekove tapiaguarã ñaha'arõva.</verse>
				<verse number="8">Ikatu jajerovia ko'ã ñe'ẽ rehe, ha aipota ere jevy jevy ko'ã mba'e, ikatu haguã umi Tupã Ñandejára rehe ojeroviáva oñeha'ã hembiapo porã. Ko'ã mba'e iporã ha iporupy opavave peguarã.</verse>
				<verse number="9">Eñemboyke ñe'ẽ joapi reígui, ñemoñare rehegua, ñe'ẽ juavy ha ñe'ẽjoapi Moisés ley rehegui. Ko'ã mba'e vyrorei ha naiporãi mba'everã.</verse>
				<verse number="10">Umi oporombojejavývape iporombo'épe eñemoñe'ẽ peteĩ terã mokõi jevy, ha nohenduséi ramo katu, emosẽ pe iglésiaygui,</verse>
				<verse number="11">upéva rehe reikuaáma upe kuimba'e ojejavyha ha pe ipecádo voi omoĩ vaiha ichupe.</verse>
				<verse number="12">Che amondo vove ne rendápe Artemas terã Tíquicope eñeha'ã eju pya'e che rendápe Nicópolispe, ha'e kuri upépe apytataha ro'y aja.</verse>
				<verse number="13">Eipytyvõkena opa ikatúvape Zenas pe abogádope, ha Apólospe, ha eme'ẽ ichupe kuéra pe oikotevẽtava oho kuévo guarã.</verse>
				<verse number="14">Ha umi ñande rehegua kuéra toñemohembiapokuaa iporãvarãme ha toporopytyvõ tekotevẽhápe hembiapokue jekuaa haguã.</verse>
				<verse number="15">Opavave oĩva chendive ne momaiteiuka. Emomaitei ñande rayhupára ñande jerovia pegua kuérape. Tupã Ñandejára ta pende rovasa opavave peẽme. Amén.</verse>
			</chapter>
		</book>
		<book number="57">
			<chapter number="1">
				<verse number="1">Che, Pablo, aiméva aína preso Cristo Jesús rayhupápe, ñande ryvy Timoteo ndive, ajapo ko kuatiañe'ẽ Filemón, ore mba'apo irũ rohayhuetéva,</verse>
				<verse number="2">ha ore reindy Apia rohayhuetéva peguarã, ha Arquípo ore ñeha'ã irũme, ha pe iglésia nde rógape oñembyatývape.</verse>
				<verse number="3">Tupã Ñandejára ñande Ru, ha Ñandejára Jesucristo, ta pende rovasa ha tome'ẽ peẽme py'aguapy.</verse>
				<verse number="4">Ame'ẽ tapia las gracias Tupã Ñandejárape, che mandu'ávo nde rene che ñembo'épe,</verse>
				<verse number="5">ahendu rehe rejeroviaha Ñandejára Jesús rehe ha rehayhuha opavave umi imba'éva kuérape.</verse>
				<verse number="6">Ajerure Tupã Ñandejárape, umi nde rupi ogueroviáva toikuaa porãve umi mba'e porãita jarekóva Cristo Jesús rupi.</verse>
				<verse number="7">Rovy'a eterei ha ore kyre'ỹ ne mborayhu rupi, che ryvy, nde rupi niko umi Jesús rehe ojeroviáva ipy'apytu'u.</verse>
				<verse number="8">Upéva rehe, ija ramo jepe chéve, Cristo apóstol pype che, ha'e haguã ndéve pe rejapo vaerã,</verse>
				<verse number="9">ajerureseve uvei ndéve mborayhu rupi, che Pablo niko che tujáma ha ko'ãga aiméva aína preso Cristo Jesús rayhupápe.</verse>
				<verse number="10">Che mba'e jerure ndéve Onésimo peguarã, ha'e niko ou va'ekue oiko chéve che ra'ýicha ko'a cárcelpe.</verse>
				<verse number="11">Ymave niko Onésimo tembiguái mba'everã va'ekue ndéve, ko'ãga katu jevaleha ndéve ha chéve avei.</verse>
				<verse number="12">Amondo jevy niko ndéve, emoguahẽkena, chevete voi ramoguáicha.</verse>
				<verse number="13">Che aipota vaerã mo'ã opyta chendive, oñangareko haguã che rehe nde rekovia aime aja preso evangelio rehe.</verse>
				<verse number="14">Opáichavo ndajaposéi mba'eve ha'e'ỹ rehe ndéve, ndaipotáigui pe rejapóva oiko mbaretépe, nde reipotáguinte uvei.</verse>
				<verse number="15">Ikatu niko kovarãnte ra'e ojei nde hegui sapy'ami, ko'ãga opyta haguã nendive tapia guarã,</verse>
				<verse number="16">ha na tembiguaivéima ramo, tembiguái ramo rangue nde ryvy rehayhúva ramo uvei. Che niko ahayhu Onésimope, opáichavo, nde oime vaerã rehayhueteve reína ichupe, ndaha'éi katuete nde rapicha kuimba'e hague rehe ñande ryvyha rehe avei Ñandejára rupi.</verse>
				<verse number="17">Upéva rehe, che rereko ramo ne irũ ramo, omoguahẽ ichupe cheveichaite.</verse>
				<verse number="18">Oime ramo hembiapo vai hague ndéve, terã oime ramo ombyekovia vaerã ndéve, emoĩ che rérape.</verse>
				<verse number="19">Che, Pablo, amoĩ ko kuatia rehe ko ñe'ẽ che po rupi ete voi, che ambuekoviáta ndéve ikatu ramo jepe romomandu'a ndéve voi rembyekovia va'erãha chéve nde jehe voi.</verse>
				<verse number="20">Néikena che ryvy, che rendumi ojoryvyha rehe ñande Ñandejára rupi, emombytu'umi che corazõ Cristo rayhupápe.</verse>
				<verse number="21">Amoĩ niko kuatia rehe ndéve jeroviapópe, aikuaa porãgui rejapotaha katuete ko che rembipota, ha rejapovetaha avei ko che ajerurévagui ndéve.</verse>
				<verse number="22">Ha upéi embosako'i avei chéve che rendaguã, aha'arõite niko Tupã Ñandejára che mondóne haguã pohechávo ohendu rupi pene ñembo'e.</verse>
				<verse number="23">Ñemomaiteiuka Epafras, che irũ cárcelpe Cristo Jesús rayhupápe,</verse>
				<verse number="24">ha Marcos, Aristarco, Demas ha Lucas, che mba'apo irũ kuéra.</verse>
				<verse number="25">Ñandejára Jesucristo gracia toĩ pene corazõme. Amén.</verse>
			</chapter>
		</book>
		<book number="58">
			<chapter number="1">
				<verse number="1">Ymave Tupã Ñandejára oñe'ẽ va'ekue umi ñande ypykuépe heta jevy ha heta hendáicha, umi ñemoñe'ẽhára rupi.</verse>
				<verse number="2">Ha ko'ã ára pahávo oñe'ẽ ñandéve Ta'ýra rupi, Ha'e rupi ojapo opaite mba'e, ha omoĩmba ipoguýpe.</verse>
				<verse number="3">Pe Tupã Ñandejára gloria ojehecha Ta'ýra rehe, ha ha'e niko peteĩchaite Tupã Ñandejára ndive ha pe iñe'ẽ pu'aka rupi oĩmba hendápe opaite mba'e. Ha'e ñane mopotĩ va'ekue ñande pecádogui, ha upéi oguapy yvágape Tupã Ñandejára akatúape.</verse>
				<verse number="4">Cristo tuichave mba'e umi ángel kuéragui, oñeme'ẽ rehe ichupe peteĩ téra tuichavéva ichugui kuéra.</verse>
				<verse number="5">Tupã Ñandejára araka'eve nde'íri va'ekue mavavéva ángelpe: Nde ha'e che Ra'y; ko árape che aiko nde Ru ramo; ha nde'íri mavave ángel rehe: Che Itúvata, ha ha'e che Ra'ýta.</verse>
				<verse number="6">Ha ombou ramo guare ita'ýra ypykue ko yvy ári katu, he'i: Tomomba'eguasu ichupe Tupã Ñandejára ángel kuéra opavave.</verse>
				<verse number="7">Ha umi ángel kuéra rehe katu, he'i: Ojokuái hi'ángel kuérape yvytúicha ha hembijokuái kuérape tata rendýicha.</verse>
				<verse number="8">Pe Ta'ýra rehe katu he'i: Pe ne trono niko, nde Tupã Ñandejára, tapia guarã; nde remandahápe remanda hekopete.</verse>
				<verse number="9">Rehayhu pe hekopeteguáva ha pe mba'e vai katu nderehechaséi; upéva rehe Tupã Ñandejára ne Tupã ne mbovy'ave va'ekue umi ne irũ nguérapegui.</verse>
				<verse number="10">Ha he'i avei: Nde, niko Ñandejára, iñepyrũrã rejapo va'ekue ko yvy, ha nde po rupi rejapo va'ekue umi yvága.</verse>
				<verse number="11">Opa umi mba'e opa vaerã, nde katu tapia guarã. Opa umi mba'e aóicha ituja,</verse>
				<verse number="12">ha oñemboapakua vaerã, oñembyekovia vaerã aóicha. Nde katu upe tapiaite guánte, ha ne áño kuéra ndopái vaerã.</verse>
				<verse number="13">Tupã Ñandejára araka'eve nde'íri va'ekue mavavéva umi ángel kuérape: Eguapy che akatúape, amoĩ meve umi ne enemigo kuéra nde pyguýpe.</verse>
				<verse number="14">Umi ángel kuéra niko espíritunte ojejokuáiva oipytyvõ haguã umi ojesalva va'erãme.</verse>
			</chapter>
			<chapter number="2">
				<verse number="1">Upéva rehe, tekotevẽ jajepy'amongeta porã umi mba'e ñahendu va'ekue rehe ani haguã ñasẽ pe tapégui.</verse>
				<verse number="2">Umi ñe'ẽ ángel kuéra rupi oje'e va'ekue oikopa hekopete ha umi opeca ha na iñe'ẽrendúiva ojecastiga va'ekue hekópe,</verse>
				<verse number="3">¿mba'éichapa upéicharamo ndajajecastigái chéne nañamomba'éi ramo pe salvación tuichaitéva? Pe salvación Ñandejára raẽ voi omoherakuã va'ekue ha upéi umi ohendu va'ekue ichupe omoañete upe ñe'ẽ ha oikuaauka ñandéve.</verse>
				<verse number="4">Upéramo voi Tupã Ñandejára omoañete va'ekue pe ñe'ẽ techapyrã ha mba'eguasu ha heta milagro rupi ha mba'e porãita rupi Espíritu Santo ome'ẽ va'ekue ha'e oipota háicha.</verse>
				<verse number="5">Tupã Ñandejára nomoĩri va'ekue umi ángel kuéra poguýpe pe mundo ou vaerã, upe ñañe'ẽha ñaína.</verse>
				<verse number="6">Oime Tupã Ñandejára kuatiañe'ẽme he'iha kóicha: ¿Mba'e piko pe kuimba'e, nde Ñandejára, ne mandu'a haguã hese? ¿Mba'e piko pe yvypóra rejepy'apy haguã hese?</verse>
				<verse number="7">Rejapo va'ekue sapy'ami guarã michĩmive umi ángel kuérapegui. Opáichavo rembotuicha ha remomba'eguasu va'ekue ichupe, ha remoĩmba ipoguýpe opa mba'e rejapo va'ekue,</verse>
				<verse number="8">opaite mba'e remoĩ va'ekue ipyguýpe. Ha Tupã Ñandejára omoipype opa mba'e pe kuimba'e pyguýpe, ndaipóri mba'eve oĩ'ỹva ipoguýpe. Upéicharamo jepe, ne'ĩra gueteri jahecha opa mba'e oĩmbamaha ipoguýpe.</verse>
				<verse number="9">Opáichavo, jahecha pe Jesús, upe oñemomichĩve va'ekue sapy'ami ángel kuéragui, ko'ãga oñembotuicha ha oñemomba'eguasu ohasa asy ha omano hague rehe, Tupã Ñandejára mborayhu rupi, opavave rehe.</verse>
				<verse number="10">Opa mba'e oĩva Tupã Ñandejára mba'erã ha oĩ ha'e rupi. Ha ha'e oguerahaségui heta ta'ýra kuéra glóriape, oheja ohasa asy Jesucristo, pe isalvación kuéra apohárape, ikatu haguã oĩmbaite hekopete.</verse>
				<verse number="11">Upe oporomomarangatúva ha umi oñemomarangatúva peteĩnte Túva. Upéva rehe Tupã Ñandejára Ra'y notĩri he'i haguã ichupe kuéra che ryvy,</verse>
				<verse number="12">he'i háicha pe Tupã Ñandejára Kuatia ñe'ẽme: Amoherakuãta nde réra che ryvy kuérape ha rogueropurahéita atyguasu jave.</verse>
				<verse number="13">He'i avei: Che ajeroviáta Tupã Ñandejára rehe. Ha he'i jevy: Ápe aime, Tupã Ñandejára ra'y kuéra ndive, ha'e ome'ẽ va'ekue chéve.</verse>
				<verse number="14">Ha umi ta'ýra kuéra to'o ha tuguyguigua rehe, Jesús avei ho'o ha huguy va'ekue ñandéicha, ohundi haguã imano rupi pe ikatu va'ekuépe oporojuka, upéva niko hína Aña.</verse>
				<verse number="15">Ha upéicha oipe'a haguã mano rehegua kyhyje poguýgui opa umi oiko va'ekuépe upe kyhyje rembiguái ramo oikove aja pukukue.</verse>
				<verse number="16">Ndoúi va'ekue oipytyvõ haguã umi ángel kuérape, Abraham ñemoñare kuérapente.</verse>
				<verse number="17">Ha upéva rehe Jesús tekotevẽ va'ekue ñande tyvýra kuéraichaite opa mba'épe, oiko haguã ñandéve Tupã Ñandejára renondépe pa'i guasu ramo ipy'aporiahuverekóva ha jeroviaháva, oipe'a haguã pecado kuéra imano rupi.</verse>
				<verse number="18">Ha ha'e voi ohasa asy ha oñepy'ara'ã hague rehe ikatu oipytyvõ umi oñepy'ara'ãvape.</verse>
			</chapter>
			<chapter number="3">
				<verse number="1">Upéva rehe, che ryvy kuéra marangatu, peẽ Tupã Ñandejára ohenói va'ekue imba'erã, pema'ẽ porãkena Cristo Jesús rehe, pe apóstol ha pa'i guasu pe ñande jeroviaha rehe.</verse>
				<verse number="2">Jesús ojapopa va'ekue hekopete pe hembiaporã Tupã Ñandejára ome'ẽ va'ekuépe ichupe, Moisés ojapopa haguéicha avei hekópe hembiapo pe Tupã Ñandejára rogaygua kuéra apytépe.</verse>
				<verse number="3">Ha Jesúspe oñemomba'eguasuve vaerã Moisésgui, oñemomba'eguasuve háicha pe ógagui pe óga apohare.</verse>
				<verse number="4">Óga kuéra niko oguereko ijapohare, upe ojapo va'ekue opaite mba'e katu Tupã Ñandejára.</verse>
				<verse number="5">Moisés niko, ojapopa va'ekue hekópe hembiapo Tupã Ñandejára rogaygua kuéra apytépe tembijokuáicha, oikuauka haguã umi mba'e Tupã Ñandejára he'íta va'ekue uperire.</verse>
				<verse number="6">Cristo katu Tupã Ñandejára Ra'y ramo ojapopa va'ekue hekópe hembiapo Tupã Ñandejára rogaygua kuéra apytépe, ha upe óga niko ñande kuéra hína, ñaime hatã ramo ha jajerovia ramo ipaha peve vy'apópe pe esperanza jarekóva reheve.</verse>
				<verse number="7">Upéva rehe, pe Espíritu Santo he'i háicha Tupã Ñandejára Kuatiañe'ẽme: Ko árape, pehendu ramo pe Tupã Ñandejára he'íva,</verse>
				<verse number="8">ani peñembopy'ahatã ojapo haguéicha umi Israelita kuéra, umi opu'ã va'ekue Ñandejára rehe ha oipy'ara'ã va'ekue ichupe desiértope.</verse>
				<verse number="9">Upépe umi pende ypykuéra che py'ara'ã va'ekue ohecha ramo jepe cuarenta años pukukue umi mba'eguasu che ajapo va'ekue.</verse>
				<verse number="10">Upéva rehe che pochy va'ekue hendive kuéra, ha ha'e va'ekue: “Ipy'amokõi tapia ha ndoikuaaséi che rape.”</verse>
				<verse number="11">Upéva rehe che pochy va'ekue hendive kuéra ha ajura va'ekue ndoikéi chéne haguã pe amombytu'u haguãme ichupe kuéra.</verse>
				<verse number="12">Che ryvy kuéra, peñeñangarekókena ani avave peẽ kuérava pende py'a ñañágui ha ndapejeroviáigui peñemomombyry Tupã Ñandejára oikovévagui.</verse>
				<verse number="13">Peñomokyre'ỹ uvei opa árape oje'e aja gueteri ko árape, ani haguã avave peẽ kuérava peñembopy'ahatã pene mbotavýgui pecado.</verse>
				<verse number="14">Ñande niko Cristo rehegua japyta hatã ramo ipaha peve pe ñande jerovia iñepyrũrã guarépe.</verse>
				<verse number="15">Oje'e aja gueteri: Ko árape peẽ pehendu ramo pe Tupã Ñandejára he'íva, ani peñembopy'ahatã ojapo haguéicha umi opu'ã va'ekue Tupã Ñandejára rehe.</verse>
				<verse number="16">¿Máva piko raka'e, umi ohendu va'ekue pe Tupã Ñandejára ñe'ẽ ha opu'ã va'ekue hese? Opa umi Moisés oguenohẽ va'ekue Egíptogui.</verse>
				<verse number="17">¿Ha máva ndive piko ipochy raka'e Tupã Ñandejára cuarenta años? Umi opeca va'ekue ndive, ha omano va'ekue pe desiértope.</verse>
				<verse number="18">¿Ha máva kuérapepa ojura raka'e Tupã Ñandejára ndoikéi chéne haguã pe opytu'u haguãme? Umi ichupe iñe'ẽrendu'ỹ va'ekuépe.</verse>
				<verse number="19">Ha upéicha jahecha ndaikatúi hague oike hikuái ndojeroviái hague rehe.</verse>
			</chapter>
			<chapter number="4">
				<verse number="1">Upéva rehe, oĩ aja gueteri pe promesa jaike haguã pe Tupã Ñandejára ñane mombytu'u haguãme jakyhyje vaerã anítei oime peẽ kuérava oike'ỹva.</verse>
				<verse number="2">Ñandéve avei niko oñemoherakuã va'ekue pe evangelio ichupe kuéraicha, opáichavo, opyta va'ekue mba'evépe pe ñe'ẽ ohendu va'ekue, ndogueroviáigui.</verse>
				<verse number="3">Ñande jarovia va'ekue katu jaike pe japytu'u haguãme, Tupã Ñandejára he'i haguéicha: Upéva rehe che pochy va'ekue hendive kuéra ha ajura va'ekue ndoikéi chéne haguã pe amombytu'u haguãme ichupe kuéra. Tupã Ñandejára ojapopáma va'ekue ramo jepe hembiapo ko mundo ojapopa ramo guare,</verse>
				<verse number="4">oime niko Tupã Ñandejára Kuatiañe'ẽme he'iha pe ára sieteha rehe: Ha opytu'u Tupã Ñandejára opa hembiapokuégui pe ára sietehápe.</verse>
				<verse number="5">Ha he'i jevy: Ndoike mo'ãi pe che amombytu'u haguãme ichupe kuéra.</verse>
				<verse number="6">Upéicharamo niko oĩ gueteri oike vaerã pe pytu'uhápe, ha umi ohendu tenonde va'ekue pe evangelio katu ndoikéi na iñe'ẽrendúi hague rehe.</verse>
				<verse number="7">Upéva rehe, Tupã Ñandejára omoĩ jevy ñandéve peteĩ ára, ha upe ára ko'ãga hína. Ha upéicha niko Tupã Ñandejára oñe'ẽ ñandéve pe Rey David he'i va'ekue rupi: Ko árape pehendu ramo pe Tupã Ñandejára he'íva ani peñembopy'ahatã.</verse>
				<verse number="8">Josué omombytu'u rire umi Israelita kuérape niko, Tupã Ñandejára noñe'ẽvéima vaerã mo'ã ambue ára rehe.</verse>
				<verse number="9">Upéicharamo niko oĩ gueteri umi Tupã Ñandejára reheguáva opytu'u haguã,</verse>
				<verse number="10">pe oikéva pe pytu'uha Tupã Ñandejára ome'ẽvape niko opytu'u hembiapógui, pe Tupã Ñandejára opytu'u haguéicha avei hembiapo kuéragui.</verse>
				<verse number="11">Ñañeha'ã upéicharamo jaike upe pytu'uhápe ha ani avave ojapo umi iñe'ẽrendu'ỹ va'ekue ojapo haguéicha.</verse>
				<verse number="12">Pe Tupã Ñandejára ñe'ẽ oikove ha ipu'akágui, ha hakuavégui kyse puku haimbe jováivagui, oikéva oikytĩ meve ñane ánga, ñande espíritu, umi ñane kangue juajuha, ñande karakukua peve, ha ohechauka ñandéve umi ñande py'apy pegua ha umi ñande py'apy rembipota.</verse>
				<verse number="13">Ndaipóri mba'eve Tupã Ñandejára ojapo va'ekue ikatu vaerã okañy ichugui, opa mba'e ha'e ohecha ha oikuaa ha ichupe ñamombe'u vaerã ñane rembiapokue.</verse>
				<verse number="14">Jesús, pe Tupã Ñandejára Ra'y, ñande pa'i guasu oike va'ekue yvágape voi. Upéva rehe japyta hatã vaerã ñande jeroviápe.</verse>
				<verse number="15">Pe ñande pa'i guasu niko ñande poriahuverekokuaa ñande kangy jave ramo, ha'e voi oñepy'ara'ã hague rehe ñandéicha avei, upéicharamo jepe ndopecái va'ekue.</verse>
				<verse number="16">Upéva rehe jajerovia ha ñaguahẽ vaerã Tupã Ñandejára oporohayhúva rendápe jahupity haguã pe ipy'aporiahuvereko ha ñane pytyvõ haguã ñaikotevẽ jave.</verse>
			</chapter>
			<chapter number="5">
				<verse number="1">Pe pa'i guasurã niko kuimba'e kuéra apytégui oñehenói ha oñemoĩ oipytyvõ haguã yvypóra kuérape Tupã Ñandejára renondépe, ha oikuave'ẽ haguã ofrenda ha animal jukapyre pecado kuéra rehe.</verse>
				<verse number="2">Pe pa'i guasu oguereko rehe pe yvypóra kuéra reko kangy ikatu ipaciencia umi itavy ha ojejavýva rehe,</verse>
				<verse number="3">ha ha'e voi ikangy hague rehe oikuave'ẽ vaerã avei animal jukapyre ipecádo kuéra tee rehe hapicha yvypóra kuéra rehéicha.</verse>
				<verse number="4">Avave ndaikatúi oñemoĩ ojupe pa'i ruvicha guasu ramo, Tupã Ñandejára niko upe oporohenóĩva ha oporomoĩva, omoĩ haguéicha Aarónpe.</verse>
				<verse number="5">Ha upéicha avei Cristo, ha'e noñemoĩri va'ekue ojupe pa'i ruvicha guasu ramo, Tupã Ñandejára omoĩ va'ekue ichupe he'i haguéicha ichupe: Nde ha'e che Ra'y; ko árape che aiko nde Ru ramo.</verse>
				<verse number="6">He'i háicha avei ambue hendápe Tupã Ñandejára Kuatiañe'ẽme: Nde ha'e pa'i tapia guarã, Melquisedechagua.</verse>
				<verse number="7">Cristo oiko ramo kuimba'éicha ko yvy ári, heta oñembo'e ha ojerure va'ekue pyahẽ ha heta tesay reheve Tupã Ñandejárape, upe ikatu va'erãme olibra ichupe pe manógui, ha Tupã Ñandejára ohendu ichupe Cristo iñe'ẽrendukuaa hague rehe.</verse>
				<verse number="8">Upéicha Cristo, Tupã Ñandejára Ra'y ramo jepe, oikuaa ñe'ẽrendu pe ijehasa asykue rupi;</verse>
				<verse number="9">ha pe ijehasa asy rupi oñemboheko marangatuetéma ramo, oiko ichugui pe salvación tapia guarãva apohára opa umi ichupe iñe'ẽrendúvape;</verse>
				<verse number="10">ha Tupã Ñandejára omoĩ ichupe pa'i ruvicha guasu ramo Melquisedechagua.</verse>
				<verse number="11">Heta mba'e jareko ja'e vaerã ko'ã mba'e rehe, ha hasy jaikuaauka porã haguã peẽme peẽ peñembopy'ahatãgui.</verse>
				<verse number="12">Ymáma niko peẽ mbo'ehára vaerã mo'ã, ha upéva rangue peikotevẽ gueteri peñembo'e pyahu jevy umi Tupã Ñandejára mba'e hasyve'ỹva rehe, peiko ku mitã kambúicha oikotevẽva gueteri kamby rehe pekarúma rangue tembi'u jaisu'úva rehe.</verse>
				<verse number="13">Umi kamby rehe oikóva ndoikuaapái pe ñe'ẽ hekopeguáva, mitã kambúicha gueteri rehe.</verse>
				<verse number="14">Pe tembi'u jaisu'úva katu kakuaa peguarã, umi ikatúmava peguarã ohechakuaa pe iporãva ha pe ivaíva.</verse>
			</chapter>
			<chapter number="6">
				<verse number="1">Upéva rehe, tekotevẽ jahasa tenondeve umi Cristo ñe'ẽ jaikuaa ñepyrũ va'ekuégui, ha ani ñañepyrũ jevy pyahu arrepentimiento ñane rembiapokue mba'everãvagui, ha Tupã Ñandejára rehe jajerovia va'erãha rehe,</verse>
				<verse number="2">ha bautismo rehegua porombo'e rehe, ha po ñemoĩ akã ári rehe ha jeikove jevy omano va'ekue apytégui rehe ha juicio tapia guarãva rehe.</verse>
				<verse number="3">Ha upéicha jajapóne Tupã Ñandejára oipota ramo.</verse>
				<verse number="4">Umi peteĩ jevy ojehesape'áma va'ekue ha oikuaáma va'ekue pe Tupã Ñandejára ome'ẽva, ha oñeme'ẽ va'ekue ichupe kuéra pe Espíritu Santo,</verse>
				<verse number="5">ha oikuaáma va'ekue pe Tupã Ñandejára ñe'ẽ porãite ha pe mundo ou vaerã pu'aka,</verse>
				<verse number="6">ho'a jevy ramo hikuái ndaikatuvéima oñemboheko pyahu jevy arrepentimiento rupi, ha'e kuéra voi omosaingo jevy pyahu kurusu rehe pe Tupã Ñandejára Ra'ýpe ha oñembohory hese opavave rovake.</verse>
				<verse number="7">Ha'ete pe yvy ý oipytéva oky jave heta jevy, upe yvýpe heñói porã ramo pe kóga umi ipype omba'apo va'ekue peguarã, ohupity Tupã Ñandejára jehovasa,</verse>
				<verse number="8">heñói ramo ipype ñuatĩ ha ñana vai katu na iporãi mba'everã, ha Tupã Ñandejára omaldeci vaerã ha ipahápe okaipa vaerã.</verse>
				<verse number="9">Opáichavo ore rembiayhupára kuéra roñe'ẽ ramo jepe kóicha, roha'arõ pende hegui umi mba'e iporãvéva salvación rehegua.</verse>
				<verse number="10">Tupã Ñandejára ojapóva opa mba'e hekopete, nda hesarái chéne umi mba'e peẽ pejapo va'ekuégui ha pe mborayhu ichupe guarã pehechauka va'ekuégui peipytyvõ pype ñane hermano kuérape, upe pejapo haguéicha ha pejapo háicha gueteri.</verse>
				<verse number="11">Opáichavo, roipota peẽ kuéra pehechauka ipaha peve upeichagua kyre'ỹ pehupity peve pe peha'arõva.</verse>
				<verse number="12">Ndoroipotái niko peñemoate'ỹ, ta peiko uvei oiko haguéicha umi ojerovia ha ipaciencia rupi ohupity va'ekue umi mba'e Tupã Ñandejára he'i va'ekue ome'ẽtaha.</verse>
				<verse number="13">Tupã Ñandejára ome'ẽ ramo guare iñe'ẽ Abrahámpe, ojura va'ekue ojehe ndaipórigui ichugui tuichavéva,</verse>
				<verse number="14">ha he'i va'ekue: “Añete heta rohovasáta ha ambohetáta ne ñemoñare.”</verse>
				<verse number="15">Ha Abraham ipaciencia va'ekue oha'arõ haguã ohupity peve pe Tupã Ñandejára he'i va'ekue ome'ẽtaha ichupe.</verse>
				<verse number="16">Kuimba'e kuéra ojura ramo niko ojura ichugui kuéra tuichavéva rehe, ha ojura rire katu ojapo vaerã upéicha.</verse>
				<verse number="17">Upéva rehe Tupã Ñandejára ojura va'ekue ohechauka haguã umi ohupity va'erãme pe promesa na iñambuéi va'erãha pe iñe'ẽme'ẽngue.</verse>
				<verse number="18">Ha upéicha, oĩ mokõi mba'e ikatu'ỹva oñemoambue, ohechauka haguã Tupã Ñandejára ndaikatuiha ijapu, ha umi mba'e rupi ñande py'apytu'u haguã ñande ñaguahẽ va'ekue ñañemomba'e haguã upe esperanza rehe.</verse>
				<verse number="19">Ko esperanza jarekóva niko peteĩ ánclaicha ñane ánga peguarã, mba'eve omomýi'ỹ vaerã, ohasáva pe yvága pegua cortina mboypýri,</verse>
				<verse number="20">pe Jesús oike haguépe ñane renonderã ñande pa'i guasu ramo tapia guarã Melquisedechagua.</verse>
			</chapter>
			<chapter number="7">
				<verse number="1">Upe Melquisedec Salem pegua rey va'ekue ha Tupã Ñandejára yvatetegua pa'i. Abraham ou jevy ramo guare oñorairõ ha omosarambipa rire umi rey kuérape, Melquisedec osẽ va'ekue ohuvaitĩ ha ohovasa ichupe,</verse>
				<verse number="2">ha Abraham ome'ẽ va'ekue ichupe diezmo opa mba'égui. Pe Melquisedec réra niko he'ise “rey marangatu”; ha avei rey Salem pegua he'iséva “rey oporombopy'aguapýva”.</verse>
				<verse number="3">Ndaipóri mandu'a túva ha isy rehe, terã ijypykuéra rehe, onace terã omano ramo guare rehe. Ko'ã mba'épe Melquisedec ojogua pe Tupã Ñandejára Ra'ýpe, opytáva pa'i ramo tapia guarã.</verse>
				<verse number="4">Pehecha, aipóramo, mba'éichapa mba'eguasuete raka'e upe kuimba'e, Abraham voi, upe ñande ypykue, ome'ẽ va'ekue ichupe diezmo opa umi mba'e oipe'a va'ekuégui umi rey kuéragui.</verse>
				<verse number="5">Umi Leví rehegua kuéra oikóvape pa'i ramo, hetãygua kuéra Abraham ñemoñare ramo jepe ha'e kuéraicha avei, ome'ẽ vaerã diezmo Moisés léype he'i háicha.</verse>
				<verse number="6">Ha Melquisedec, ndaha'éi ramo jepe hesegua kuéra, Abraham ome'ẽ va'ekue ichupe diezmo, ha Melquisedec ohovasa Abrahámpe, upe oguerekóvape pe Tupã Ñandejára promesa,</verse>
				<verse number="7">ha avave ndaikatúi onega pe oporohovasáva tuichaveha pe ojehovasávagui.</verse>
				<verse number="8">Ko'a yvy ári niko oñeme'ẽ diezmo kuimba'e kuéra omano va'erãme, Melquisedec rehe katu, pe Tupã Ñandejára Kuatiañe'ẽme he'i oikoveha.</verse>
				<verse number="9">Ha ikatu ja'e umi pa'i kuéra Leví ñemoñaréva, ichupe kuéra oñeme'ẽva diezmo, ome'ẽ hague avei pe diezmo Abraham rupi ha'e ome'ẽ ramo guare Melquisedécpe.</verse>
				<verse number="10">Oĩgui gueteri Abraham retépe umi iñemoñare kuéra Melquisedec osẽ ramo guare ohuvaitĩ ichupe.</verse>
				<verse number="11">Umi Israelita kuérape oñeme'ẽ va'ekue pe ley umi pa'i Leví rehegua kuéra po rupi, ha ha'e kuéra ikatu rire oporomboheko marangatu, na tekotevẽi vaerã mo'ã ambue pa'i, Aarón rehegua kuera'ỹva, Melquisedechagua rehe.</verse>
				<verse number="12">Oñembuekoviávo umi pa'i Leví rehegua kuérava tekotevẽ va'ekue oñembyekovia avei pe ley;</verse>
				<verse number="13">ha Ñandejára Jesucristo, upe oje'éva rehe ko'ã mba'e, niko ambue tribu rehegua, ha upe tríbugui avave ndoikói va'ekue pa'i ramo.</verse>
				<verse number="14">Ojekuaa porã voi niko pe Ñandejára Jesucristo Judá tribu reheguaha, ha Moisés nde'íri va'ekue mba'evete upe tribu upéva rehe oñe'ẽ ramo guare pa'i kuéra rehe.</verse>
				<verse number="15">Ha jahecha porãvéntema katu upéva opu'ã ramo ambue pa'i Melquisedechagua,</verse>
				<verse number="16">ndoikói va'ekue pa'i ramo pe ley he'íva rupi Leví ñemoñare va'erãha pe tekove opa'ỹva pu'aka rupínte katu.</verse>
				<verse number="17">Kóicha voi niko Tupã Ñandejára he'i hese: Nde niko ha'e pa'i tapia guarãva, Melquisedechagua.</verse>
				<verse number="18">Upéva rehe, pe ley tenonderã guare oñemboyke va'ekue ikangy ha naiporãmbáigui,</verse>
				<verse number="19">pe Moisés ley niko nomoĩmbái mba'eve hekópe. Ha upéva rehe hendaguépe ko'ãga jareko peteĩ esperanza iporãvéva, upéva rupi ñaguahẽ Tupã Ñandejára rendápe,</verse>
				<verse number="20">pe juramento Tupã Ñandejára ojapo va'ekue rupi.</verse>
				<verse number="21">Umi ambue pa'i kuéra niko oñemoĩ va'ekue juramento'ỹ rehe, Jesús katu juramento reheve, he'i háicha Tupã Ñandejára Kuatiañe'ẽme: Ñandejára ojura va'ekue ha nosẽi chéne iñe'ẽgui: “Nde ha'e pa'i tapia guarãva, Melquisedechagua.”</verse>
				<verse number="22">Upéva rehe, Jesús ogaranti ñandéve peteĩ pacto iporãvéva.</verse>
				<verse number="23">Umi ambue pa'i kuéra niko heta va'ekue, omano rupi tekotevẽgui oñembyekovia;</verse>
				<verse number="24">Jesús katu, oikovégui tapia guarã noñembuekoviái hembiapópe umi ambue pa'i kuéraicha.</verse>
				<verse number="25">Upéva rehe, ikatu osalva tapia guarã umi oguahẽvape ha'e rupi Tupã Ñandejára rendápe, oikovégui tapia guarã oroga haguã hese kuéra.</verse>
				<verse number="26">Ha peichagua pa'i guasu niko pe ñaikotevẽva: imarangatúva, imba'eporãva, hekopotĩva, ojehe'a'ỹ va'ekue pecador kuéra rekovaikue rehe ha yvágagui yvateteve ojehupi va'ekue.</verse>
				<verse number="27">Ha'e ndaha'éi umi ambue pa'i guasu kuéraicha opa árape tekotevẽva oikuave'ẽ animal jukapyre ipecádo kuéra tee rehe raẽ ha upéi katu ambue kuéra pecado rehe. Jesús ome'ẽ va'ekue hekovete voi peteĩ jevy tapia guarã.</verse>
				<verse number="28">Pe Moisés ley rupi niko oñemoĩ pa'i guasu ramo yvypóra kuéra kangýpe, pe Tupã Ñandejára juramento rupi katu pe ley rire guaréva oñemoĩ pa'i guasu ramo pe Tupã Ñandejára Ra'y pe tapia guarã imarangatúvape.</verse>
			</chapter>
			<chapter number="8">
				<verse number="1">Pe mba'eguasuve opa umi mba'e ja'évagui ñaína niko kóva, jareko peteĩ pa'i guasu oguapýva yvágape Tupã Ñandejára trono akatúape,</verse>
				<verse number="2">ojapo haguã pa'i kuéra rembiapo pe tabernáculo añeteteguávape, Ñandejára ojapo va'ekue, ndaha'éiva yvypóra rembiapokue.</verse>
				<verse number="3">Umi pa'i guasu kuéra niko oñemoĩ oikuave'ẽ haguã ofrenda ha animal jukapyre, Tupã Ñandejárape, ha upéva rehe tekotevẽ Jesucristo avei oguereko oikuave'ẽ vaerã.</verse>
				<verse number="4">Ha'e oĩ rire gueteri ko yvy ári, nda pa'írinte jepe vaerã mo'ã oĩgui gueteri pa'i kuéra oikuave'ẽva ofrenda pe Moisés léype he'i háicha.</verse>
				<verse number="5">Ha umi mba'e ha'e kuéra ojapómi va'ekue niko umi mba'e yvága pegua joguahánte, Tupã Ñandejára he'i haguéicha Moiséspe ha'e ojapóta ramo guare pe tabernáculo: “Ejapóke opa umi mba'e rejapo vaerã ahechauka haguéicha ndéve pe cérrope.”</verse>
				<verse number="6">Pe Cristo rembiapo, pa'i ramo katu iporãve ha'e abogádogui peteĩ pacto iporãvévape, oúva peteĩ promesa iporãvévagui avei.</verse>
				<verse number="7">Pe pacto tenonderã guare oĩ porãmba rire na tekotevẽi vaerã mo'ã oñembyekovia peteĩ pacto pyahu rehe.</verse>
				<verse number="8">Tupã Ñandejára katu ipochýgui umi Israelita kuéra ndive he'i va'ekue: Oguahẽ vaerã ára ajapo haguã peteĩ pacto pyahu Israel ha Judá retãygua kuéra ndive.</verse>
				<verse number="9">Ndaha'e mo'ãi pe pacto ajapo va'ekuéicha ijypykuéra ndive aisambyhy ramo guare ichupe kuéra anohẽ haguã Egíptogui, ndoikói hague rehe ha'e kuéra che ñe'ẽme, che aheja ichupe kuéra, he'i Ñandejára.</verse>
				<verse number="10">Pe pacto ajapótava Israel retãygua kuéra ndive umíva umi ára rire, kóichata, he'i Ñandejára; Amoĩta iñakãme kuéra che rembiapoukapy ha kuatiañe'ẽmeguáicha ipy'apýpe kuéra. Ha Tupã Ñandejára ta che ichupe kuéra ha ha'e kuéra che mba'éta.</verse>
				<verse number="11">Na tekotevẽ mo'ãi avave ombo'e hapichápe terã tyvýra kuérape oikuaa haguã Ñandejárape, opavave voi che kuaátagui, ta ha'e mitã terã kakuaa.</verse>
				<verse number="12">Ha aperdonambáta ichupe kuéra hembiapo vai kuerakue ha máramo na che mandu'a mo'ãvéi ipecádo kuéra rehe.</verse>
				<verse number="13">Tupã Ñandejára oñe'ẽ ramo peteĩ pacto pyahu rehe niko he'ise itujamaha pe tenonderã guare, ha pe oje'éva rehe itujamaha ha itujáva ohóvo, opa aguĩma.</verse>
			</chapter>
			<chapter number="9">
				<verse number="1">Pe pacto tenonderã guarépe niko oje'e va'ekue mba'éichapa oñemomba'eguasu vaerã Tupã Ñandejárape, upéva niko pe tabernáculo yvy ári guarépe va'ekue.</verse>
				<verse number="2">Upe tabernáculo ojejapo va'ekue kóicha: pe koty tenonderã guare héra va'ekuépe Tenda Marangatu, oĩ va'ekue pe candelero pe mesa ha hi'ári umi pan kuave'ẽmbyre Tupã Ñandejárape.</verse>
				<verse number="3">Pe cortina mokõiha kupépe oĩ va'ekue pe koty héra va'ekue Tenda Imarangatuvéva,</verse>
				<verse number="4">ha upépe oĩ va'ekue peteĩ altar oroguigua incienso ojehapy haguã, ha pe árca pacto ryru ijape oropáva ijerekuévo. Pe árca ryepýpe oĩ va'ekue peteĩ jarra oroguigua pe maná ryru, ha oĩ va'ekue avei pe Aarón vara hoky va'ekue ha umi ita mokõi oñemoĩ hague umi ñe'ẽ pacto rehegua.</verse>
				<verse number="5">Ha pe árca ári oĩ va'ekue umi querubin kuéra oikuaauka haguã Tupã Ñandejára oĩ hague upépe, ha umíva omo'ã va'ekue ipepo kuérape pe sacrificio pecado kuéra rehe oñekuave'ẽ hague renda. Opáichavo, ko'ãga ndaikatu mo'ãi ñañe'ẽ umi mba'e peteĩ teĩ rehe.</verse>
				<verse number="6">Ha oĩmbápype upéicha umi mba'e, umi pa'i kuéra oikemi va'ekue opa árape pe Tenda Marangatúpe ojapo haguã pe Tupã Ñandejárape ñemomba'eguasu rehegua tembiapo.</verse>
				<verse number="7">Ha pe Tenda Imarangatuvévape katu oike pe pa'i guasu añoite peteĩ jevy cada áño ha ogueraha vaerã animal ruguy oikuave'ẽ haguã ipecádo rehe ha umi ambue Israelita kuéra pecado rehe.</verse>
				<verse number="8">Ha umi mba'e rupi pe Espíritu Santo ñane mbo'e ndaikatúi gueteri hague ñaguahẽ pe Tenda Imarangatuvévape oĩ aja pe Tenda Marangatu tenonderã guare.</verse>
				<verse number="9">Ha umi mba'e niko mbojojapyrã va'ekue, ko ára kóva peguarã, umi kuave'ẽmby ha animal jukapyre oñekuave'ẽmi va'ekue Tupã Ñandejárape ndaikatúigui ombopy'apypotĩ umi upéicha omomba'eguasu va'ekuépe ichupe.</verse>
				<verse number="10">Umi tembi'u ha ojey'u vaerã ha jejohéi niko ñande rete rehe guarãnte oñemoĩ va'ekue pe oñembyekovia haguã ára peve.</verse>
				<verse number="11">Ko'ãga katu Cristo oúma pa'i guasu ramo umi mba'e porãita ou vaerã va'ekue peguarã. Ha pe tabernáculo ha'e oiha pa'i ramo iporãve ha na imbojojahái, ndaha'éi yvypóra rembiapokue, ndaha'éi yvy arigua.</verse>
				<verse number="12">Cristo oike va'ekue pe Tenda Imarangatuvévape, ha ndaha'éi oikuave'ẽ haguã kavara ra'y ha vaca ra'y ruguykue, huguy teete voínte katu, ha oike va'ekue peteĩ jevy añónte tapia guarã ha ohupity ñandéve guarã pe salvación opa'ỹ vaerã.</verse>
				<verse number="13">Umi toro ha umi kavara ra'y ruguykue, ha umi vaca ra'y tanimbukue oñemosarambíva umi oñemongy'a va'ekue ári niko omomarangatu ha omopotĩ ichupe kuéra hetépente,</verse>
				<verse number="14">pe Cristo ruguýma katu, pe Espíritu eterno rupi, oñekuave'ẽ va'ekue ojupe voi marã'ỹ rehe Tupã Ñandejárape, omopotĩ vaerã ñande py'apy umi tembiapo mano reheguágui, ikatu haguã jaservi Tupã Ñandejára oikovévape.</verse>
				<verse number="15">Upéva rehe niko, Jesucristo pe pacto pyahu pegua abogado. Cristo omano va'ekue ikatu haguã operdona umi opeca va'ekuépe pe pacto tenonderã guarépe, ikatu haguã umi Tupã Ñandejára ohenói va'ekue ohupity pe herencia tapia guarãva Tupã Ñandejára he'i va'ekue ome'ẽtaha.</verse>
				<verse number="16">Oĩ ramo peteĩ testamento niko tekotevẽ omano raẽ pe ijapohare ikatu haguã ojejapo pe testaméntope he'i háicha.</verse>
				<verse number="17">Pe testamento niko oĩ rei pe ijapohare oikove aja, omano rire ae mante ovale.</verse>
				<verse number="18">Upéva rehe, pe pacto tenonderã guare jepe ndojejapói va'ekue tuguy'ỹ rehe.</verse>
				<verse number="19">Moisés oikuaaukapa rire umi tembiapoukapy ley pegua opavave umi Israelita kuérape ojapyhy ovecha rague pytãva ha peteĩ hisópo rakã ha omyakỹ vaca ra'y ha kavara ra'y ruguýpe, ý reheve, ha ohypýi pe kuatiañe'ẽ ley ryru ha opavave umi Israelita kuérape avei.</verse>
				<verse number="20">Ha he'i ichupe kuéra: “Kóva ha'e pe tuguy omoañetéva pe pacto Tupã Ñandejára ojapóva penendive.”</verse>
				<verse number="21">Ha ohypýi avei pe tuguýpe pe tabernáculo ha opa umi mba'e ojeporúva ipype.</verse>
				<verse number="22">Ha haimete ikatu ja'e pe léype oĩ háicha opa mba'e tekotevẽha ojehypýi tuguýpe, ha tuguy oñehẽ'ỹ ramo ndaipóri pecado ñeperdona.</verse>
				<verse number="23">Upéva rehe tekotevẽ va'ekue umi sacrificio rehe omopotĩ haguã umi mba'e yvága pegua joguaha, ha umi mba'e yvága peguáva voi katu oikotevẽ sacrificio iporãvéva rehe.</verse>
				<verse number="24">Cristo ndoikéi va'ekue pe tabernáculo yvypóra rembiapokuépe, pe añetetéva joguahápe, oike va'ekue yvagaitépe voi katu, upe ko'ãga oihápe Tupã Ñandejára renondépe ñande rehehápe.</verse>
				<verse number="25">Ha ndaha'éi oñekuave'ẽ heta jevy haguã ojupe oike háicha pe pa'i guasu cada áño pe Tenda Imarangatuvévape tuguy imba'e'ỹva reheve.</verse>
				<verse number="26">Upéicha rire, Cristo tekotevẽ vaerã mo'ã omano heta jevy ko mundo oiko ñepyrũ guive. Upéva rangue katu ko'ãga oguahẽma ramo umi ára, Cristo ou va'ekue ha ome'ẽ hekove peteĩ jevy tapia guarã oipe'a haguã pe pecado.</verse>
				<verse number="27">Ha yvypóra kuéra omano vaerã háicha peteĩ jevy añónte, ha uperire katu pe juicio,</verse>
				<verse number="28">upéicha avei Cristo peteĩ jevy añónte ome'ẽ va'ekue hekove oipe'a haguã hetágui ipecádo kuéra; ha upéi katu ou jevy vaerã ndaha'evéima ogueraha haguã pecado, osalva haguã umi ichupe oha'arõvapente.</verse>
			</chapter>
			<chapter number="10">
				<verse number="1">Pe Moisés ley niko umi mba'e porãita ou vaerã va'ekue joguahánte, ha ndaha'éi pe ha'etéva voi. Upéva rehe, pe ley máramo ndaikatúi omomarangatu hekopete umi oguahẽ va'ekuépe Tupã Ñandejára rendápe animal jukapyre reheve jevy jevy cada añó.</verse>
				<verse number="2">Pe ley ikatu rire omopotĩ ichupe kuéra na tekotevẽvéima vaerã mo'ã oikuave'ẽ umi sacrificio, umi ikuave'ẽhára kuéra opytávo ipotĩmba, ndojepy'apyvéima vaerã mo'ã ipecádo kuéra rehe.</verse>
				<verse number="3">Ha upéva rangue katu, umi sacrificio omomandu'a ichupe kuéra ipecádo kuéra rehe cada añó,</verse>
				<verse number="4">umi toro ha kavara ra'y ruguykue ndaikatúigui oipe'a pecado.</verse>
				<verse number="5">Upéva rehe Cristo, oúvo ko yvy ári, he'i va'ekue Tupã Ñandejárape: Ndereipotái ofrenda ha animal jukapyre rembosako'i va'ekue uvei chéve peteĩ tete.</verse>
				<verse number="6">Ndererohorýi animal jukapyre jehapypyre terã sacrificio oñekuave'ẽva pecado rehe.</verse>
				<verse number="7">Upémaramo ha'e: “Péinako aju, Tupã Ñandejára, ajapo haguã ne rembipota, upe oje'e háicha che rehe, pe kuatiañe'ẽme.”</verse>
				<verse number="8">Tenonderã niko he'i Tupã Ñandejára ndoipotái ha ndoguerohoryiha ofrenda ha animal jukapyre terã animal jehapypyre terã sacrificio oñekuave'ẽva pecado rehe pe ley he'i ramo jepe ojejapo va'erãha umi mba'e.</verse>
				<verse number="9">Ha upéi katu he'i: “Péinako aju, Tupã Ñandejára, ajapo haguã ne rembipota.” Upéva niko he'ise ha'e oipe'aha umi sacrificio tenonderã guare omoĩ haguã hendaguépe pe ambue sacrificio.</verse>
				<verse number="10">Upe Tupã Ñandejára rembipota rupi ha'e voi ñane momarangatu va'ekue, Jesucristo sacrificio rupi upe ha'e omano ramo guare peteĩ jevy tapia guarã.</verse>
				<verse number="11">Umi pa'i Israelita kuéra opa árape hembiapo tupaópe ha oikuave'ẽ heta jevy umi sacrificio tapiagua máramo ikatu'ỹva oipe'a pecado.</verse>
				<verse number="12">Jesucristo katu oikuave'ẽ va'ekue peteĩ jevy pecado kuéra rehe peteĩ sacrificio añónte tapia guarã ha upéi oguapy Tupã Ñandejára akatúape,</verse>
				<verse number="13">oha'arõvo umi iñenemigo kuéra oñemoĩ meve ipyguýpe,</verse>
				<verse number="14">peteĩ ofrenda añó rupínte omoporãmbaite va'ekue tapia guarã umi ha'e omomarangatu va'ekuépe.</verse>
				<verse number="15">Ha pe Espíritu Santo oikuaauka avei ñandéve upeichaha, he'i niko iñepyrũrã:</verse>
				<verse number="16">Pe pacto ajapótava hendive kuéra umíva umi ára rire, kóichata, he'i Ñandejára: Amoĩta che rembiapoukapy ipy'apýpe kuéra, ha kuatiañe'ẽmeguáicha iñakãme kuéra;</verse>
				<verse number="17">ha he'i avei: Máramo na che mandu'a mo'ãvéima ipecádo kuéra terã hembiapo vai kuéra rehe.</verse>
				<verse number="18">Ha upéicha rupi, pecado kuéra oñeperdona rire, na tekotevẽvéima ofrenda pecado rehe.</verse>
				<verse number="19">Upéva rehe, che ryvy kuéra, ko'ãga ikatúma jaike jeroviapópe pe Tenda Imarangatuvévape Jesucristo ruguy rupi,</verse>
				<verse number="20">pe tape pyahu ha oikovéva rupi ha'e oipe'a va'ekue ñandéve hete tee rupi pe cortina osoro ramo guaréicha.</verse>
				<verse number="21">Cristo ete voi niko pe ñande pa'i guasu Tupã Ñandejára rógape.</verse>
				<verse number="22">Upéva rehe, ñaguahẽ vaerã Tupã Ñandejára rendápe py'a peteĩ reheve ha jeroviaitépe, ha'e niko omopotĩ va'ekue ñande py'apy anive haguã jajepy'apy ñande pecado kuéra rehe, ha ojehéi va'ekue ñande rete ý potĩ ete asýpe.</verse>
				<verse number="23">Ñaime hatãkena pe ñande jeroviápe ñamỹi'ỹ rehe, Tupã Ñandejára ojapo vaerã katuetégui upe he'i va'ekue ñandéve.</verse>
				<verse number="24">Ha ñañopytyvõ vaerã jajoayhu ha jajapo haguã pe iporãva.</verse>
				<verse number="25">Ha ani jaheja pe ñane ñembyaty, ojapo háicha umi upéicha ojepokuaáva, ñañomokyre'ỹ vaerã uvei ha ko'ãgama katu jahecháma ramo hi'aguĩha pe Ñandejára ou jevy haguã ára.</verse>
				<verse number="26">Japeca ramo japecaséguinte jaikuaa rire pe añetegua, ndaiporivéima sacrificio pecado rehe,</verse>
				<verse number="27">oñeha'arõ vaerã uvei pe juicio pohyiete pe tata rendy ohundi vaerã umi Tupã Ñandejára enemigo kuérape.</verse>
				<verse number="28">Oime ramo iñe'ẽrendu'ỹva pe Moisés léype ha oĩ rire ramo mokõi terã mbohapy hechahare omombe'úva, ojejuka vaerã katuete.</verse>
				<verse number="29">¿Ha piko nda ipohyieteve mo'ãi nga'u pe castigo umi opyrũva peguarã pe Tupã Ñandejára Ra'y rehe ha omomba'e'ỹva pe huguy omoañetéva pe pacto omomarangatu va'ekue ichupe kuéra, ha omomaráva pe Tupã Ñandejára Espíritu ichupe kuéra ohayhúvape?</verse>
				<verse number="30">Jaikuaa Ñandejára he'i hague: “Che aporocastiga vaerã; che ambyekovia vaerã.” Ha he'i va'ekue avei: “Ñandejára ojuzga vaerã umi imba'évape.”</verse>
				<verse number="31">¡Mba'e kyhyjeha vaerã ja'a ramo pe Tupã Ñandejára oikovéva pópe!</verse>
				<verse number="32">Pene mandu'ákena yma pende resape ypy ramo guare pe añete mba'éichapa pene paciencia va'ekue peropu'aka haguã pe jehasa asy guasu ou va'ekue pende ári.</verse>
				<verse number="33">Oime peẽ kuérava ojeja'o va'ekue ha pejerereko asy va'ekue maymáva rovake, ha ambue katu omoirũ pe jehasa asýpe umi upéicha ojerereko asy va'ekuépe.</verse>
				<verse number="34">Peẽ peiporiahuvereko va'ekue umi oĩ va'ekuépe cárcelpe, ha ojepe'a ramo jepe pende hegui umi pene mba'e teéva, pevy'ánte va'ekue avei, peikuaágui perekoha peteĩ pene mba'erã iporãitevéva ha tapia guarãva.</verse>
				<verse number="35">Upéicha ramo kena ani pepoi pe pende jeroviágui, tuicha mba'épe hekovia va'erãgui peẽme.</verse>
				<verse number="36">Tekotevẽ pene paciencia pejapo haguã pe Tupã Ñandejára rembipota, ikatu haguã pehupity pe ha'e he'i va'ekue ome'ẽtaha.</verse>
				<verse number="37">Pe Tupã Ñandejára Kuatiañe'ẽ niko he'i: Ko'águi riremínte oúta pe ou vaerã ha nda hi'arevéima oúvo.</verse>
				<verse number="38">Ha pe che amomarangatúva oiko vaerã pe ijerovia rupi, ha ojevy ramo katu na che mbovy'a mo'ãi.</verse>
				<verse number="39">Ñande kuéra katu ndaha'éi umi ojevýva ñehundirã rehegua, umi ojeroviáva reheguánte uvei katu salvacionrã.</verse>
			</chapter>
			<chapter number="11">
				<verse number="1">Fe niko, he'ise jaroviaha jahupitytaha katuete upe ñaha'arõva, ha jarovia pe mba'e jahecha'ỹ ramo jepe.</verse>
				<verse number="2">Upe fe rupi ñande ypykuéra rehe oñeñe'ẽ porã.</verse>
				<verse number="3">Jajerovia rupi jaikuaa Tupã Ñandejára ojapo hague opa oĩva iñe'ẽ rupi, ha ko'ã mba'e ko'ãga jahecháva ojejapo hague umi mba'e ojehecha'ỹ va'ekuégui.</verse>
				<verse number="4">Ojerovia rupi Abel oikuave'ẽ va'ekue Tupã Ñandejárape peteĩ sacrificio iporãvéva upe Caín oikuave'ẽ va'ekuégui, ha upéva rehe Tupã Ñandejára he'i hese imarangatuha ha oguerohory upe oikuave'ẽ va'ekue. Ha Abel omanóma ramo jepe, oiko gueteri mandu'a hese upe fe oguereko va'ekue rupi.</verse>
				<verse number="5">Ojerovia rupi Enoc ojehupi va'ekue yvágape omano'ỹ rehe, ha ndojejuhuvéi Tupã Ñandejára oguerahágui ichupe. Ha ojehupi mboyve, ha'e oikuaa va'ekue ombopy'arory hague Tupã Ñandejárape.</verse>
				<verse number="6">Ha fe'ỹ rehe ndaikatúi ñambovy'a Tupã Ñandejárape, pe Tupã Ñandejára rendápe oguahẽva tekotevẽ oguerovia ha'e oiha ha ombyekovia porãha umi ichupe ohekávape.</verse>
				<verse number="7">Ojerovia rupi Noé, Tupã Ñandejára omomarandu ramo ichupe umi mba'e ojehecha'ỹ va'ekue rehe gueteri, jeroviapópe ojapo va'ekue pe mba'yru ý pegua osalva haguã hogaygua kuérape. Ha upe ijerovia rupi ohechauka umi yvypóra kuéra oñecondenaha, ha Tupã Ñandejára omomarangatu ichupe pe ijerovia rehe.</verse>
				<verse number="8">Ojerovia rupi Abraham iñe'ẽrendu va'ekue Tupã Ñandejára ohenói ramo ichupe oho haguã pe yvy ome'ẽta va'ekuépe ichupe imba'erã, ha osẽ hetãgui oikuaa'ỹ rehe mamópa ohóta.</verse>
				<verse number="9">Ha ojeroviágui Abraham oiko va'ekue tetã ambue peguáicha, carpa guýpe, pe yvy Tupã Ñandejára he'i va'ekuépe ome'ẽtaha ichupe, ha Isaac ha Jacob avei imba'e kuéragui avei upe promesa.</verse>
				<verse number="10">Abraham oiko va'ekue upéicha oha'arõgui pe ciudad icimiento porãva Tupã Ñandejára voi ombosako'i ha ojapóva.</verse>
				<verse number="11">Ojerovia rupi avei Sara, ikatu'ỹ va'ekue imemby, iguãimi etereíma ramo jepe imbarete jevy pyahu imemby haguã ha imemby va'ekue ogueroviágui Tupã Ñandejára ojapóta hague upe he'i va'ekue ichupe.</verse>
				<verse number="12">Upéicha rupi Abraham, ituja etereíma ramo jepe ta'ýra haguã, upéi heta eterei iñemoñare estrella yvága peguáicha ha yvyku'i mar rembe'y peguáicha, ikatu'ỹva jaipapa.</verse>
				<verse number="13">Ha'e kuéra omanomba va'ekue ohupity'ỹ rehe umi mba'e Tupã Ñandejára he'i va'ekue ome'ẽtaha ichupe kuéra; opáichavo, ojerovia rupi ohecha va'ekue mombyry guive, ha oguerovia ha oguerohoryete va'ekue. Ha upéicha ha'e kuéra oikuaauka va'ekue mbohupáichante hague ko yvy ári,</verse>
				<verse number="14">ha umi upéicha he'íva, oikuaauka oikoha hetã nguéra teerã rekávo.</verse>
				<verse number="15">Imandu'ánte rire hikuái upe hetã nguéra osẽ haguégui rehe ikatúnte vaerã mo'ã ojevy.</verse>
				<verse number="16">Opáichavo, ha'e kuéra oipota va'ekue peteĩ hetã nguérarã iporãvéva, pe yvága pegua. Upéva rehe Tupã Ñandejára notĩri oñembohéra haguã Itupã Ñandejára kuéra, ha oguereko peteĩ ciudad mbosako'ipyre ichupe kuéra guarã.</verse>
				<verse number="17">Ojerovia rupi Abraham, oñepy'ara'ã ramo na hakate'ỹi va'ekue Isaac rehe ome'ẽ haguã Tupã Ñandejárape sacrificio ramo. Ha ome'ẽ va'ekue pe ta'ýra peteĩmí, Tupã Ñandejára he'i va'ekue ramo jepe ichupe:</verse>
				<verse number="18">“Isaac rupi ne ñemoñaréta.”</verse>
				<verse number="19">Abraham oikuaágui Tupã Ñandejára ikatuha omoingove jevy omanóvape jepe, ha ikatu ja'e, Abraham peguarã oikove jevy ramo guaréicha hague pe ta'ýra umi omano va'ekue apytégui.</verse>
				<verse number="20">Ojerovia rupi Isaac ohovasa va'ekue Jacob ha Esaúpe mba'e uperire guarã rehe.</verse>
				<verse number="21">Ha ojerovia rupi Jacob, omano mbotápe ohovasa va'ekue umi mokõi José ra'y kuérape, ha omomba'eguasu Tupã Ñandejárape, ojejokohápe ibaston rehe.</verse>
				<verse number="22">Ojerovia rupi José, omanóta jave imandu'a va'ekue Israelita kuéra osẽ va'erãha Egíptogui, ha he'i va'ekue mba'épa ojejapo vaerã ikanguekue rehe.</verse>
				<verse number="23">Moisés onace ramo túva kuéra ojerovia rupi oñomi va'ekue ichupe tres meses pukukue ohechágui hikuái iporã eterei hague pe mitã, ha ndokyhyjéi va'ekue pe rey rembiapoukapýgui.</verse>
				<verse number="24">Ha ojerovia rupi Moisés, ikaria'ypa rire, ndoikoséi va'ekue pe rey Egipto pegua rajy memby ramo,</verse>
				<verse number="25">ohasa asyseve va'ekue uvei umi Tupã Ñandejára reheguáva kuéra ndive, oiko rangue umi pecado rehegua vy'a sapy'amiguántevape,</verse>
				<verse number="26">omomba'eguasuvégui pe ñembohory ojehasáva Cristo rayhupápe, oguerekopa rangue umi riquezaita Egipto pegua, oikuaágui Tupã Ñandejára ombyekovia va'erãha ichupe.</verse>
				<verse number="27">Ojerovia rupi Moisés osẽ va'ekue Egíptogui, ndaha'éi okyhyjégui pe rey pochýgui, oñemombaretéguinte uvei ohecha ramo guáicha pe Tupã Ñandejára ojehecha'ỹvape.</verse>
				<verse number="28">Ojerovia rupi Moisés ojapo va'ekue pe Pascua ha ohypyiuka umi okẽ kuéra tuguýpe ani haguã pe ángel oporojukáva opoko umi Israelita ra'y kuéra ypykue rehe.</verse>
				<verse number="29">Ha ojerovia rupi umi Israelita ohasa va'ekue pe Mar Rojo mbyte rupi yvy rupi guáicha, ha umi Egiptoygua kuéra katu ohasase mo'ãvo avei ojahogapa hikuái.</verse>
				<verse number="30">Jerovia rupi ho'apa va'ekue Jerico muralla kuéra umi Israelita ojere rire siete días hese kuéra.</verse>
				<verse number="31">Ha ojerovia rupi Rahab, pe kuña rekovai, nomanói va'ekue umi iñe'ẽrendu'ỹ va'ekue ndive, omoguahẽgui hógape umi Israelita kuéra remimondópe ovicheávo upe ciudad rehe.</verse>
				<verse number="32">¿Ha mba'épa ha'evéta? Ofaltáta chéve tiempo añe'ẽ haguã Gedeón rehe, Barac rehe, Sansón rehe, Jefté rehe, David rehe, ha Samuel rehe, ha umi ñemoñe'ẽhára kuéra rehe.</verse>
				<verse number="33">Ha ojerovia rupi ha'e kuéra omoĩ va'ekue tetã nguéra ipoguýpe, omanda porã va'ekue, ha ohupity va'ekue umi promesa Tupã Ñandejára ojapo va'ekue ichupe kuéra. Omboty va'ekue león kuéra juru,</verse>
				<verse number="34">ombogue va'ekue tata rendy guasu ha espada ndohupitýi va'ekue ichupe kuéra. Umi ikangýva oñemombarete va'ekue, ikatupyry va'ekue guerrahápe ha omosarambipa va'ekue umi tetã ambuegua ejército kuérape.</verse>
				<verse number="35">Oĩ va'ekue kuña kuéra rogaygua omanóva oikove jevy va'ekue. Ha ambue kuéra katu ojetortura va'ekue omano meve ha ndohejái va'ekue ojepoiuka ichugui kuéra oha'arõgui uvei peteĩ jeikove jevy iporãvéva.</verse>
				<verse number="36">Ambue kuéra rehe katu oñeñembohory ha oñenupã, oñencadena ha oñencarcela,</verse>
				<verse number="37">oñembo'ita omano meve, ojeasierra mbyte rupi, oñepy'ara'ã, ojejuka espádape, oiko ágoto pégoto ha oñemonde va'ekue ovecha ha kavara pirekuépe, mboriahu, jepy'apy ha jerereko asýpe;</verse>
				<verse number="38">oiko va'ekue okañy kañy umi desiertoha rupi, cerro rupi, yvykua ha itakua rupi. Yvypóra kuéra nomerecéi va'ekue oiko ijapytépe kuéra umichagua imarangatúva.</verse>
				<verse number="39">Ha Tupã Ñandejára oguerohory ramo jepe ichupe kuéra pe ijerovia kuéra rehe, ha'e kuéra ndohupitýi va'ekue pe Tupã Ñandejára he'i va'ekue ome'ẽtaha,</verse>
				<verse number="40">ombosako'ígui ha'e mba'e iporãvéva ñandéve guarã, ikatu haguã ha'e kuéra avei ohupity ñanendive kuéra.</verse>
			</chapter>
			<chapter number="12">
				<verse number="1">Upéva rehe ñande kuéra avei, jarekópype ñande jerekuévo hetaite ohechauka va'ekue ijerovia, jaheja opa umi mba'e ñande jokóva, ha pe pecado ñande pykuáva, ha ñañani paciencia reheve pe carrera jarekóva ñane renonderã.</verse>
				<verse number="2">Ñamaña Jesús rehe, pe ñande jerovia moñepyrũhare ha imongakuaaharã hekopete. Ha'e niko ogueropu'aka va'ekue pe jehasa asy kurusúre otĩ'ỹ rehe omano haguã upéicha oikuaágui ohasa asy rire ipy'arory ha ovy'ataha, ha oguapy va'ekue Tupã Ñandejára trono akatúape.</verse>
				<verse number="3">Ani haguã pene ánga kane'õ ha pene py'amano, pene mandu'a Jesús rehe, mba'éichapa ha'e ogueropu'aka va'ekue umi pecador kuéra ombohasa asy ramo ichupe.</verse>
				<verse number="4">Ha peẽ niko ne'ĩra gueteri peñorairõ pecado ndive oñeñohẽ meve pende hegui pende ruguy,</verse>
				<verse number="5">ha pende resaráima pe Tupã Ñandejára he'ívagui peẽme ta'ýra kuérapeicha: Che ra'y, ani nderejapói mba'eve ramo Ñandejára ne rekombo'e ramo tukumbópe, ha ani ne kangy oñe'ẽ pohýi ramo ndéve.</verse>
				<verse number="6">Ñandejára niko ohekombo'e umi ohayhúvape, ha ocastiga opa umi oguerekóvape ta'ýra ramo.</verse>
				<verse number="7">Peropu'akákena pe Tupã Ñandejára castigo, pende rerekógui ha'e ta'ýra ramo. ¿Oĩ nga'u piko túva ohekombo'e'ỹva ta'ýrape?</verse>
				<verse number="8">Ha Tupã Ñandejára na pene rekombo'éi ramo, ohekombo'e háicha opavave ta'ýra kuérape, peẽ ndaha'éi ta'ýra tee, ta'yrangánte.</verse>
				<verse number="9">Ha upéi avei, ñane mitãme ñande ru kuéra yvy arigua ñane rekombo'e va'ekue, ha ñamomba'e va'ekue ichupe kuéra, ¿ha piko mba'e rehe nañañemoĩ mo'ãi ñande Ru yvága pegua poguýpe jaikove haguã tapia guarã?</verse>
				<verse number="10">Ñande ru kuéra yvy arigua ñane rekombo'e va'ekue mbovy aramínte, iporã háicha ichupe kuéra, Tupã Ñandejára katu ñane rekombo'e iporã haguãicha ñandéve, ñane momarangatu haguã ha'e imarangatu háicha.</verse>
				<verse number="11">Mba'eveichagua castigo niko añete na ñane mbovy'ái jahupity jave hasy uvei ñandéve, ha upéi katu umi upéicha oñehekombo'e va'ekue heko marangatu ha ipy'aguapy.</verse>
				<verse number="12">Upéva rehe, pemombarete jevy pyahu pende jyva ha pene renypy'ã ikangýva,</verse>
				<verse number="13">ha peguata pe tape ikarẽ'ỹva rupi. Upéicharamo pe ipy karẽva nda ikaráui chéne, okueráne uvei.</verse>
				<verse number="14">Peñeha'ã peiko porã opavave ndive ha peñemboheko marangatu, pe teko marangatu'ỹ rehe avave ndohecha va'erãi Ñandejárape.</verse>
				<verse number="15">Peñeñangarekókena anítei oime ohupity'ỹva pe pytyvõ Tupã Ñandejára oikuave'ẽva ñandéve, ha anítei avave peẽ kuérava ipy'aro hapicha ndive ha ombyai hetápe.</verse>
				<verse number="16">Aníkena avave peẽ kuérava pejoguereko menda'ỹ rehe, terã na pemomba'eiche Tupã Ñandejárape, Esaúicha, peteĩ ña'ẽmbe tembi'u rehe ome'ẽ va'ekue upe imba'erã vaerã mo'ã va'ekue ijypykue rehe ha'e.</verse>
				<verse number="17">Ha peẽ peikuaa Esaú upéi oipota ramo jepe túva ohovasa ichupe, ndojehovasái hague heta ojahe'o ramo jepe, ndaikatuvéima omyatyrõ pe ombyai va'ekue.</verse>
				<verse number="18">Peẽ napeguahẽi pe Sinaí cérrope ikatúva rehe ojepoko, hendypa va'ekue, oĩ haguépe pytũ, tatatĩna ha ára pochy,</verse>
				<verse number="19">ha napehendúi va'ekue pe trompeta pu ha Tupã Ñandejára oñe'ẽ ramo guare ichupe kuéra. Ha umi ohendu va'ekue upe ñe'ẽ ojerure anive haguã oñe'ẽ ichupe kuéra,</verse>
				<verse number="20">ndaikatúigui ogueropu'aka upe oje'éva: “Animal jepe opyrũ ramo ko cérrope, ojejuka vaerã itápe.”</verse>
				<verse number="21">Ha oporomondýi haguãichaguáva upe ojehecha va'ekue, upéva rehe Moisés jepe he'i: “Aryryipa kyhyjégui.”</verse>
				<verse number="22">Peẽ katu peguahẽ pe Sión cérrope ha pe Tupã Ñandejára oikovéva ciudádpe, Jerusalén yvága pegua ha ángel kuéra ikatu'ỹva jaipapapa rendápe,</verse>
				<verse number="23">ha pe oñembyatyhápe umi Tupã Ñandejára ra'y kuéra héra kuéra oĩva yvágape, ha Tupã Ñandejára, opavave Juez, ha umi hekopotĩva espíritu Tupã Ñandejára omomarangatu va'ekue,</verse>
				<verse number="24">ha Jesús pe pacto pyahu pegua abogado rendápe, ha pe huguy oñehẽ va'ekue, oñe'ẽva mba'e iporãvéva rehe Abel ruguýgui.</verse>
				<verse number="25">Upéva rehekena, pema'ẽ anítei napehenduséi pe oñe'ẽva ñandéve ñe'ẽ. Umi ohenduse'ỹ va'ekuépe pe oporohekombo'éva ñe'ẽ ko yvy ári ndojeheja reíri va'ekue, ha ¿piko mba'éicha ojeheja reíta ñandéve ñahenduse'ỹ ramo pe ñane rekombo'évape yvága guive?</verse>
				<verse number="26">Tupã Ñandejára ñe'ẽ, upéramo, omboryrýi va'ekue pe yvy, ha ko'ãga katu he'i: “Amboryrýita peteĩ jevyve ha ndaha'e mo'ãi ko yvy añó, amboryrýita pe yvága avei.”</verse>
				<verse number="27">Ha he'ívo “peteĩ jevyve”, he'ise ojepe'ataha umi mba'e omýiva mba'e apopyréicha, opyta haguã umi mba'e omyi'ỹva.</verse>
				<verse number="28">Pe reino Tupã Ñandejára ome'ẽva ñandéve, ndaikatúi oñemomýivo, upéva rehe ñame'ẽ vaerã ichupe las gracias, ha ñamomba'eguasu vaerã Tupã Ñandejárape añetehápe ha mborayhu reheve ichupe ombohorýva,</verse>
				<verse number="29">Tupã Ñandejára ku tatáicha ohapypáva mba'e vai.</verse>
			</chapter>
			<chapter number="13">
				<verse number="1">Pejuayhu tapiákena.</verse>
				<verse number="2">Ani pende resarái pemoguahẽ va'erãha mbohupa pende rógape, upéicha ojapóvo oime omoguahẽ va'ekue ángel kuérape oikuaa'ỹ rehe.</verse>
				<verse number="3">Pene mandu'ákena umi oĩva rehe preso, peẽ voi peime ramo guáicha preso hendive kuéra. Pene mandu'ákena avei umi oñembohasa asýva rehe, peẽ hesegua kuéra rehe avei.</verse>
				<verse number="4">Opavavéke tomomba'e pe imendare, ha umi omendáva ani oñemongy'a ambue ndive; Tupã Ñandejára ojuzga vaerã umi ojoguerekóvape menda'ỹ rehe ha umi omongy'ávape imendare.</verse>
				<verse number="5">Aníkena peiko plata rekávonte, pevy'a uvei upe perekóva reheve, Tupã Ñandejára niko he'i va'ekue: “Ndorohejái chéne ha noromotyre'ỹi chéne araka'eve.”</verse>
				<verse number="6">Upéva rehe ikatu ja'e jeroviapópe: Ñandejára niko pe che pytyvõhára; ndakyhyjéi chéne yvypóra kuéra ikatu va'erãgui ojapo che rehe.</verse>
				<verse number="7">Pene mandu'ákena umi pene rekombo'e ha pene mbo'e va'ekue Tupã Ñandejára ñe'ẽ rehe, pene mandu'a hekove kuerakue rehe, ha pejerovia Ñandejára rehe pe ha'e kuéra ojerovia haguéicha.</verse>
				<verse number="8">Jesucristo niko tapiaite guáichante, yma, ko'ãga ha tapia guarã.</verse>
				<verse number="9">Aníkena aipóramo peheja pene mombia umi oporombo'éva mbo'epy iñambuéva umi ore rombo'e va'ekuégui. Ñañembopy'a mbarete uvei Tupã Ñandejára mborayhúpe ha ani mbo'epy ja'u vaerã rehépe, mba'eve noguenohẽi umi mba'égui umi upéicha oikóva.</verse>
				<verse number="10">Ñande niko jareko peteĩ sacrificio iñambuéva, ikatu'ỹvagui ho'u umi pa'i pe santuario ymaguare peguáva.</verse>
				<verse number="11">Umi Israelita kuéra pa'i ruvicha guasu niko ogueroike ofrenda ramo pecado rehe pe Tenda Marangatuvehápe umi tymba ruguykue he umi tymba retekue katu ojehapy pe korapy rokárape.</verse>
				<verse number="12">Upéicha avei Jesús omano va'ekue pe ciudad rokárape, oporomomarangatu haguã huguy teete rupi.</verse>
				<verse number="13">Ñasẽ aipóramo Jesús rendápe pe korapy rokárape jahasa haguã hendive pe desprecio ha'e ohasa va'ekue.</verse>
				<verse number="14">Ko yvy ári niko ndajarekói peteĩ ciudad tapia guarãva, ñaha'arõ uvei pe ciudad oútava.</verse>
				<verse number="15">Upéva rehe, ñame'ẽ tapia vaerã ofrenda ramo Tupã Ñandejárape Jesucristo rupi alabanza omomba'eguasúva héra.</verse>
				<verse number="16">Ha ani pende resarái pejapo haguã pe iporãva ha pemboja'o oñondive kuéra upe perekóvape, umichagua sacrificio ombohorýgui Tupã Ñandejárape.</verse>
				<verse number="17">Pene ñe'ẽrendúkena umi Tupã Ñandejára ñe'ẽ rehe pene mbo'évape ha peiko iñe'ẽme kuéra, ha'e kuéra niko oñangareko pene ánga rehe, oikuaápype ome'ẽ va'erãha cuenta Tupã Ñandejárape; tojapo pe hembiaporã kuéra torypápe ha ani jepy'apýpe, naiporãigui upéicha peẽme guarã.</verse>
				<verse number="18">Peñembo'ékena ore rehe, roikuaa añetehápe ore py'aporãha ha hi'ãite niko oréve rojapo hekopete opa mba'e.</verse>
				<verse number="19">Ajerure jerureve peẽme pene oración rehe, ikatu haguã pya'ete aime jevy penendive.</verse>
				<verse number="20">Tupã Ñandejára oporombopy'aguapýva, upe omoingove jevy va'ekue omanóva apytégui Ñandejára Jesucrístope, pe ovecha kuéra rerekua guasu, pe tuguy omoañete va'ekue rupi pe pacto tapia guarãva,</verse>
				<verse number="21">ha'e ta pene momarangatu opa iporãvarãme pejapo haguã hembipota, ha tojapo ha'e ñande pype Jesucristo rupi pe ha'e oipotáva ñande hegui. ¡Gloria Ñandejárape tapia guarã! Amén.</verse>
				<verse number="22">Che ryvy kuéra, ajerure peẽme ta pehendu ko'ã ñe'ẽ mbykymi tekombo'e rehegua amoĩva peẽme kuatia rehe.</verse>
				<verse number="23">Aipota peikuaa ñande ryvy Timotéogui ojepoíma hague, ha oguahẽ voi ramo araháta chendive ahakuévo pene rendápe.</verse>
				<verse number="24">Pemomaitei opa umi pene mbo'ehára kuérape ha opa umi Jesús rehe ojeroviávape. Italiaygua kuéra pene momaiteiuka.</verse>
				<verse number="25">Tupã Ñandejára ta pende rovasa opavave peẽme. Amén.</verse>
			</chapter>
		</book>
		<book number="59">
			<chapter number="1">
				<verse number="1">Che, Santiago, Tupã Ñandejára ha Ñandejára Jesucristo rembiguái, amomaitei umi doce tribu Israel retã reheguápe isarambíva opa rupi.</verse>
				<verse number="2">Che ryvy kuéra, pevy'aite vaerã pejejuhu ramo opaichagua py'ara'ãme.</verse>
				<verse number="3">Peẽ niko peikuaa upéva ha'eha oñeha'ã haguã pende jerovia, ikatu haguã pereko paciencia.</verse>
				<verse number="4">Ha peñeha'ã vaerã pehupity pe paciencia hekopeteguáva peiko haguã gente ityarõ ha oĩmba porãva ofalta'ỹ rehe peẽme mba'evete.</verse>
				<verse number="5">Ha oime ramo peẽva na hi'arandupáiva, tojerure Tupã Ñandejárape; Tupã Ñandejára niko ome'ẽ py'aporã reheve opavavépe, ohekyi'ỹ rehe mba'eve avavépe. Oime ramo ojeruréva arandu, Tupã Ñandejára ome'ẽ vaerã ichupe.</verse>
				<verse number="6">Ha ojerovia vaerã ojerurévo py'amokõi'ỹ rehe; pe ipy'amokõĩva ha'etégui pe mar pegua ý pochy, yvytu ogueraháva ágoto pégoto.</verse>
				<verse number="7">Pe máva upéichava anítei oimo'ã ohupitytaha mba'eve Ñandejára gui.</verse>
				<verse number="8">Pe ipy'amokõĩva nda heko hendái mamove hendápe.</verse>
				<verse number="9">Pe hermano iporiahumíva, ovy'a vaerã Tupã Ñandejára omopu'ã rehe ichupe;</verse>
				<verse number="10">ha pe mba'eta rerekoha katu ovy'a vaerã oñemomba'e'ỹvo. Ka'avo potýicha pe mba'eta rerekoha, ndoiko aréi va'erãha rehe.</verse>
				<verse number="11">Kuarahy osẽ ha haku tiníma ramo pe ka'avo ipiru ha ipotykúi, pe iporãngue ndoiko aréi. Upeichaite avei umi mba'eta rerekoha opa rei vaerã imba'e repy kuéra apytépe.</verse>
				<verse number="12">Ovy'a vaerã pe kuimba'e ogueropu'akáva oñepy'ara'ã jave; osẽ porã rire oñeme'ẽ va'erãha rehe ichupe pe tekove tapia guarãva Tupã Ñandejára he'i va'ekue ome'ẽtaha umi ichupe ohayhúvape.</verse>
				<verse number="13">Oime ramo ohasa asýva terã oñepy'ara'ãva, ojapo haguã ivaíva, ani oimo'ã ko'ã mba'e ouha Tupã Ñandejára gui; Tupã Ñandejára ndaikatúigui oñepy'ara'ã ojapo haguã ivaíva, ha ha'e avei noipy'ara'ãi avavépe ojapo haguã upéicha.</verse>
				<verse number="14">Upéva rangue katu, oime ramo oñandúva ojaposeha ivaíva, upéva pe imba'e vai pota ipy'apy pegua oipy'areraha ha ombotavýgui ichupénte.</verse>
				<verse number="15">Ko'ã mba'e vai potágui osẽ pecado ha pe pecado okakuaáma ramo katu, hi'a pe ñemano.</verse>
				<verse number="16">Che ryvy kuéra ahayhúva, ani peñembotavy pende jupe;</verse>
				<verse number="17">opa mba'e iporãva ha hekopetegua oñeme'ẽva ñandéve, ou yvatégui, Tupã Ñandejára gui ojapo va'ekue umi tesapehára yvága pegua. Ha Tupã Ñandejára noñemo'ambuéi terã ndojehechái hese mba'eveichagua ñemo'ambue.</verse>
				<verse number="18">Ojehegui ete voínte hembipota rupi ñane moingove pe ñe'ẽ añetéva rupi, jaiko haguã umi iñemoñare ypykuéra ndive.</verse>
				<verse number="19">Upéva rehe, che ryvy kuéra ahayhúva, pene kyre'ỹ vaerã pehendu haguã, ha pene mbegue vaerã peñe'ẽ terã pende pochy haguã.</verse>
				<verse number="20">Pe máva ipochy ramo niko ndojapói pe iporãva Tupã Ñandejára oipotáva.</verse>
				<verse number="21">Upéva rehe, pehejapa mba'e ky'a, ha ñaña pya'ete oñemoñáva, ha perohory py'aporãme pe ñe'ẽ oñeñotỹ va'ekue pene corazõme ha ikatúva osalva pene ánga.</verse>
				<verse number="22">Ha pejapo pe ñe'ẽ he'íva, ha anítei pehendúnte; upéicharamo niko pende jupe voínte peñembotavýta.</verse>
				<verse number="23">Upe ohendúnteva pe ñe'ẽ ha ndojapóĩva, ha'ete ku máva omañáva ojehe espéjope.</verse>
				<verse number="24">Ha ohecha mba'éichapa ha'e, ha ohomi vovénte hesaráima mba'éichapa ha'e ra'e.</verse>
				<verse number="25">Pe omaña porãva pe ley hekoitepeguáva rehe katu, upe ñane mosãsóva, ha oikóva hesete ojapo upe ley he'i háicha; ndaha'éi ohendúnteva ha upéi hesaráiva. Upéva ovy'a vaerã ojapo pype upéicha.</verse>
				<verse number="26">Oime ramo oimo'ãva religiosoha ha'e, ha ndojokokuaáiva ijuru, oñembotavy ojupe voínte ha upe ireligión gua'u rei.</verse>
				<verse number="27">Pe religión añetetéva ha potĩva Tupã Ñandejára ñande Ru renondépe, niko kóva: jajehu umi ityre'ỹvape ha umi viúdape ohasa asy jave, ha ñañeñangareko mba'e vai ko mundo peguágui.</verse>
			</chapter>
			<chapter number="2">
				<verse number="1">Che ryvy kuéra, jajerovia pype Ñandejára Jesucristo ipu'akaitéva rehe nañaporombojerovia juavy va'erãi.</verse>
				<verse number="2">Oike ramo pende tupaópe peteĩ kuimba'e ikuãirũ oropa ha oñemonde porãva, ha upe jave oike avei peteĩ mboriahu ijao soropamíva,</verse>
				<verse number="3">ha perohoryve ramo upe oñemonde porãvape ha peje ichupe: “Eguapy ko iporãvehápe”, pe iporiahúvape katu peje: “Nde, eñembo'y upépe”, terã “eguapy upe rupi”,</verse>
				<verse number="4">peñombojerovia juavýma peína peẽ voi oñondive kuéra, ha peporojuzga hekope'ỹ.</verse>
				<verse number="5">Che ryvy kuéra ahayhúva, pehendu kóva: Tupã Ñandejára niko oiporavo va'ekue umi iporiahúvape ko yvy ári, mba'eta rerekoharã ijeroviápe ha ohupity haguã pe reino ha'e he'i va'ekue ome'ẽ va'erãha umi ichupe ohayhúvape.</verse>
				<verse number="6">Peẽ katu ndapejapói mba'eve ramo umi iporiahúvape. ¿Ndaha'éi nga'u piko mba'eta rerekoha umi pene momba'apo reíva ha pene mboguejýva mburuvicha kuéra renondépe?</verse>
				<verse number="7">¿Ndaha'éipa ha'e kuéra umi oñe'ẽ vaíva Jesucristo rehe, upe pende járava?</verse>
				<verse number="8">Añetehápe pejapo ramo peẽ pe tembiapoukapy tuichaitevéva, he'i háicha Ñandejára kuatiañe'ẽme: “Ehayhu nde rapichápe nde jupete rehehayhu háicha”, pejapo porã.</verse>
				<verse number="9">Pembojerovia juavy ramo pende rapichápe katu pejapo pecado, pepeca ha pepyta vai Tupã Ñandejára rembiapoukapy renondépe.</verse>
				<verse number="10">Oime ramo ojapopáva hekopete pe Ñandejára rembiapoukapy ha upéicharamo jepe ojejavy peteĩ hendápente opyta ojejavypaite ramo guáicha pe tembiapoukapy he'ívape.</verse>
				<verse number="11">Pe Tupã Ñandejára voi he'i va'ekue: “Ani remongy'a ne mendare”, niko he'i va'ekue avei: “Ani reporojuka.” Upéicha rupi oime ramo omongy'a'ỹ va'ekue imendare, ha upéicha ramo jepe oporojuka, ndoikovéima pe tembiapoukapy he'i háicha.</verse>
				<verse number="12">Peẽ peñe'ẽ ha peiko vaerã umi ojejuzga va'erãicha pe tembiapoukapy ñane mosãsóva rehe.</verse>
				<verse number="13">Umi oporoporiahuvereko'ỹ va'ekue ojejuzga va'erãgui ojeporiahuvereko'ỹ rehe; umi oporoporiahuvereko va'ekue katu, ojehu porã vaerã ichupe kuéra juicio árape.</verse>
				<verse number="14">Che ryvy kuéra, ¿maerã piko iporã oime ramo he'íva ojeroviaha ha ndojapói mba'eve iporãva? ¿Ikatu piko upe jerovia upéva osalva ichupe?</verse>
				<verse number="15">Oĩ ramo peteĩ hermano terã hermana oguereko'ỹva ao ha tembi'u oikotevẽva hína upe ára peguarã,</verse>
				<verse number="16">ha peteĩ peẽva he'i ichupe kuéra: “Toho porãite peẽme, peñeñuã pe ro'ýgui ha pekaru”, ha nome'ẽi ichupe pe oikotevẽva hete peguarã; ¿maerã piko iporã upéva?</verse>
				<verse number="17">Upéicha avei pe jerovia ndojehechái ramo pe máva rembiapokue rehe, pe jerovia añó mba'e re'õngue rei.</verse>
				<verse number="18">Ikatu jepe niko oime he'íva: “Nde niko rejerovia, ha che katu ajapo pe iporãva.” Ehechauka chéve, aipóramo, nde jerovia rejapo'ỹ rehe mba'eve, ha che katu ahechaukáta ndéve che jerovia che rembiapokue rupi.</verse>
				<verse number="19">Nde niko rerovia Tupã Ñandejára peteĩ añonteha ha rejapo porã; mba'epochy kuéra niko ogueroviánte avei upéva, ha oryrýi kyhyjégui.</verse>
				<verse number="20">¿Nderehechakuaái piko, nde výro, pe jerovia ojehecha'ỹ ramo pe tembiapokue rehe upe jerovia te'õngueha?</verse>
				<verse number="21">Tupã Ñandejára oguereko va'ekue imarangatúva ramo Abraham ñande ypykuépe, upe ha'e ojapo va'ekue rehe oikuave'ẽ ramo guare ojejuka haguã ita'ýra Isaácpe;</verse>
				<verse number="22">rehechámapa mba'éichapa pe Abraham jerovia ojehecha hague pe hembiapokue rupi, ha pe ijerovia oĩmba hague pe ha'e ojapo va'ekue rupi.</verse>
				<verse number="23">Ha upéicha oikopa pe Tupã Ñandejára Kuatiañe'ẽ he'íva: “Abraham ojerovia Tupã Ñandejára rehe, ha upéva ojehechakuaa ichupe ojerereko haguã ichupe iculpa'ỹva ramo.” Ha Abraham oñembohéra va'ekue Tupã Ñandejára rayhupára.</verse>
				<verse number="24">Pehecháma niko, aipóramo, Tupã Ñandejára oguerekoha imarangatúva ramo pe mávape hembiapokue rehe ha ndaha'éi ojerovia hague rehénte.</verse>
				<verse number="25">Upéicha va'ekue avei Rahab ndive, upe kuña rekovai, Tupã Ñandejára oguereko va'ekue iculpa'ỹva ramo upe ojapo va'ekue rehe omoguahẽ ramo guare hógape umi tembijokuáipe ha omondo ramo guare ichupe kuéra ambue tape rupi.</verse>
				<verse number="26">Pe ñande rete hi'ánga'ỹ rehe te'õngue háicha, pe jerovia ndojehechái ramo pe máva rembiapokue rehe te'õnguénte avei.</verse>
			</chapter>
			<chapter number="3">
				<verse number="1">Che ryvy kuéra, aníkena oĩ pende apytépe, heta oikoséva mbo'ehára ramo, jaikuaa niko ñande ñaporombo'évape Tupã Ñandejára ñande juzga pohyive va'erãha.</verse>
				<verse number="2">Opavave niko jajejavy heta mba'épe; ha oime ramo ojejavy'ỹva upe he'ívape, upéva kuimba'e hekopeteguáva, oikuaáva avei mba'éichapa ipu'aka vaerã hete rehe.</verse>
				<verse number="3">Ñamoĩ ramo freno kavaju jurúpe ñamboguata jaipotaha rupi.</verse>
				<verse number="4">Ha umi barco tuicháicha ramo jepe ha pe yvytu hatã omyañáva ichupe kuéra, pe imboguataha ogueraha peteĩ timon'imi rupi ha'e oipotaha rupi.</verse>
				<verse number="5">Upéicha avei ñane ku; peteĩ ñande rete rehegua michĩmíva, upéicharamo jepe ipu'aka heta mba'e rehe. Ñane mandu'a vaerã mba'éichapa peteĩ tata piriri ikatu ohapypa peteĩ ka'aguy guasu.</verse>
				<verse number="6">Ha pe ñane ku niko tatáicha, peteĩ mundo ñañaguigua oĩva ñande rete rehe, omongy'apáva pe mávape, hendýva Aña retã rata rupi voi, ha ohapýva ñande rekove.</verse>
				<verse number="7">Pe kuimba'e niko ikatu oamansa opaichagua tymba, guyra, mbói ha umi mar rupigua, ha oamansáma;</verse>
				<verse number="8">ku rehe katu ndaipóri ipu'akáva. Upéva peteĩ mba'e vai ojejokokuaa'ỹva, henyhẽtéva veneno oporojukávagui.</verse>
				<verse number="9">Pe ku rupi oñemomba'eguasu Tupã Ñandejára ñande Rúpe ha oñeñe'ẽ vai yvypóra rehe Tupã Ñandejára ojapo va'ekue ijoguaha ramo.</verse>
				<verse number="10">Peteĩ jurúguinte osẽ ñe'ẽ porã ha ñe'ẽ vai. Che ryvy kuéra, kóva ndaupéicha va'erãi.</verse>
				<verse number="11">¿Ikatu nga'u piko osẽ peteĩ ykuágui ý he'ẽva ha iróva avei?</verse>
				<verse number="12">¿Terã ikatu nga'u piko higo mátagui osẽ aceitúna? ¿Terãpa ikatu peteĩ parral máta hi'a higo? Upéicha avei ndaikatúi peteĩ ykuágui osẽ ý he'ẽva ha iróva avei.</verse>
				<verse number="13">Oime ramo pende apytépe máva iñarandúva ha oikuaapa porãva, tohechauka heko marangatu rupi, ojejapo'ỹ rehe pe iñarandukue ombo'e háicha ichupe.</verse>
				<verse number="14">Peẽ pende py'aro ramo peẽnteségui ha pejapo ramo umi mba'e pende jupe guarã jevýnte, ani peimo'ã pene aranduha, upéicharamo niko pende japúta ha penegáta pe añete.</verse>
				<verse number="15">Koichagua arandu ndaha'éigui pe Tupã Ñandejára gui oúva, arandu ko yvy ariguánte uvei, mymba ha Aña reko rehegua.</verse>
				<verse number="16">Oĩháme ha'enteséva ha ojupe guarã jevýnteva, upépe oĩ sarambi ha opaichagua mba'e vai.</verse>
				<verse number="17">Umi oguerekóva pe arandu Tupã Ñandejára ome'ẽva katu heko potĩ, ndaipochykuaái, ipy'aporã ha iñe'ẽrendukuaa. Oporoporiahuverekokuaa ha hembiapo porã, iñe'ẽ añete ha ndahova mokõiri.</verse>
				<verse number="18">Ha umi oñeha'ãva ojeiko porã haguã rehe, oñemitỹ py'aguapýpe omono'õ haguã tekove hekopeteguáva.</verse>
			</chapter>
			<chapter number="4">
				<verse number="1">¿Mamógui piko ou pe ñorairõ ha umi ñe'ẽ juavy pende apytépe? Ou upe pende rete rembipotágui, oñeha'ã tapiáva pende py'apýpe.</verse>
				<verse number="2">Peẽ niko peipota pe mba'e ikatu'ỹva pereko, ha upéva rehe peporojuka. Pene renyhẽ mba'epotágui pehupity'ỹ rehe mba'eve, ha upéva rehe peñeha'ã ha peñorairõ. Ndapehupitýiri upe peipotáva, ndapejeruréigui Tupã Ñandejárape.</verse>
				<verse number="3">Terã pejerure ramo, noñeme'ẽi peẽme pejerurégui hekope'ỹ; peipota niko peiporu haguã pe pende vy'arã reípe.</verse>
				<verse number="4">¡Ha! peẽ tekove infiel. ¿Ndapeikuaái piko peẽ umi yvypóra reko rayhuhára Tupã Ñandejára enemigoha? Oimeraẽva oikoséva yvypóra reko rayhuhára ramo, oiko Tupã Ñandejára enemigo ramo.</verse>
				<verse number="5">Peimo'ã piko he'i rei Tupã Ñandejára Kuatiañe'ẽme: “Pe espíritu oĩva ñande pype oñeha'ãha mba'epota hekope'ỹrã rehe.”</verse>
				<verse number="6">Tupã Ñandejára ñane pytyvõve, upéva rehe pe Tupã Ñandejára Kuatiañe'ẽme he'i: “Tupã Ñandejára oñemohatã umi ojejapóvape ha oipytyvõ py'aporã reheve umi ojejapo'ỹvape.”</verse>
				<verse number="7">Peñemoĩ, aipóramo, Tupã Ñandejára poguýpe. Peñemohatã pe mba'epochýpe, ha ojehui vaerã pende hegui.</verse>
				<verse number="8">Peñemboja Tupã Ñandejára rehe ha ha'e oñemboja vaerã pende rehe. Pecador kuéra, pemopotĩ pende po; ha peẽ pehayhuséva Tupã Ñandejárape ha múndope, pemopotĩ pene corazõ.</verse>
				<verse number="9">Peñemomba'embyasy, pene rasẽ ha pejahe'o. Pepuka rangue pejahe'o, ha pevy'a rangue peñembyasy.</verse>
				<verse number="10">Peñemomirĩ Ñandejára renondépe, ha ha'e pene mopu'ã vaerã.</verse>
				<verse number="11">Che ryvy kuéra, ani peñe'ẽ ojuehe kuéra. Upe oñe'ẽva hapicha rehe terã ojuzgáva ichupe, oñe'ẽ vai ley rehe ha ojuzga pe léype. Ha rejuzga ramo pe léype, reiko juez ramo ne ñe'ẽrendu ranguépe léype.</verse>
				<verse number="12">Peteĩnte oĩ pe ley ome'ẽ va'ekue ha ha'e juez avei, ha ha'e voi ikatu oporosalva terã oporohundi. Nde katu, ¿piko máva rejuzga haguã nde rapichápe?</verse>
				<verse number="13">Pehendu aipóramo, peẽ pejéva: “Ko'ãga terã ko'ẽramo rohóta upe ciudádpe, ha ropytáta upépe un áño roñemu ha rombyaty haguã plata”;</verse>
				<verse number="14">ndapeikuaái pype mba'épa ikatu ojehu ko'ẽramo. ¿Mba'e piko pe ñande rekove? Ha'ete ku ytimbo ojekuaáva sapy'ami ha upéi katu opa rei.</verse>
				<verse number="15">Kóicha uvei peje vaerã: “Ñandejára oipota ramo, roikovéne ha rojapóne kóva terã amóva.”</verse>
				<verse number="16">Upéva rangue katu niko peẽ peiko peñemomba'eguasu pene ñe'ẽme; ha opa ko'ã pende jejapo ivai.</verse>
				<verse number="17">Upe ojapokuaáva pe iporãva ha ndojapóĩva, opeca.</verse>
			</chapter>
			<chapter number="5">
				<verse number="1">Pehendúke aipóramo, peẽ mba'eta rerekoha. Pene rasẽ ha pesapukái ojehu vaíta rehe peẽme.</verse>
				<verse number="2">Pe pene mba'eta itujupa, ha pe pende ao porã ho'upa aoraso.</verse>
				<verse number="3">Pe pende óro ha pe pende plata havẽmba, ha umíva voi vairã peẽme ha okaru vaerã pende ro'o rehe jepe tatáicha. Pembyaty mba'eta ára pahaitépema.</verse>
				<verse number="4">Peẽ pembotavy umi omono'õ va'ekuépe pende kóga, ha napeme'ẽi ichupe kuéra hembiapokue repy; ha ko'ãga upe tembiapokue repy voi osapukáirõ guáicha pene cóntrape; ha Ñandejára yvága pegua mburuvicha guasu ohendúma umi kóga mono'õhare sapukái.</verse>
				<verse number="5">Peẽ peiko ko yvy ári karu porã ha vy'ápe, peñemongyra tymbáicha; ha oguahẽma pe jejuka ára.</verse>
				<verse number="6">Pecondena ha pejuka va'ekue umi hembiapo vai'ỹvape oñemoĩ'ỹ rehe ha'e kuéra pende rehe.</verse>
				<verse number="7">Upéva rehe, che ryvy kuéra, pereko paciencia ou peve Ñandejára. Pe oñemitỹva niko oha'arõ vaerã kirirĩháme oguahẽ meve ama ypykue ha upéi ama pahague, ikatu mboyve omono'õ ikoga'a porãita.</verse>
				<verse number="8">Perekókena paciencia peẽ avei ha ani pende py'akangýtei hi'aguĩma rehe Ñandejára ou haguã ára.</verse>
				<verse number="9">Che ryvy kuéra, aníkena peñemoĩ vai, ani haguã Tupã Ñandejára pene mbohovake; ha'e oĩma hína okẽme oporombohovake haguã.</verse>
				<verse number="10">Che ryvy kuéra, perekókena peteĩ ejemplo ramo, umi ñemoñe'ẽhára oñemoñe'ẽ va'ekue Ñandejára rérape, jehasa asy ha pacienciakue.</verse>
				<verse number="11">Ñande niko jareko ovy'aitéva ramo umi ohasa asývape kirirĩháme. Peẽ niko pehendúma paciencia Job oguereko va'ekue, ha mba'éichapa Ñandejára ombyekovia ichupe ipahápe; Ñandejára niko ipy'aporiahuvereko ha oporoporiahuvereko kuaa.</verse>
				<verse number="12">Ha hi'ariete, che ryvy kuéra, ani pejura yvága rehe terã yvy rehe terã mba'eveichagua mba'e ambue rehe. Peje ramo néi terã tove, kena pejénte kóicha “Néi” terã “Tove”, ani haguã Ñandejára pene mbohovake.</verse>
				<verse number="13">Oime ramo peẽva ohasa asýva hína, toñembo'e. Ha oime ramo ovy'áva topurahéi Ñandejárape.</verse>
				<verse number="14">Oime ramo peẽva hasýva, tohenoiuka umi mbo'ehára iglésia peguápe, oñembo'e ha omona haguã hese aceite Ñandejára rérape.</verse>
				<verse number="15">Ha pe oración ojejapóva jerovia reheve, omonguera vaerã pe hasývape ha Ñandejára omopu'ã vaerã ichupe. Ha ojapo rire ramo pecado, oñeperdona vaerã ichupe.</verse>
				<verse number="16">Upéva rehe, pemombe'u ojupe kuéra pende pecado, ha peñembo'e ojuehe pene resãi haguã. Pe ñembo'e osẽva pe imarangatúva py'aite guive tuicha ipu'aka.</verse>
				<verse number="17">Ñemoñe'ẽhára Elías niko kuimba'e ñandeichaguánte va'ekue avei; ha ojerure ramo guare iñembo'épe ani haguã oky, ndokyvéi va'ekue tres años ý medio pukukue.</verse>
				<verse number="18">Ha upéi, oñembo'e jevy rire katu oky jevy ha pe kóga heñói porãmba jevy va'ekue.</verse>
				<verse number="19">Che ryvy kuéra, peikuaákena kóva: oime ramo peẽva opiáva pe añetégui, ha oime ramo ambue ombojevýva ichupe, pe ombojevýva pe pecadórpe hape vaígui, osalvaha upe alma manógui; ha upéicha oñeperdona vaerã heta pecado.</verse>
				<verse number="20"></verse>
			</chapter>
		</book>
		<book number="60">
			<chapter number="1">
				<verse number="1">Che, Pedro, Jesucristo apóstol amoĩ kuatia rehe ko ñe'ẽ umi oñemosarambipa va'ekuépe hetãgui, oĩva Ponto, Galacia, Capadocia, Asia ha Bitinia rupi.</verse>
				<verse number="2">Tupã Ñandejára, pe Túva, pende poravo va'ekue peẽme oikuaapágui pe tenonderãgua, ha pe Espíritu rupi pene momarangatu va'ekue pene ñe'ẽrendu haguã ichupe ha pene mopotĩ haguã Jesucristo ruguýpe. Imborayhu ha py'aguapýgui ta pene renyhẽte.</verse>
				<verse number="3">Ñamomba'eguasu Tupã Ñandejára, Ñandejára Jesucristo Rúpe, ipy'a poriahuvereko tuichaite rupi ñane moingo jevy pyahu va'ekue Jesucristo oikove jevy rupi omanóva apytégui. Upéva ome'ẽ ñandéve peteĩ esperanza tapia guarãva,</verse>
				<verse number="4">ha upéicha ñaha'arõ pe herencia ñane mba'erãva oñeñongatúva yvágape. Peteĩ herencia tapia guarãva, oñembyai'ỹva ha havẽ'ỹ vaerã.</verse>
				<verse number="5">Ha Tupã Ñandejára ipu'aka rupi oñangareko pende rehe pejerovia rupi hese, pehupity haguã pe salvación ñembosako'i pyre ojehechauka vaerã pe ára pahápe.</verse>
				<verse number="6">Upéva rehe niko peẽ pevy'a pehasa asy sapy'ami ramo jepe peína opaichagua jehasa asýpe.</verse>
				<verse number="7">Pe óro opa vaerã ramo jepe niko oñembohyku tatápe oñemopotĩ haguã, ha pe pende jerovia iporãitevéva órogui, ko'ã jehasa asy rupi kena toñemoporã, tojererohory ha toñemomba'e Jesucristo ojehechauka ha'ára.</verse>
				<verse number="8">Peẽ niko pehayhu Jesucrístope pehecha'ỹ rehe ichupe, ha pejerovia hese ndapehechái ramo jepe ichupe ko'ãga. Ha upéicharamo jepe pereko peteĩ vy'a tuicháva ikatu'ỹva ja'epa ñane ñe'ẽme,</verse>
				<verse number="9">pehupity rehe pe salvación pene ánga peguarã; upevarã voi niko pejerovia hese.</verse>
				<verse number="10">Ymaitéma voi niko umi ñemoñe'ẽhára oikuaase ha oporandúmi va'ekue ko salvación rehegua rehe, ha oñemoñe'ẽ va'ekue pe Tupã Ñandejára imborayhu rupi ome'ẽta va'ekue rehe peẽme.</verse>
				<verse number="11">Pe Cristo Espíritu oĩ va'ekue umi ñemoñe'ẽhárape, oikuaauka tenonderã va'ekue ichupe kuéra pe Cristo jehasa asyrã ha pe vy'a tuichaitéva uperire guarã; ha ha'e kuéra oñeha'ã va'ekue oikuaa haguã mávanepa pe Cristo ha araka'épa oúta.</verse>
				<verse number="12">Tupã Ñandejára katu oikuaauka va'ekue ichupe kuéra umi mba'e ha'e kuéra oñeha'ã va'ekue oikuaa haguã ndaha'éi ichupe kuéra guarã, ñandéve guarãnte hague uvei. Ha ko'ãga ko'ã mba'e oikuaauka peẽme umi oñemoñe'ẽ va'ekue peẽme pe evangelio rehe, pe Espíritu Santo yvágagui oñembou va'ekue pu'aka rupi. Ko'ã mba'e ko'ãva ángel kuéra voi oikuaaséva.</verse>
				<verse number="13">Upéva rehe, peñeha'ã peñepy'amongeta porã ha peñangareko mba'éichapa peiko vaerã rehe. Peha'arõ jeroviapópe pe Tupã Ñandejára imborayhu rupi ome'ẽtava peẽme Jesucristo ojehechauka ha'ára.</verse>
				<verse number="14">Umi mitã iñe'ẽrendúvaicha, anive peiko upe hi'ãmiva haguéicha peẽme pehendu mboyve ko evangelio.</verse>
				<verse number="15">Upéva rangue ta pene marangatu uvei opa pejapóvape imarangatu rehe pe Tupã Ñandejára pene renói va'ekue.</verse>
				<verse number="16">He'i niko pe Kuatiañe'ẽ Marangatúpe: “Ta pene marangatúke, che che marangatúgui.”</verse>
				<verse number="17">Peẽ peje ramo Tupã Ñandejára pende Ruha, upe ojuzgáva peteĩ teĩme hembiapokue rehe ombojuavy'ỹ rehe avavépe, peiko vaerã kyhyjepópe peiko aja pukukue ko yvy ári.</verse>
				<verse number="18">Peikuaa porãgui Tupã Ñandejára pende salva hague pe pende rekovekue maraverãgui peru va'ekue pende ru ypykuéragui; ha upe salvación repy ndaha'éi hague mba'e opa vaerã óro terã plátaicha,</verse>
				<verse number="19">Cristo ruguy repy ete voi rupi katu uvei, omano va'ekue peteĩ ovecha ra'y kuave'ẽmby oĩmba porã ha imarã'ỹvaicha.</verse>
				<verse number="20">Cristo oñembosako'i va'ekue upevarã Tupã Ñandejára ojapo mboyve guive ko mundo, ha ko'ã ára pahávo katu ojehechauka pende rayhupápe.</verse>
				<verse number="21">Jesucristo rupi niko peẽ pejerovia Tupã Ñandejára rehe, upe omoingove jevy va'ekue ichupe omanóva apytégui ha omomba'eguasu ichupe pe pende jerovia ha pende esperanza pereko haguã Tupã Ñandejára rehe.</verse>
				<verse number="22">Ha ko'ãga peẽ, Espíritu Santo rupi, pene ñe'ẽrendu pe ñe'ẽ añetetévape ha upéicha pemopotĩ pene ánga ha peju pehayhu tova mokõi'ỹ reheve pene hermano kuérape. Pejuayhúkena aipóramo pende py'aite guive ha opa ikatu háicha.</verse>
				<verse number="23">Peẽ niko penace jevy pyahu va'ekue, ndaha'éi ru yvypóra kuéra omano vaerã reheguágui, pe Tupã Ñandejára ñe'ẽ oikovéva tapia guarãguinte uvei.</verse>
				<verse number="24">Ñandejára kuatiañe'ẽ he'ígui kóicha: Yvypóra kuéra ka'avóicha, ha porãngue katu ka'avo potýicha. Pe ka'avo ipiru ha ipoty kúi;</verse>
				<verse number="25">Pe Ñandejára ñe'ẽ katu tapia guarã. Ha kóva ha'e pe ñe'ẽ evangelio rupi oñemoherakuã va'ekue peẽme.</verse>
			</chapter>
			<chapter number="2">
				<verse number="1">Upéva rehe kena peheja opaichagua ñaña, porombotavy, tova mokõi, envidia ha jurumby'ỹi.</verse>
				<verse number="2">Mitã kambúicha peheka kyre'ỹ va'erãme pe kamby hi'y'ỹva espíritu reko rehegua, hese pekakuaa haguã ha pene ánga resãi haguã.</verse>
				<verse number="3">Peha'ã ha peikuaágui Ñandejára ipy'aporãha.</verse>
				<verse number="4">Peñemboja aipóramo, Cristo pe ita oikovéva rehe, kuimba'e kuéra omboyke va'ekue, Tupã Ñandejára peguarã katu ita poravo pyre hepyvéva.</verse>
				<verse number="5">Upéicha avei peẽ, ita oikovévaicha pejuaju Cristo rehe peñemohenda haguã pe tupao espíritu reko rehegua opu'ãva ohóvope, ha oiko haguã pende hegui pa'i kuéra imarangatúva Tupã Ñandejára peguarã Jesucristo rupi oikuave'ẽva kuave'ẽmby espíritu reko rehegua Tupã Ñandejára ikatu vaerã oguerohory.</verse>
				<verse number="6">Upéva rehe avei Ñandejára Kuatiañe'ẽme he'i: Che amoĩ Siónpe pe óga cimientorã ita iporãvéva peteĩ ita poravo pyre ha hepyetéva; pe ojeroviáva hese noñemotĩ va'erãi.</verse>
				<verse number="7">Peẽ pejeroviáva peguarã, upe ita nda ijoguahái; umi ojerovia'ỹva peguarã katu, oiko pe Ñandejára ñe'ẽ he'i háicha: Pe ita umi óga apoha omboyke va'ekuégui oiko pe óga cimientorã tekotevẽvéva.</verse>
				<verse number="8">Ha: Ita ñepysangarã, ha ita oporoitýva. Ha'e kuéra na iñe'ẽrendúigui oñepysanga pe Ñe'ẽ rehe, ha upevarã voi oñemoĩ va'ekue.</verse>
				<verse number="9">Peẽ katu ñemoñare poravo pyre, yvága pegua Rey pa'i kuéra, tetã marangatu, Tupã Ñandejára mba'e kuéra. Ha upéva pemoherakuã haguã pe Tupã Ñandejára rembiapo kuéra porãita, pe pene renói va'ekue pesẽ haguã pytũnguýgui ha peike haguã pe ha'e oporohesapeha porãite asýpe.</verse>
				<verse number="10">Peẽ yma ndaha'éi va'ekue Tupã Ñandejára rehegua, ko'ãga katu peẽ imba'e; yma avave na pende poriahuverekói va'ekue, ko'ãga katu Tupã Ñandejára pende poriahuvereko.</verse>
				<verse number="11">Che ryvy kuéra ahayhuetéva, ajerure peẽme hetãme'ỹ oikóvape guáicha, ani haguã pejapo pe yvypóra reko rembipota ñande pype oñorairõva ñane ánga ndive.</verse>
				<verse number="12">Peikokuaákena umi Tupã Ñandejárape oikuaa'ỹva apytépe. Upéicharamo ha'e kuéra, ko'ãga oñe'ẽ ramo jepe pende rehe mba'e vai apoha rehe ramo guáicha, ohechakuaa vaerã pe pene rembiapo porãngue ha omomba'eguasu vaerã Tupã Ñandejárape ha'e ou ha'ára.</verse>
				<verse number="13">Ñandejára rayhupápe pejapo umi autoridad rembiapoukapy, ta ha'e ra'e emperadórpe, mburuvichave rehe,</verse>
				<verse number="14">terã mburuvicha kuéra emperador rembijokuáiva ocastiga haguã umi hembiapo vaívape ha ombyekovia haguã hekoitépe umi hembiapo porãvape.</verse>
				<verse number="15">Tupã Ñandejára oipotágui pejapo pe iporãva, umi iñarandu'ỹva ha ivýrova ani haguã oguereko mba'eve he'i vaerã pende rehe.</verse>
				<verse number="16">Peiko oiko'ỹva avave poguýpeicha, opáichavo, upe hague rehe ani pejapo mba'eve ivaíva. Peiko uvei Tupã Ñandejára rembiguái oiko vaerã háicha.</verse>
				<verse number="17">Pemomba'ékena opavavépe, pehayhúkena hermano kuérape, pekyhyjékena Tupã Ñandejára gui, pemomba'ékena emperadórpe.</verse>
				<verse number="18">Tembiguái kuéra, pejapókena mba'e ramo ha peñemoĩkena pe pende jára kuéra ñe'ẽme ha ani umi imba'e porã ha horývape añónte, umi ipohýivape avei.</verse>
				<verse number="19">Iporãgui oime ramo Tupã Ñandejára rayhupápe ohasa asýva ojapo'ỹ ramo jepe mba'eve hekopegua'ỹ.</verse>
				<verse number="20">Pene rembiapo vaikue rehe katu pejehovapete ramo ha perokirirĩ, ¿piko mba'e oime oñemoporã vaerã upéva rehe? Pene rembiapo porã ramo katu ha pehasa asy ha peropu'aka kirirĩháme, upéva Tupã Ñandejára oguerohory.</verse>
				<verse number="21">Upevarã voi niko Tupã Ñandejára pene renói va'ekue, ha Cristo voi avei ohasa asy va'ekue pende rehehápe ha ohechauka peẽme mba'éichapa peiko vaerã ipyporépe.</verse>
				<verse number="22">Ha'e ndojapói va'ekue mba'eveichagua ivaíva, ha noporombotavýi va'ekue araka'eve;</verse>
				<verse number="23">oñeñe'ẽ reity ramo ichupe, ha'e noporombohováiri va'ekue, ombohasa asy ramo hikuái ichupe na iñe'ẽ vaíri va'ekue ichupe kuéra, ohejánte va'ekue uvei Tupã Ñandejára pópe, upe oporojuzgáva hekoitépe.</verse>
				<verse number="24">Cristo ete voi ogueraha va'ekue ñande pecado kuéra hetépe kurusu rehe, ndajaikovevéima haguã pecádope, jaiko haguã teko marangatúpe uvei. Ha'e ojekutu va'ekue peẽ pekuera haguã.</verse>
				<verse number="25">Peẽ yma peiko va'ekue ovecha kañynguéicha, ko'ãga katu pejevýma ha peju pende rerekua, pe pene ánga rehe oñangarekóva rendápe.</verse>
			</chapter>
			<chapter number="3">
				<verse number="1">Upéicha avei, peẽ tembireko, peñemoĩ pene ména ñe'ẽme, oiméramo oguerovia'ỹva pe Ñandejára ñe'ẽ, ikatu haguã oguerovia ñe'ẽ'ỹ rehe pe hembireko reko porã rupi,</verse>
				<verse number="2">ohechávo pe heko johéi pyre ha oporoapoha mba'éramo.</verse>
				<verse number="3">Pe ijeguakákena ani ijapeguioguánte, akã karãi jechaukarã, jeguaka oroguigua terã ao ikatéva,</verse>
				<verse number="4">tojegua uvei ipy'apýpe yvypóra resa ohecha'ỹva, teko kirirĩ ha py'aporãme, upéva niko iporãite Tupã Ñandejára renondépe.</verse>
				<verse number="5">Upéicha ojeguámi va'ekue yma umi kuña imarangatúva ojerovia va'ekue Tupã Ñandejára rehe, oguereko va'ekue ijeguaka ramo ñe'ẽrendu iména kuérape.</verse>
				<verse number="6">Upéicha va'ekue Sara, iñe'ẽrendu va'ekue Abrahámpe ha he'ími va'ekue ichupe “karai”; ha peẽ niko Sara membyre teete hína, pejapo ramo pe iporãva ha ndaipóri mba'érehepa pekyhyje haguã mba'evégui.</verse>
				<verse number="7">Ha upéicha avei peẽ ména kuéra, ta pene mba'e rechakuaa pe pene rembirekópe, pejapo ichupe kuéra mba'éramo, ndaha'éi pe kuña ikangyve hague rehénte añó, pe peẽ pereko rehe uvei hendive kuéra avei pe tekovete Tupã Ñandejára imborayhu rupi ome'ẽ va'ekue peẽme. Pejapókena upéicha ani haguã opyta rei pene ñembo'e.</verse>
				<verse number="8">Ipahápe, tapeiko oñondive kuéra peteĩ py'ápe, ta pejoporiahuvereko, ta pejuayhu ojoryvy kuéraicha, ta pejohecharamo ha ani pejejapo.</verse>
				<verse number="9">Ani pembyekovia ivaíva ivaívape, terã ñe'ẽ vai ñe'ẽ vaípe. Upéva rangue, pembyekovia ñe'ẽ iporãvape, Tupã Ñandejára pene renói hague rehe pehupity haguã mba'e porãita.</verse>
				<verse number="10">He'i háicha peteĩ Salmo: Pe oikove pukuséva ha oipotáva oho porã ichupe oikove aja tojoko ijuru ani haguã he'i ñe'ẽ vai ha ani haguã ijapu.</verse>
				<verse number="11">Toheja pe ivaíva ha tojapo pe iporãva, toheka py'aguapy ha toiko py'aguapýpe.</verse>
				<verse number="12">Ñandejára niko omaña umi imarangatúva rehe ha ohendu iñembo'e kuéra, umi mba'e vai apoha rehe katu ipochy.</verse>
				<verse number="13">¿Máva piko ikatúta ojapo ivaíva pende rehe peẽ pejapo tapia ramo pe iporãva?</verse>
				<verse number="14">Opáichavo, pehasa asy ramo jepe pejapo hague rehe pe iporãva pevy'a vaerã. Ha ani pekyhyje ichugui kuéra, terã peñemondýi,</verse>
				<verse number="15">pemomba'eguasu uvei Cristo pende Járape pende py'aite guive. Peime tapiákena pemombe'u haguãicha oñeporandu ramo peẽme mba'épa pe esperanza perekóva rehe, ha pemombe'u vaerã pejejapo'ỹ rehe ha peporoapo vaerã mba'éramo.</verse>
				<verse number="16">Peikókena pereko haguãicha py'apypotĩ otĩ haguã umi oñe'ẽ vaíva pende reko porãngue rehe pejerovia rehe Cristo rehe.</verse>
				<verse number="17">Iporãve pehasa asy ramo pejapo hague rehe pe iporãva, Tupã Ñandejára upéicha oipota ramo, ha ani pene rembiapo vaikue rehe.</verse>
				<verse number="18">Cristo ohasa asy va'ekue avei, omano va'ekue ñande pecado kuéra rehe peteĩ jevýnte; ha'e imarangatúva, omano umi imarangatu'ỹva rehe, ñande reraha haguã Tupã Ñandejárape. Hete omano va'ekue, ijespíritu katu oikove jevy va'ekue.</verse>
				<verse number="19">Ha ijespíritupe oho va'ekue avei oñemoñe'ẽ umi espíritu oĩ va'ekuépe hikuái preso.</verse>
				<verse number="20">Umi na iñe'ẽrendúi va'ekuépe yma Noé tiémpope Tupã Ñandejára ipy'aporã rupi oha'arõ ramo ojejapo aja pe árca. Ha ipype mbovymi, óchonte, ojesalva va'ekue pe ýgui.</verse>
				<verse number="21">Ha upe ý opyta pe bautismo pegua ý ra'anga ramo, pe ý rupi niko jajesalva ko'ãga. Pe bautismo ndaha'éi oipe'a haguã ky'a ñande retégui, he'ise uvei tekopotĩ Ñandejára renondepegúava. Ogueru ñandéve salvación Jesucristo oikove jevy rupi omanóva apytégui;</verse>
				<verse number="22">ha upéi katu ojupi yvágape ha oime Tupã Ñandejára akatúape. Ángel kuéra, autoridad kuéra ha opa pu'aka kuéra oĩmba ipoguýpe.</verse>
			</chapter>
			<chapter number="4">
				<verse number="1">Upéva rehe, pe Cristo ohasa asy haguéicha hetépe, peẽ peimemba vaerã avei pehasa asy haguã; pe ohasa asy va'ekue niko ohejáma pe pecado.</verse>
				<verse number="2">Ko'águi rire pejapo haguã Tupã Ñandejára rembipota peikove aja ko yvy ári ha anivéma haguã peiko yvypóra kuéra oiko háicha.</verse>
				<verse number="3">Heta árama niko peẽ peiko va'ekue umi Tupã Ñandejárape oikuaa'ỹva oiko háicha. Umiha árape peẽ peiko va'ekue teko vaípe, mba'e vai rayhúpe, ka'u ha karu guasuha rupi, pemboy'u mboy'uve va'ekue ha pemomba'eguasu va'ekue ta'anga kuéra, oñemomba'eguasu'ỹ va'erãme.</verse>
				<verse number="4">Ha ko'ãga ha'e kuéra ohecharamo joaite peẽ napemoirũvéima rehe ichupe kuéra umi akã raku tekovai reheguápe, ha upéva rehe oñe'ẽ vai pende rehe.</verse>
				<verse number="5">Ha umíva oguahẽ vaerã ome'ẽ haguã cuenta hembiapokue rehe upe oĩvape ojuzga haguã omanóva ha oikovévape.</verse>
				<verse number="6">Umi omanóva oñesentencia va'ekue hekovépe yvypóra kuéraicha, ha ichupe kuéra oñeñemoñe'ẽ va'ekue avei pe evangelio rehe ikatu haguã oikove ijespíritupe Tupã Ñandejára rupi.</verse>
				<verse number="7">Hi'aguĩma opa mba'e paharã. Upéva reheke, peñeñangarekokuaa ha peñembo'e tapia.</verse>
				<verse number="8">Ha opaite mba'e ári, ta pejuayhu ete, pe mborayhu operdona rehe heta pecado.</verse>
				<verse number="9">Peñomoguahẽkena ojohógape kuéra torypápe.</verse>
				<verse number="10">Peñopytyvõkena pe Tupã Ñandejára, pene mbokatupyry haguéicha ha pehupityka ojupe kuéra umi Tupã Ñandejára remime'ẽmby porãita etaite omboja'okuaávaicha.</verse>
				<verse number="11">Oiméramo oñe'ẽva, pe iñe'ẽ taha'e Tupã Ñandejára ñe'ẽicha. Oiméramo oporopytyvõva tojapo pe Tupã Ñandejára ojapoukakuaa haguéicha ichupe. Ha opa mba'e ojejapóva, taha'e oñemomba'eguasu haguã Tupã Ñandejárape Jesucristo rupi. Imba'e niko pe ñemomba'eguasu ha pu'akapa tapia guarã. Amén.</verse>
				<verse number="12">Che ryvy kuéra ahayhuetéva, ani peñemondýi pe hasa asy ramo ku tata mbyte rupi pehasa ramo guáicha peñepy'ara'ã haguã ojehu ramo guáicha peẽme mba'e peha'arõ'ỹva,</verse>
				<verse number="13">pevy'a uvei ija rehe peẽme pehasa asy pe Cristo ohasa asy haguéicha, ikatu haguã avei pene renyhẽ vy'águi ha'e ojehechauka ha'ára oñemomba'eguasu haguã.</verse>
				<verse number="14">Pejeja'o ramo Cristo réra rehe pevy'a vaerã, pe Tupã Ñandejára gloria ha Ijespíritu oĩgui penendive. Ha'e kuéra oñe'ẽ vai hese, peẽ katu pemomba'eguasu ichupe.</verse>
				<verse number="15">Pehasa asy ramo kena ani porojukakue rehe, terã mondakue rehe, terã mba'e vai apokue rehe, terã ojasuru hague rehe pe ichupe ou ha oho'ỹvape.</verse>
				<verse number="16">Oime ramo ohasa asýva Cristo rayhupápe katu ani otĩ, tomomba'eguasu uvei Tupã Ñandejárape héra hague rehe cristiano.</verse>
				<verse number="17">Oguahẽma pe ára oñepyrũ haguã pe juicio Tupã Ñandejára rogaygua kuéragui voi. Ha oñepyrũ ramo ñande hegui voi, ¿pa mba'e oikóne umi iñe'ẽrendu'ỹvagui pe Tupã Ñandejára evangéliope?</verse>
				<verse number="18">Ha umi imarangatúva hasýpe ojesalva ramo, ¿pa mba'e oikóne umi tekove vai ha umi pecador kuéragui?</verse>
				<verse number="19">Upéva rehe, umi ohasa asýva Tupã Ñandejára upéicha oipotágui, ojapónte vaerã pe iporãva ha tomoĩ hi'ánga Tupã Ñandejára Ijapohare pópe, ha'e niko jeroviaha.</verse>
			</chapter>
			<chapter number="5">
				<verse number="1">Mbo'ehára kuéra pende apytépe oĩvape ajerure, che niko mbo'ehárante avei hendive kuéra, ha pe Cristo jehasa asy rechahare ha ahupity vaerã avei pe iglória ojehechauka ha'ára.</verse>
				<verse number="2">Peñangarekókena ovecha rerekua kuéraicha umi ovecha Tupã Ñandejára oñangarekouka va'ekue peẽme rehe, pejapókena kyre'ỹpópe Tupã Ñandejára oipota háicha ha ani ate'ỹ reheve terã plata rehehápe; py'aporã reheve uvei katu,</verse>
				<verse number="3">ha ani peñembojára umi peñangarekóva rehe mba'e rechaukahára ramo uvei umi ojeroviávape.</verse>
				<verse number="4">Ha ojehechauka ha'ára umi ovecha rerekua kuéra Ruvicha, oñeme'ẽ vaerã peẽme pene rembiapokue rehe peteĩ premio imbojojaha'ỹva oñembyai'ỹ vaerã araka'eve.</verse>
				<verse number="5">Upéicha kena avei peẽ pene mitãvéva peñemoĩ umi mbo'ehára kuéra ñe'ẽme. Opavave kena peñemoĩ oñoñe'ẽme pejejapo'ỹ rehe: Tupã Ñandejára ipochy rehe umi oñembotuicháva ojupe rehe, umi ojejapo'ỹvape katu oipytyvõ imborayhúpe.</verse>
				<verse number="6">Peñeme'ẽ aipóramo Tupã Ñandejára ipu'akaitévape, ta pene mopu'ã ha'e hi'árape.</verse>
				<verse number="7">Pemoĩ Tupã Ñandejára pópe opa pende jepy'apyha kuéra, ha'e oñangareko rehe pende rehe.</verse>
				<verse number="8">Peikokuaákena ha peñeñangareko pe mba'epochy pene rairõva oiko rehe león okororõvaicha pende jerekuévo oheka mávapepa ho'úta.</verse>
				<verse number="9">Peñemombarete ichupe pende jerovia rupi, peikuaápype pende rehegua kuéra opa rupi ko yvy ári ohasa asyha avei hikuái upéicha.</verse>
				<verse number="10">Pe pehasa asy sapy'ami rire katu Tupã Ñandejára pene moĩ vaerã hekopete, pene moĩ hatã ha pene mombarete vaerã, avave pene mongu'e'ỹ haguãicha. Pe Tupã Ñandejára opáicha ñande rovasáva ha ñane renói va'ekue ñane moĩ haguã iglória tapia guarãvape Cristo ndive.</verse>
				<verse number="11">Imba'e pe gloria ha pe pu'aka tapia guarã. Amén.</verse>
				<verse number="12">Arahauka peẽme ko kuatiañe'ẽ mbykymi Silvano po rupi, ñande ryvy jeroviahaite chéve ramo guarã, chete voi ha'e haguã peẽme peimeha pe Tupã Ñandejára gracia añeteguávape. Pepyta hatãkena ipype.</verse>
				<verse number="13">Pe iglésia Babilóniape oĩva, Tupã Ñandejára oiporavo va'ekue peẽmeicha avei, pene momaiteiuka, ha che ra'y Marcos avei.</verse>
				<verse number="14">Peñomomaiteíkena mborayhu rehegua ñehetũme reheve. Ta pende py'aguapy opavave peẽ pejeroviáva Jesucristo rehe. Amén.</verse>
			</chapter>
		</book>
		<book number="61">
			<chapter number="1">
				<verse number="1">Che, Simón Pedro, Jesucristo rembiguái ha hemimondo, ajapo ko kuatiañe'ẽ peẽ perekómavape pe jerovia iporãitéva pe ore jeroviáicha avei, Tupã Ñandejára ha ñande Salvador Jesucristo reko marangatu rupi.</verse>
				<verse number="2">Ta pene renyhẽ jehovasa ha py'aguapýgui peikuaa rupi Tupã Ñandejára ha Ñandejára Jesucrístope.</verse>
				<verse number="3">Tupã Ñandejára ome'ẽ va'ekue ñandéve, ipu'aka rupi opa ñane remirekotevẽrãva jaikove ha jahayhu haguã ichupe, jaikuaávo upe ñane renói va'ekuépe iglória ha milagro kuéra ojapo va'ekue ipu'aka rupi.</verse>
				<verse number="4">Ko'ã mba'e rupi ome'ẽ va'ekue ñandéve umi promesa porãita imbojojaha'ỹva pereko haguã pe Tupã Ñandejára reko marangatu pejehekýi pype yvy arigua teko vai rekógui mba'e vai potágui oúva.</verse>
				<verse number="5">Ha upéva rehe peñeha'ã vaerã pemoirũ pe pende fe tekoporã ndive, pe pende rekoporã tekokuaa ndive,</verse>
				<verse number="6">pe pende rekokuaa jejokokuaa ndive, pe pende jejokokuaa paciencia ndive, pe paciencia mborayhu Tupã Ñandejárape ndive,</verse>
				<verse number="7">pe pene Tupã rayhu jeikoporã oñondive kuéra ndive ha pe jeikoporã mborayhu ndive.</verse>
				<verse number="8">Peẽ pereko ramo ko'ã mba'e ha heta hetave ramo pende pype na pende reko reivéima vaerã ha ndapeikuaa rei mo'ãi Ñandejára Jesucrístope.</verse>
				<verse number="9">Pe oguereko'ỹva ko'ã mba'e katu ha'ete ku ciego, pe hi'aguĩva ichugui mante ikatu ohecha ha hesarái oñemopotĩ hague ipecádo kuéra yma guarégui.</verse>
				<verse number="10">Upéva rehe, che ryvy kuéra, peñeha'ã pepyta hatã hatãve Tupã Ñandejára pene renói ha pende poravo haguépe, ha upéicha pejapo ramo ndape'ái chéne araka'eve.</verse>
				<verse number="11">Upéicharamo Tupã Ñandejára pene moguahẽ vaerã katuete ha torypápe Ñandejára ñande Salvador Jesucristo reino tapia guarãvape.</verse>
				<verse number="12">Upéva rehe, pomomandu'a ko'ã mba'e rehe peikuaáma ramo jepe ha peime hatã ramo jepe pe añete perekóvape.</verse>
				<verse number="13">Iporãvaicha niko chéve aikove aja pomombáy ko'ã tekombo'e rupi,</verse>
				<verse number="14">Ñandejára Jesucristo oikuaauka rehe chéve nda che are mo'ãveimaha ko yvy ári.</verse>
				<verse number="15">Opáichavo, añeha'ãmbaitéta ikatu haguã pene mandu'a tapia ko'ã mba'e rehe, che amano rire.</verse>
				<verse number="16">Upe roikuaauka va'ekue peẽme Ñandejára Jesucristo pu'aka ha ou jevy ramo guarã, ndaha'éi ñe'ẽ gua'u rei, ore rohecha va'ekue ore resa teete rupi voi Ñandejára mba'eguasuha.</verse>
				<verse number="17">Rohecha va'ekue Tupã Ñandejárape Túva voi omomba'e ha omomba'eguasu ramo ichupe, ha Tupã Ñandejára ete voi oñe'ẽ ha he'i “Kóva ha'e che Ra'y ahayhuetéva ha che mbovy'áva.”</verse>
				<verse number="18">Orete voi rohendu va'ekue upe ñe'ẽ ou va'ekue yvágagui, roime ramo Ñandejára ndive upe cerro marangatúpe.</verse>
				<verse number="19">Jareko avei umi ñe'ẽ añeteguáva ñemoñe'ẽhára kuéra omoĩ va'ekue kuatia rehe. Umi ñe'ẽ umíva niko tesapeháicha ohesapéva pytũháme, ha peẽ pejesareko vaerã hese kuéra pe ára hesakã meve ha lucero ko'ẽju osẽ meve ohesape haguã pende py'apy.</verse>
				<verse number="20">Peikuaa raẽ vaerã kóva: mba'eveichagua ñemoñe'ẽhára ñe'ẽ Escritura pegua ndaha'eiha ha'e kuéra ojehegui reínte he'i va'ekue,</verse>
				<verse number="21">umi ñemoñe'ẽhára noñemoñe'ẽi va'ekue ojehegui kuéra reínte. Umi kuimba'e marangatu oñe'ẽ va'ekue uvei Tupã Ñandejára rérape pe Espíritu Santo ombo'e haguéicha ichupe kuéra.</verse>
			</chapter>
			<chapter number="2">
				<verse number="1">Oĩ va'ekue avei ñemoñe'ẽhára japu Israel retãygua kuéra apytépe, ha upéicha oĩ vaerã avei mbo'ehára japu pende apytépe. Umíva oporombo'e vaerã ñemiháme iñakãgui kuéra mba'e oporombyaíva rehe, ha onega vaerã hikuái Ñandejárape hekove ome'ẽ va'ekue hese kuérape jepe, ha upéva rehe oñehundi pya'eve vaerã.</verse>
				<verse number="2">Heta oĩ vaerã omoirũva ichupe kuéra pe hekovekue ky'ápe ha upéva rehe oñeñe'ẽ vai vaerã pe evangelio rape añetéva rehe.</verse>
				<verse number="3">Plata potágui, pene mbotavy vaerã porombo'e añete'ỹva rupi, upéva rehe umíva oñehundi vaerã katuete, ymaite guivéma voi oñecondenágui.</verse>
				<verse number="4">Ángel kuéra opeca ramo Tupã Ñandejára noperdonái va'ekue ichupe kuéra, oity va'ekue uvei ichupe kuéra Aña retãme ha oheja pytũnguýpe, ñeñapytĩháme cadénape oha'arõ haguã juicio ára.</verse>
				<verse number="5">Ha Tupã Ñandejára noperdonái va'ekue avei umi yvypóra yma guarépe, ombou va'ekue uvei ama guasu umi tekove ñaña nguéra ári ha osalva Noépe, oñemoñe'ẽ va'ekue tekomarangatu rehe, ha ambue siétepe hendive.</verse>
				<verse number="6">Ohundi va'ekue avei Sodoma ha Gomorra ciudad kuérape, ohapypa ramo ha omoĩ va'ekue techaukaha ramo umi tekovevai uperire oikovéva kyhyje'ỹ rehe peguarã.</verse>
				<verse number="7">Lot marangatúpe katu oguenohẽ ijapytégui kuéra, jepy'apyetépe oiko va'ekue umi tekovevai rekovai rehe.</verse>
				<verse number="8">Ára ko'ẽ rehe upe karai marangatu oiko va'ekue ijapytépe kuéra ojepy'apy va'ekue ohecha ha ohendúvo umi tekovevai rembiapo kuerakue.</verse>
				<verse number="9">Ñandejára oipe'akuaa umi imarangatúvape pe oipy'ara'ãva ichupe kuéragui ha ohejakuaa umi tekove tie'ỹme ojecastiga haguã juicio árape,</verse>
				<verse number="10">umi oikóvape hembipota ky'a rapykuéri ha omomba'e'ỹva Ñandejárapema katu. Tova atã ha otĩ'ỹ, okyhyje'ỹva oñe'ẽ vai haguã autoridad yvága pegua kuéra rehe,</verse>
				<verse number="11">ángel kuéra jepe imbarete ha ipu'akavéva noñe'ẽ vaíri hese kuéra ocondena haguã ichupe kuéra Ñandejára renondépe.</verse>
				<verse number="12">Ko'ãva katu umi tymba tavýicha okakuaáva ojejura ha ojejuka haguã, oñe'ẽ vai umi mba'e oikuaa'ỹva rehe, oñehundipa vaerã hembiapo vaikue rehe,</verse>
				<verse number="13">ha oñembyekovia rasy vaerã ichupe kuéra hembiapo vaikue repy ramo. Ovy'aitévaicha ichupe kuéra oiko rehe ha'e kuéra oikose háicha araitépe, ko'ãva niko ñemotĩ ha ñe'ẽrã rei pende rehe okaru jave penendive, upéva aja jepe oguerohory rehe pe ijejavyha kuéra.</verse>
				<verse number="14">Ndaikatúi oma'ẽ kuña rehe oipota'ỹ rehe ha ndaikatúi oĩ opeca'ỹ rehe. Ombotavy umi heko jerereívape, ikatupyry mba'e vai potápe, tekove ñemaldecipyre.</verse>
				<verse number="15">Oheja va'ekue pe tape porã, opia ichugui ojapo haguã pe Balaam Beor ra'y rembiapo, ohayhu va'ekue pe tembiapo vai repy</verse>
				<verse number="16">ha oñemongavaju va'ekue ipecádo rehe, peteĩ tymba ñe'ẽngu mba'e pohýi rerojaha oñe'ẽ ichupe kuimba'e ñe'ẽme ha ohekombo'e pe ñemoñe'ẽhára reko tarovápe.</verse>
				<verse number="17">Ko'ãva niko ku ykua hi'y'ỹ váicha ha arai yvytu oguerahávaicha, oho vaerã pe iñypytũvehápe tapia guarã,</verse>
				<verse number="18">iñe'ẽ jererovu ha iñe'ẽ rei ha tekovai ha yvypóra rembipota ky'a rupi ombotavy umi ojei ramóvape ohóvo umi jejavýpe oikóva apytégui.</verse>
				<verse number="19">Oikuave'ẽ ichupe kuéra libertad ha ha'e kuéra voi tekoky'a rembiguái, pe máva opytágui upe hese ipu'akáva rembiguái ramo.</verse>
				<verse number="20">Ha'e kuéra niko oikuaa va'ekue Ñandejára ñande Salvador Jesucrístope, ha ojei va'ekue pe yvypóra kuéra rekoky'águi, ha uperire oñemboapañuãi jevy ramo umi mba'épe ha nda ipu'akavéi ramo pe heko paha ivaive pe oñepyrũ ramo guarégui.</verse>
				<verse number="21">Iporãve vaerã mo'ã ichupe kuéra oikuaa'ỹ rire pe teko marangatu rape, ha ani oikuaa rire ojevy pe tembiapoukapy marangatu oñeme'ẽ va'ekue ichupe kuéragui.</verse>
				<verse number="22">Ojehu ichupe kuéra añete ku ñe'ẽnga he'íva: “Jagua ho'u jevy igue'ẽngue ha kure oñembojahu va'ekue oñembyapajeréi jevy tujúpe.”</verse>
			</chapter>
			<chapter number="3">
				<verse number="1">Che ryvy kuéra ahayhuetéva, kóva niko kuatiañe'ẽ mokõiha ajapóva peẽme, ha ko'ã kuatiañe'ẽ mokõive rupi amokyre'ỹse pende py'apy jejoheipyre,</verse>
				<verse number="2">pene mandu'a haguã umi mba'e he'i va'ekue rehe yma umi ñemoñe'ẽhára marangatu, ha umi apóstol pene mbo'e va'ekue Ñandejára ñande Salvador he'i va'ekue rehe.</verse>
				<verse number="3">Peikuaa raẽ vaerã kóva: ára pahávo ou va'erãha tapicha kuéra oñembohorýva Tupã Ñandejára rehe ha oikóva ha'e kuéra oikose háicha,</verse>
				<verse number="4">ha oporandu vaerã: “¿Mba'e piko oiko ku promesa Cristo ou jevy va'erãgui? Upe omano ha'ára guive ñande ypykuéra opa mba'e oĩ ko mundo oiko ñepyrũha guive guaréicha.”</verse>
				<verse number="5">Ha'e kuéra niko ndohechakuaaséinte ymaite guive oĩ hague yvága ha yvy, Tupã Ñandejára ñe'ẽ rupi, ha ko yvy oiko hague ýgui ha ý rupi,</verse>
				<verse number="6">ha upéicha avei ko yvy ári oĩ va'ekue upéramo oñehundi hague ama guasu oiko va'ekue rupi.</verse>
				<verse number="7">Pe yvága ha yvy ko'ãgagua katu opyta tata peguarã, Tupã Ñandejára ñe'ẽ rupi. Upe tata ohapypa vaerã yvága ha yvy juicio árape, tekovevai kuéra oñehundi haguã árape.</verse>
				<verse number="8">Ha upéi avei, che ryvy kuéra ahayhuetéva, peikuaa vaerã kóva: Ñandejára peguarã, peteĩ ára mil áñoicha, ha mil años peteĩ araichanteha.</verse>
				<verse number="9">Ñandejára nombo'aréi ojapo haguã upe iñe'ẽ, oñemo'ã háicha, ipaciénciante ñande rehe ndoipotáigui avave oñehundi, opavavénte toñearrepenti henondépe.</verse>
				<verse number="10">Pe Ñandejára ou haguã ára katu oguahẽ vaerã ku oñeha'arõ'ỹve jave, mondaha ou háicha pyhare, upe ha'árape pe yvága oñehundi vaerã tyapu sununu guasúpe, ha opa mba'e oĩva hendypa vaerã, ha yvy okaipa vaerã opa ipype oĩva reheve.</verse>
				<verse number="11">Opa mba'e opa vaerã rehe upéicha, ¡marangatuetépe ha kyhyjepópe peẽ peiko vaerã!</verse>
				<verse number="12">Peha'arõ ha peipotákena pende py'aite guive toguahẽ upe Tupã Ñandejára ára. Upe ha'árape yvága oñehundi vaerã tatápe ha opa oĩva hykupa vaerã tata rendýpe,</verse>
				<verse number="13">opáichavo, ñande ñaha'arõ ára pyahu ha yvy pyahu Tupã Ñandejára he'i haguéicha ha upépe katu opa mba'e ipotĩ ha imarangatu vaerã.</verse>
				<verse number="14">Upéva rehe, che ryvy kuéra ahayhuetéva, peha'arõ aja ko'ã mba'e, peñeha'ãmbaite ikatu haguéicha Tupã Ñandejára ta pende juhu py'aguapy, tekopotĩ ha marã'ỹ reheve.</verse>
				<verse number="15">Peñemomandu'ákena pe Ñandejára paciencia salvacionrãha. Upéicha avei omoĩ va'ekue peẽme kuatia rehe ñane hermano Pablo jahayhuetéva, pe arandu Tupã Ñandejára ome'ẽ va'ekue rupi ichupe.</verse>
				<verse number="16">Upéicha he'i va'ekue opa umi ikuatiañe'ẽ kuérape, oñe'ẽvo ko'ã mba'e rehe, oĩ ramo jepe umi kuatiañe'ẽme mba'e hasýva jaikuaapa porã haguã, ha umi itavýva ha ipy'ahetáva omokarẽva, omokarẽ háicha umi ñe'ẽ ambue kuéra Kuatiañe'ẽ Marangatu pegua, ha upéva ihundiharã kuéra.</verse>
				<verse number="17">Upéva rehe, che ryvy kuéra ahayhuetéva, peikuaápype oiko va'erãha ko'ã mba'e peñeñangareko ani haguã pene mbotyryry umi tekovevai jejavykue ha pe'a pe peime hatãhágui.</verse>
				<verse number="18">Ta peikuaa porãve uvei ñande Salvador Ñandejára Jesucrístope ha ta pekakuaa imborayhúpe. ¡Ta ñamomba'eguasu ichupe ko'ãga ha tapiaite! Amén.</verse>
			</chapter>
		</book>
		<book number="62">
			<chapter number="1">
				<verse number="1">Romoĩ peẽme kuatia rehe pe tekovete rehegua ñe'ẽ, oikóma va'ekue voi opa mba'e oñepyrũ ramo guare guive. Rohendu va'ekue, ha rohecha va'ekue ore resa teete rupi voi; romaña va'ekue hese, ha ropoko va'ekue hese.</verse>
				<verse number="2">Upe tekovete ojehechauka va'ekue ha ore rohecha va'ekue, ha péina romombe'u roikuaauka haguã peẽme ko tekovete tapiaguáva, oĩ va'ekue Túva ndive ha ojehechauka va'ekue oréve.</verse>
				<verse number="3">Roikuaauka peẽme upe rohecha ha rohendu va'ekue, peẽ peime haguã avei orendive, pe ore roime háicha añetete Tupã Ñandejárape Túva ha Ta'ýra Jesucristo ndive.</verse>
				<verse number="4">Romoĩ peẽme kuatia rehe ko'ã mba'e pene renyhẽ haguã vy'águi.</verse>
				<verse number="5">Kóva hína pe ñe'ẽ Jesucristo ore mbo'e va'ekue ha roikuaaukáva peẽme: Tupã Ñandejára tesapeharaha, ha ndaiporiha mba'eveichagua pytũ ipype.</verse>
				<verse number="6">Ja'e ramo ñaimeha hendive ha jaiko ave pytũnguýpe, ñande japu upe ja'éva ha jajapóvape.</verse>
				<verse number="7">Jaiko ramo tesapeha rendýpe katu, pe Tupã Ñandejára oĩ háicha tesape rendýpe, upéicharamo ñaime oñondive kuéra peteĩ py'ápe ha Ta'ýra Jesucristo ruguy ñane mopotĩ opa ñande pecádogui.</verse>
				<verse number="8">Ja'e ramo ndajarekoiha pecado ñañembotavy ñande jupe voi, ha ndaja'éi pe añetegua.</verse>
				<verse number="9">Ñamombe'u ramo Tupã Ñandejárape ñande pecado kuéra katu, ha'e ifiel ha ijusto operdona haguã ñande pecado kuéra ha ñane mopotĩ haguã opaite ñane rembiapo vaikuégui.</verse>
				<verse number="10">Ja'e ramo ndajapecái hague katu ñambojapu Tupã Ñandejárape, ha iñe'ẽ noĩri ñande pype.</verse>
			</chapter>
			<chapter number="2">
				<verse number="1">Che ra'y kuéra, amoĩ kuatia rehe peẽme ko'ã mba'e, ani haguã pepeca. Opáichavo, oime ramo opecáva jareko abogado, pe Túva ndive guarã, Jesucrístope, pe imarangatúva.</verse>
				<verse number="2">Jesucristo ete voi niko imano rupi oipe'a ñande pecado kuéra ha na ñande heguíri añó, opavave yvypóra pecado kuéra avei.</verse>
				<verse number="3">Ñane ñe'ẽrendu ramo umi Tupã Ñandejára rembiapoukapýpe, jaikuaa jaikuaaha ichupe.</verse>
				<verse number="4">Oime ramo he'íva: “Che aikuaa ichupe”, ha ndojapói pe hembiapoukapy, ijapu ha nde'íri pe añetegua.</verse>
				<verse number="5">Upéva rangue, pe ojapóva pe Tupã Ñandejára he'íva katu, pe Tupã Ñandejára mborayhu hekopete oĩ ipypeha upéicha ikatu jaikuaa ñane peteĩha hendive.</verse>
				<verse number="6">Pe he'íva ipeteĩha Tupã Ñandejára ndive oiko vaerã pe Jesucristo oiko haguéicha.</verse>
				<verse number="7">Che rembiayhu kuéra, ko tembiapoukapy amoĩva aína peẽme kuatia rehe nda ipyahúiri, pe tembiapoukapy peẽ pereko va'ekue iñepyrũha guive voínte. Pe tembiapoukapy yma guaréva niko pe ñe'ẽ pehendu va'ekue voi iñepyrũha guive.</verse>
				<verse number="8">Upéicharamo jepe, ko amoĩva peẽme kuatia rehe tembiapoukapy pyahúicha iñañetéva Crístope ha pende pype, pe pytũ ohasámagui ohóvo ha ohesapéma pe tesapehára añetetéva.</verse>
				<verse number="9">Oime ramo he'íva oiha tesape rendýpe, ha nda ija'éi iñehermano rehe, oĩ gueteri pytũnguýpe.</verse>
				<verse number="10">Pe ohayhúva iñehermánope katu oiko pe tesape rendýpe, ha noñepysangái.</verse>
				<verse number="11">Ha upe iñehermano rehe ija'e'ỹva katu oĩ ha oiko pytũnguýpe ha ndoikuaái mamópa oho, ndaikatúigui ohecha pe pytũnguýpe.</verse>
				<verse number="12">Che ra'y kuéra, amoĩ niko peẽme ko'ã ñe'ẽ kuatia rehe Tupã Ñandejára pene perdonámagui pende pecado Jesucristo rérape.</verse>
				<verse number="13">Peẽ ru kuéra, amoĩ niko peẽme ko'ã ñe'ẽ kuatia rehe peikuaágui upe iñepyrũha guive oĩ va'ekuépe. Karia'y kuéra, amoĩ niko peẽme ko'ã ñe'ẽ kuatia rehe pende pu'aka hague rehe Aña rehe. Che ra'y kuéra, amoĩ niko peẽme ko'ã ñe'ẽ kuatia rehe peikuaa rehe pe ñande Rúpe.</verse>
				<verse number="14">Amoĩ niko ko'ã ñe'ẽ kuatia rehe peẽ ru kuérape, peikuaa rehe upe iñepyrũha guive oĩ va'ekuépe. Amoĩ avei ko'ã ñe'ẽ kuatia rehe peẽ, karia'y kuérape, pene mbarete rehe ha pereko rehe Tupã Ñandejára ñe'ẽ pende pype ha pende pu'aka hague rehe Aña rehe.</verse>
				<verse number="15">Ani pehayhu ko mundo, terã umi mba'e ipype oĩva. Oime ramo ohayhúva ko mundo, ndohayhúi Tupã Ñandejára ñande Rúpe,</verse>
				<verse number="16">opa ko mundo peguáva, ndoúi ñande Rúgui ko mundo mba'énte. Umi mba'e vai pe máva ohayhúva, pe tesa ohayhu ha ohechaséva, ha pe jejapo yvypóra reko reheguáva, opa umi mba'e niko ko mundo rehegua.</verse>
				<verse number="17">Ko mundo niko opa vaerã, opa ko'ã mba'e ojehayhúva ipype oĩva reheve, pe ojapóva Tupã Ñandejára rembipota katu opyta vaerã tapia guarã.</verse>
				<verse number="18">Che ra'y kuéra, hora pahaitéma niko. Peẽ niko pehendúma va'ekue ou va'erãha pe anticristo, opu'ã haguã Cristo rehe; ha péina ko'ãga voi oĩma heta anticristo, ha upéva rehe jaikuaa hora pahaitemaha.</verse>
				<verse number="19">Ha'e kuéra osẽ va'ekue ñande apytégui; upéicharamo jepe ndaha'éi va'ekue ñande rehegua, ñande rehegua rire na ñande rejái vaerã mo'ã. Upéicha ojehu ojehechakuaa porã haguã nda opavavéi ñande reheguaha.</verse>
				<verse number="20">Peẽme katu Cristo ome'ẽ va'ekue pe Espíritu Santo ha peikuaa opa mba'e.</verse>
				<verse number="21">Amoĩ peẽme ko'ã ñe'ẽ kuatia rehe ndaha'éi peikuaa'ỹgui pe añete, peikuaágui uvei. Peẽ peikuaa mba'eveichagua japu nosẽiha pe añetégui.</verse>
				<verse number="22">¿Mba'épa aipóramo, pe japu? Japu niko hína ku oje'e ramo Jesús ndaha'eiha pe Cristo. Upéva he'íva ijapu ha upéva ha'e hína pe anticristo, omomba'e'ỹva pe Túvape ha Ta'ýrape upéichante avei.</verse>
				<verse number="23">Upe omomba'e'ỹva pe Ta'ýrape, ndoguerekói Tupã Ñandejárape Túva ramo; ha upe omomba'éva pe Ta'ýrape katu, oguereko Túva ramo Tupã Ñandejárape.</verse>
				<verse number="24">Upéva rehe kena pereko pende pype pe ñe'ẽ pehendu va'ekue iñepyrũha guive; ha upe pehendu va'ekue opyta ramo pende pype, peẽ voi peime vaerã peteĩ py'ápe pe Ta'ýra ha pe Túva ndive.</verse>
				<verse number="25">Ha Jesucristo ete voi he'i va'ekue ome'ẽ va'erãha ñandéve pe tekove tapia guarãva.</verse>
				<verse number="26">Amoĩ peẽme ko'ã mba'e kuatia rehe umi pene mbotavyséva rehe.</verse>
				<verse number="27">Peẽ katu pereko pe Espíritu Santo Jesucristo ome'ẽ va'ekue peẽme, ha upéicha rupi napeikotevẽi avave pene mbo'e, pe Espíritu voi pene mbo'epa rehe ha upe ha'e ombo'éva añete ha ndaha'éi japu. Upéva rehe kena peñemopeteĩ Cristo ndive, pe Espíritu oporombo'e háicha.</verse>
				<verse number="28">Ko'ãga che ra'y kuéra, pepyta hatã Cristo ndive, jajerovia haguã ha'e ojehechauka ha'ára ha ani haguã ñatĩ henondépe ha'e ou ha'ára.</verse>
				<verse number="29">Peẽ niko peikuaa Jesucristo imarangatuha, peikuaa vaerã avei opa umi hembiapo porãva Tupã Ñandejára ra'yha.</verse>
			</chapter>
			<chapter number="3">
				<verse number="1">Pema'ẽna mba'eichaitépa ñande rayhu Tupã ñande Ru ñane mbohéra haguã Tupã Ñandejára ra'y, ha ñande ha'e. Upéva rehe, yvypóra kuéra na ñande kuaái, ndoikuaáigui Tupã Ñandejárape.</verse>
				<verse number="2">Che ryvy kuéra ahayhuetéva, ko'ãga voi ñande Tupã Ñandejára ra'ýma, ha ndojehechaukái gueteri mba'e va'erãpa gueteri ñande. Opáichavo, jaikuaa Jesucristo ojehechauka ha'ára ha'eichataha ñande jahecháta rehe ichupe ha'e ha'e haichaite.</verse>
				<verse number="3">Ha opa umi kóva oha'arõva ojerereko potĩ, pe ha'e ipotĩ háicha.</verse>
				<verse number="4">Opa umi opecáva katu na iñe'ẽrendúi Tupã Ñandejára léype, pecado he'ise ñe'ẽrendu'ỹ pe léype.</verse>
				<verse number="5">Peikuaáma háicha, Jesucristo ou hague oipe'a haguã ñande pecado, ha ha'e ndoguerekói ojehe mba'eveichagua pecado.</verse>
				<verse number="6">Upéicha avei opa upe oikóva peteĩ py'ápe hendive, ndopecáiri, umi opecáva katu, ndohechái ha ndoikuaái ichupe.</verse>
				<verse number="7">Che ra'y kuéra, ani peñembotavyka, upe ojapóva pe hekoite pegua heko potĩ Jesucrístoicha.</verse>
				<verse number="8">Pe oikóva opeca katu Aña mba'e, Aña opecágui iñepyrũmby guive. Pe Tupã Ñandejára Ra'y ou va'ekue ombyai haguã voi pe Aña rembiapokue.</verse>
				<verse number="9">Opa umi Tupã Ñandejára ra'ýva ndopecái, pe Tupã Ñandejára reko rehegua oĩgui ipype kuéra, ha ndaikatúi oiko opeca, Tupã Ñandejára ra'ýgui ha'e kuéra.</verse>
				<verse number="10">Upéicha ojekuaa mávapa umi Tupã Ñandejára ra'ýva ha mávapa umi Aña ra'ýva, opa umi ndojapóĩva pe hekopeteguáva terã ndohayhúiva iñehermánope ndaha'éi Tupã Ñandejára ra'y.</verse>
				<verse number="11">Pe ñe'ẽ peẽ pehendu va'ekue iñepyrũha guive niko kóva: ta jajohayhu.</verse>
				<verse number="12">Ha ani Caíncha, Aña mba'e va'ekue ha'e ha ojuka tyvýrape. ¿Ha mba'e rehe piko ojuka? Caín rembiapokue ivaígui, ha tyvýra rembiapokue iporãgui.</verse>
				<verse number="13">Che ryvy kuéra, ani pehecharamo yvypóra kuéra nda ija'éi ramo pende rehe.</verse>
				<verse number="14">Ñande jaikuaa jahasáma hague manógui pe tekovetépe jahayhu rehe ñane hermano kuérape. Pe ohayhu'ỹva iñehermano omano gueteri.</verse>
				<verse number="15">Oimeraẽva ija'e'ỹva iñehermano rehe, porojukahára ha peẽ peikuaa pe porojukahára ndoguerekoiha pe tekove tapia guarãva ipype.</verse>
				<verse number="16">Jaikuaa mba'épa pe mborayhu Jesucristo ome'ẽ pype hekove ñande rehe ha upéicha avei ñande ñame'ẽ vaerã ñande rekove ñane hermano kuéra rehe.</verse>
				<verse number="17">Pe oguerekóva upe hekotevẽrã ha ohecháva pe iñehermano ndoguerekoiha, ha ndoiporiahuverekóiri ichupe, ¿mba'éichapa ikatúne he'i pe Tupã Ñandejára mborayhu oiha ipype?</verse>
				<verse number="18">Che ra'y kuéra, japorohayhu vaerã ndaha'éi ñande jurúpente jahechauka vaerã uvei pe ñane mborayhu iñañeteha ñane rembiapokue rupi.</verse>
				<verse number="19">Kóva rehe ikatu jaikuaa pe añete reheguaha ñande, ha ñande py'aguapy vaerã Tupã Ñandejára renondépe;</verse>
				<verse number="20">pe ñande py'apy oñanduka ramo ñandéve oimeraẽva mba'e, Tupã Ñandejára tuichave mba'e pe ñande py'apýgui ha oikuaapa opa mba'e.</verse>
				<verse number="21">Upéicha rupi, che ryvy kuéra pohayhuetéva, ñande py'apy noñandukái ramo ñandéve mba'eve jajeroviakuaa Tupã Ñandejára rehe;</verse>
				<verse number="22">ha ome'ẽ vaerã ñandéve upe jajeruréva ichupe, jajapógui hembiapoukapy kuéra ha umi mba'e ichupe ombovy'áva.</verse>
				<verse number="23">Ha upe hembiapoukapy niko kóva; ta jajerovia Ta'ýra Jesucristo rehe, ha ta jajohayhu ha'e ojerure haguéicha ñandéve.</verse>
				<verse number="24">Pe ojapóva Tupã Ñandejára rembiapoukapy, oĩ Tupã Ñandejára ndive, ha Tupã Ñandejára oĩ ipype, ha jaikuaa Tupã Ñandejára oiha ñande pype pe Espíritu ome'ẽ va'ekue ñandéve rupi.</verse>
			</chapter>
			<chapter number="4">
				<verse number="1">Che ryvy kuéra pohayhuetéva, ani perovia opa he'ívape ojehe oñe'ẽha Tupã Ñandejára rupi, peikuaa porã raẽ uvei jahecha pe espíritu oguerekóvapa Tupã Ñandejaraguiogua terãpa ahániri. Ko mundo henyhẽgui ohóvo umi ijapúvagui, he'i reíva Tupã Ñandejára remimbouha.</verse>
				<verse number="2">Kóicha ikatúta peẽ peikuaa Tupã Ñandejára Espíritupa: opa umi he'íva Jesucristo ou hague kuimba'e teetéicha, oguereko pe Tupã Ñandejára Espíritu;</verse>
				<verse number="3">umi oguerovia'ỹva Jesús ou hague kuimba'e teetéicha katu ndoguerekói pe Tupã Ñandejára Espíritu, umíva oguereko pe anticristo espíritu uvei. Peẽ pehendúma va'ekue upe espíritu ou va'erãha, ha ko'ãga voi oĩma hína ko múndope.</verse>
				<verse number="4">Che ra'y kuéra, peẽ niko Tupã Ñandejára mba'e, ha pende pu'aka umi tekove japu rehe, ipu'akavégui pe Espíritu oĩva pende pype pe espíritu umi yvypórape oĩvagui.</verse>
				<verse number="5">Ha'e kuéra niko yvypóra kuéra rehegua ha upéva rehe oñe'ẽ yvypóra rekógui, ha yvypóra kuéra ohendu ichupe kuéra.</verse>
				<verse number="6">Ñande kuéra katu Tupã Ñandejára mba'e. Pe oikuaáva Tupã Ñandejárape ñane rendu ha pe Tupã Ñandejára mba'e'ỹva katu na ñane rendúi. Upéicha ikatu jaikuaa mávapa oguereko pe espíritu añetéva ha mávapa oguereko pe espíritu japu.</verse>
				<verse number="7">Che ryvy kuéra pohayhuetéva, jajohayhu vaerã, pe mborayhu niko ou Tupã Ñandejára gui. Opa umi oporohayhúva Tupã Ñandejára ra'y ha oikuaa Tupã Ñandejárape.</verse>
				<verse number="8">Pe oporohayhu'ỹva katu ndoikuaái Tupã Ñandejárape, Tupã Ñandejára niko mborayhu.</verse>
				<verse number="9">Tupã Ñandejára ohechauka va'ekue imborayhu ñanendive guarã ombou pype Ta'ýra peteĩmíva ko múndope jaikove haguã ha'e rupi.</verse>
				<verse number="10">Kóva niko hína pe mborayhu: ndaha'éi ñande jahayhu va'ekue Tupã Ñandejárape, ha'e uvei ñande rayhu ñandéve ha ombou va'ekue Ta'ýrape omano ha oipe'a haguã ñande pecado.</verse>
				<verse number="11">Che ryvy kuéra pohayhuetéva, upéicha ñande rayhu rire ramo Tupã Ñandejára ñande jajohayhu vaerã avei.</verse>
				<verse number="12">Máramo avave ndohechái va'ekue Tupã Ñandejárape, opáichavo, jajohayhu ramo Tupã Ñandejára voi oĩ ñande pype ha upéicharamo Tupã Ñandejára mborayhu oĩ hekopete ñande pype.</verse>
				<verse number="13">Jaikuaa ñaimeha Tupã Ñandejára ndive, ha Tupã oiha ñande pype, ome'ẽ rehe ñandéve Ijespíritu.</verse>
				<verse number="14">Ha ore voi rohecha va'ekue ha romombe'u pe Túva ombou hague Ta'ýrape osalva haguã yvypóra kuérape.</verse>
				<verse number="15">Oimeraẽva he'íva Jesús ha'eha Tupã Ñandejára Ra'y, oĩ Tupã Ñandejára ndive ha Tupã Ñandejára oĩ ipype.</verse>
				<verse number="16">Upéicha jaju jaikuaa ha jarovia pe Tupã Ñandejára mborayhu ñanendive guarã. Tupã Ñandejára niko mborayhu ha pe oikóva mborayhúpe oĩ Tupã Ñandejárape, ha Tupã Ñandejára oĩ ipype.</verse>
				<verse number="17">Ha upéicha ramo pe mborayhu oĩ hekopete ñande pype jakyhyje'ỹ haguã pe juicio árape, Jesucrístoichagui ñande kuéra ko múndope.</verse>
				<verse number="18">Oihápe mborayhu ndaipóri kyhyje, pe mborayhu hekopeteguáva omosẽgui pe kyhyje. Pe kyhyje niko ogueru jepy'apy, upéva rehe, pe okyhyjéva ne'ĩra gueteri oporohayhu porã.</verse>
				<verse number="19">Ñande niko jahayhu Tupã Ñandejárape ha'e raẽ ñande rayhúgui.</verse>
				<verse number="20">Oime ramo he'íva: “Che ahayhu Tupã Ñandejárape”, ha ndaija'éi ave iñehermano rehe, ijapu. Pe ohayhu'ỹva iñehermano ohechávape, ¿piko mba'éicha ohayhúta Tupã Ñandejára ha'e ohecha'ỹvape?</verse>
				<verse number="21">Ha'e niko oheja va'ekue ñandéve ko tembiapoukapy kóva: pe ohayhúva Tupã Ñandejárape ohayhu vaerã avei iñehermánope.</verse>
			</chapter>
			<chapter number="5">
				<verse number="1">Opa ogueroviáva Jesús ha'eha pe Cristo, upéva Tupã Ñandejára ra'y, ha pe ohayhúva pe túvape, ohayhu avei pe túva ra'ýpe.</verse>
				<verse number="2">Jahayhu ramo Tupã Ñandejárape ha jajapo ramo hembiapoukapy, jaikuaa jahayhuha avei umi Tupã Ñandejára ra'y kuérape.</verse>
				<verse number="3">Mborayhu Tupã Ñandejárape niko he'ise jajapo umi hembiapoukapy, ha umi hembiapoukapy niko nda ipohýiri,</verse>
				<verse number="4">opa Tupã Ñandejára ra'y añetéva ipu'aka ko mundo rehe. Kóva niko pe ñane mbopu'akáva ko mundo rehe: ñande jerovia.</verse>
				<verse number="5">Ndaipóri ipu'akáva ko mundo rehe oguerovia'ỹ ramo Jesús Tupã Ñandejára Ra'yha.</verse>
				<verse number="6">Jesucristo niko upe ojebautiza va'ekue ýpe, ha oñohẽ va'ekue huguy kurusu rehe, ou ramo guare ndojehechaukái va'ekue ý rupi añónte, pe ý ha pe tuguy rupi avei. Ha pe Espíritu voi niko pe oikuaaukáva ko'ã mba'e ha pe Espíritu ha'e hína pe añete.</verse>
				<verse number="7">Oĩ mbohapy oikuaaukáva ko'ã mba'e pe yvágape: pe Túva, pe Ñe'ẽ ha pe Espíritu Santo, ha mbohapyve peteĩchante.</verse>
				<verse number="8">Ha mbohapy umi oikuaaukáva ko yvy ári: pe Espíritu, pe ý ha pe tuguy, ha ko'ã mbohapyve oĩ peteĩ ñe'ẽme.</verse>
				<verse number="9">Jarovia niko umi kuimba'e he'íva, pe Tupã Ñandejára oikuaaukáva katu heroviapyve, ha'e oikuaaukágui Ta'ýra reheguáva.</verse>
				<verse number="10">Pe ojeroviáva Tupã Ñandejára Ra'y rehe oguereko pe kuaaukapyre ipype voi, pe oguerovia'ỹva Tupã Ñandejárape katu ombojapu ichupe, ndogueroviái hague rehe pe Tupã Ñandejára he'i va'ekue oikuaaukávo Ta'ýra reheguáva.</verse>
				<verse number="11">Pe Tupã Ñandejára rembikuaauka niko kóva: ome'ẽ hague ñandéve tekove tapia guarãva, ha pe tekovete oĩ Ta'ýrape.</verse>
				<verse number="12">Pe oguerekóva pe Tupã Ñandejára Ra'y, oguereko avei pe tekovete; ha pe oguereko'ỹva pe Tupã Ñandejára Ra'y katu, ndoguerekói avei upe tekovete.</verse>
				<verse number="13">Amoĩ niko peẽme kuatia rehe ko'ã ñe'ẽ peikuaa haguã perekoha pe tekove tapia guarãva, peẽ pejeroviáva Tupã Ñandejára Ra'y rehe.</verse>
				<verse number="14">Jajerovia niko Tupã Ñandejára rehe, ha'e ñane rendúgui pe jajerurévape, jajerure ramo pe ha'e oipota háicha.</verse>
				<verse number="15">Ha jaikuaa pype Tupã Ñandejára ohenduha ñane ñembo'e, jaikuaa avei jarekomaha upe jajerure va'ekue ichupe.</verse>
				<verse number="16">Oiméramo ohecháva iñehermano ojapoha pecado ndaha'éiva ñemanorã, oñembo'e vaerã hese, ha Tupã Ñandejára ome'ẽ vaerã pe tekovete upe hermánope, upe pecado ndaha'éi ramo ñemanorã. Oĩ niko pecado ñemanorãva, ha nda'éi peẽme peñembo'e haguã upe pecado upéva rehe.</verse>
				<verse number="17">Opa tembiapo vai niko pecado, upéicharamo jepe oĩ pecado ndaha'éiva manorã.</verse>
				<verse number="18">Jaikuaa opa upe Tupã Ñandejára ra'ýva ndoikoiha opeca, Tupã Ñandejára Ra'y oñangarekógui hese ha Aña ndaikatúi opoko hese.</verse>
				<verse number="19">Jaikuaa Tupã Ñandejára mba'eha ñande ha ko mundo oĩmbaha Aña poguýpe.</verse>
				<verse number="20">Jaikuaa avei Tupã Ñandejára Ra'y ou hague, ha ome'ẽ hague ñandéve akã porã jaikuaa haguã pe Tupã Ñandejára añetetévape. Ñaime pe Tupã Ñandejára añetetévape ñaimégui peteĩ py'ápe Ta'ýra Jesucristo ndive. Ha'e niko pe Tupã Ñandejára añetetéva, ha pe tekove tapia guarãva.</verse>
				<verse number="21">Che ra'y kuéra, peñeñangarekóke pe ta'anga ñemomba'eguasúgui. Amén.</verse>
			</chapter>
		</book>
		<book number="63">
			<chapter number="1">
				<verse number="1">Che, karaietémava, amoĩ kuatia rehe ko ñe'ẽ pe kuñakarai Tupã Ñandejára oiporavo va'ekuépe, ha imemby kuérape. Che pohayhúva añetete, ha nda che añói, opa umi oikuaáva pe añete avei,</verse>
				<verse number="2">jarekógui pe añete ñande pype ha oĩ vaerã ñande pype tapia guarã.</verse>
				<verse number="3">Tupã Ñandejárape Túva ha Ñandejára Jesucristo, pe Túva Ra'y, pende rovasa vaerã ha ome'ẽ vaerã peẽme iporiahuvereko ha py'aguapy, iñañete ha imborayhu rupi.</verse>
				<verse number="4">Che mbovy'aite va'ekue ajuhu rehe ne memby kuérava oikoha hikuái pe añetépe, pe Tupã Ñandejára he'i haguéicha ñandéve.</verse>
				<verse number="5">Ha ko'ãga ajerure ndéve kuñakarai, ta jajohayhu. Ko ñe'ẽ amoĩva ndéve kuatia rehe ndaha'éi tembiapoukapy pyahu, pe jareko va'ekue iñepyrũha guive voínte uvei.</verse>
				<verse number="6">Pe mborayhu niko kóva: ta jaiko pe Tupã Ñandejára he'i haguéicha ha pe ha'e he'i va'ekue pehendúma haguéicha iñepyrũha guive: ta peiko mborayhúpe.</verse>
				<verse number="7">Ko mundo niko henyhẽ ohóvo umi oporombotavývagui, he'íva Jesucristo ndoúi hague kuimba'eichaite. Umi he'íva ko'ã mba'e, ha'e hína umi oporombotavýva ha pe anticristo.</verse>
				<verse number="8">Peñeñangarekóke ichugui kuéra ani haguã oñehundi pe pene rembiapokue repy, ta pehupity uvei pe hepykue hekopete.</verse>
				<verse number="9">Pe ndopytáiva upe Cristo voi ombo'e va'ekuépe, ohasáva uvei amongotyove, ndoguerekói Tupã Ñandejárape hekovépe; pe opytáva pe Cristo ombo'e va'ekuépe katu, oguereko Tupã Ñandejárape Túva ramo ha oguereko avei pe Tupã Ñandejára Ra'ýpe.</verse>
				<verse number="10">Oime ramo ohóva pene rendápe ha ndoguerahái ko temimbo'e, ani pemoguahẽ pende rógape terã pemomaiteínte jepe;</verse>
				<verse number="11">pe oguerohory ha omomaiteíva ichupe omoirũ upe mávape hembiapokue vaípe.</verse>
				<verse number="12">Areko ramo jepe heta mba'e ha'e vaerã peẽme, nda'eséi kuatia ha tinta rupi, aha'arõ ahávo pohecha ha chete voi añe'ẽ haguã, penendive javy'aite haguã oñondive kuéra.</verse>
				<verse number="13">Ne reindy memby kuéra, Tupã Ñandejára oiporavo va'ekue avei, ne momaiteiuka. Amén.</verse>
			</chapter>
		</book>
		<book number="64">
			<chapter number="1">
				<verse number="1">Che, karaietémava, amoĩ kuatia rehe ko ñe'ẽ Gayo, che rembiayhúpe, upe che ahayhúva añetehápe.</verse>
				<verse number="2">Che ryvy rohayhuetéva, añembo'e nde rehe oho porãite haguã ndéve opaite mba'épe ha ne resãiete haguã, upe oho porã háicha ndéve ne ángape.</verse>
				<verse number="3">Che mbovy'aite va'ekue niko ou ramo ñane hermano kuérava ha omombe'u chéve nde reko hekopeteguaha, reiko tapiaite háicha voi pe añetépe.</verse>
				<verse number="4">Ndaipóri mba'eve che mbovy'avéva kóvagui ahendu ramo che ra'y kuéra oikoha pe añetépe.</verse>
				<verse number="5">Che ryvy rohayhuetéva, hekopete niko rejapo opa rejapóva umi hermano kuérape ndereikuaái ramo jepe ichupe kuéra.</verse>
				<verse number="6">Ñane hermano kuéra oñembyaty jave ha'e kuéra omombe'u va'ekue pe mborayhu rehechauka va'ekue ichupe kuéra. Eipytyvõkena ichupe kuéra hemikotevẽme oje'ói haguã ohóvo, ku iporã haguãicha Tupã Ñandejára renondépe.</verse>
				<verse number="7">Ha'e kuéra niko oje'ói Jesucristo Réra rayhupápe, ha ndoguerahái va'ekue mba'eveichagua ñepytyvõ umi Tupã Ñandejárape oguerovia'ỹvagui.</verse>
				<verse number="8">Upéva rehe, ñande ñamoguahẽ vaerã ichupe kuéra ñaipytyvõ haguã ichupe kuéra pe añete ñemoherakuãme.</verse>
				<verse number="9">Che amoĩ va'ekue ñe'ẽ kuatia rehe pe iglésia peguarã, ha Diótrefes katu nda ore apoi mba'eve ramo, oñembotuichaségui ha'e ijapytépe kuéra.</verse>
				<verse number="10">Upéva rehe, aha ramo, añemomandu'áta umi ñe'ẽngue ha japu rehe ha'e oikóva he'i ore rehe. Ha nda ipy'aryvatãima ramo umi mba'épe ndoguerohorýi umi hermano oguahẽvape, ha ndohejái umi omoguahẽsévape omoguahẽ ha omosẽsé ichupe kuéra pe iglésiaygui.</verse>
				<verse number="11">Che ryvy rohayhuetéva, ani revapo pe ivaíva, pe iporãvante uvei. Upe ojapóva pe iporãva, upéva Tupã Ñandejára mba'e, upe hembia po vaíva katu, ndohechái Tupã Ñandejárape.</verse>
				<verse number="12">Opavave oñe'ẽ porã Demetrio rehe, ha pe añete voi, ha che avei, ha peẽ peikuaa pe ha'éva añeteha.</verse>
				<verse number="13">Areko ramo jepe heta mba'e ha'e vaerã ndéve, nda'eséi kuatia ha tinta rupi,</verse>
				<verse number="14">aha'arõgui rohecha pya'ete, ñañomongeta haguã ñaiméma ramo oñondive.</verse>
				<verse number="15">Ta nendive che maitei py'aguapy reheguáva. Ñane amigo kuéra ko'a pegua ne momaiteiuka, emomaitei avei ñane amigo kuérape peteĩ teĩme héra rupi.</verse>
			</chapter>
		</book>
		<book number="65">
			<chapter number="1">
				<verse number="1">Che Judas, Jacobo ryvy, Jesucristo rembiguái, amoĩ ko'ã ñe'ẽ kuatia rehe umi oñehenói va'ekuépe guarã Tupã Ñandejára ñande Ru ohayhúva ha oñangarekóva hese kuéra Jesucristo mba'erã.</verse>
				<verse number="2">Tupã Ñandejára py'aporiahuvereko, py'aguapy ha mborayhu ta heta hetave peẽme.</verse>
				<verse number="3">Che ryvy kuéra ahayhuetéva, hi'ã eterei va'ekue chéve amoĩ peẽme kuatia rehe ñe'ẽ pe salvación peẽ ha che jarekóva rehe; ha ko'ãga añandu tekotevẽveha ajerure peẽme peñeha'ãmbaite haguã pe ñande jerovia rehe, peteĩ jevy oñeme'ẽ va'ekue umi imarangatúvape.</verse>
				<verse number="4">Oimégui oike ensuguy va'ekue pende apytépe, umíva rehe pe Tupã Ñandejára Kuatiañe'ẽme oikóma va'ekue voi mandu'a ymaite guive condenacionrã. Tekove vai, oiporúva pe Tupã Ñandejára py'aporã omo'ã haguã pe hekove kuéra ky'a, ha onega Ñandejára Jesucrístope, ñande ruvicha peteĩnteva.</verse>
				<verse number="5">Peikuaáma ramo jepe, pomomandu'ase Ñandejára oguenohẽ ramo jepe Israelita kuérape Egíptogui upéi ohundipa umi ha'e kuérava ojerovia'ỹ va'ekuépe.</verse>
				<verse number="6">Ha umi ángel kuéra oiko'ỹ va'ekuépe heko ypykuépe ha oheja hóga kuéra yvága pegua, Tupã Ñandejára oguereko preso ñeñapytĩháme tapia guarã pytũnguýpe pe juicio ára guasu ete peguarã.</verse>
				<verse number="7">Sodoma ha Gomorra ha umi ciudad kuéra ijerekuévo oĩ va'ekue heko vai va'ekue avei ko'ã kuimba'e ko'ãvaicha, ha oiko va'ekue opaichagua tekoky'a rapykuéri, ha ho'a hi'ári kuéra tata opa'ỹ vaerã ha oñemoĩ techaukarã opavavépe.</verse>
				<verse number="8">Upéicharamo jepe, ko'ã kuimba'e oñembotavy ojupe, omongy'a hete kuéra, nomomba'éi autoridad, ha oñe'ẽ vai yvága pegua pu'aka kuéra rehe.</verse>
				<verse number="9">Pe arcángel Miguel voi jepe, oñorairõ ramo guare Aña ndive, oñe'ẽ joapi ramo guare hendive Moisés retekue rehe, na'iñe'ẽ vaíri va'ekue ichupe, he'ínte va'ekue uvei: “Ñandejára ta ne mongavaju.”</verse>
				<verse number="10">Ko'ã kuimba'e ko'ãva katu oñe'ẽ vai umi mba'e ha'e kuéra oikuaa'ỹva rehe, ha umi mba'e ojehegui voínte oikuaáva, umi animal jepe oikuaa háicha, umi mba'e umíva rapykuéri oñehundi.</verse>
				<verse number="11">¡Ái anga ha'e kuéra! Ivai rehe pe hekove kuéra Caín rekovekuéicha; plata potágui ojejavy rehe Balaam ojejavy haguéicha, ha oñehundi rehe Core oñehundi haguéicha, opu'ã ramo guare Ñandejára rehe.</verse>
				<verse number="12">Ko'ãva niko mba'e ky'a pende karuguasuhápe, okaru ha ho'úva vy'apópe oporoapo'ỹ rehe mba'eve ramo, ohechakuaáva ojupe kuéra añónte; arai hi'y'ỹva, yvytu ogueraháva ágoto pégoto, yvyra máta hi'a'ỹva hi'a haguã jave, ipiru jo'a ha ojehapo'o va'ekuéicha;</verse>
				<verse number="13">mar pegua ý pochy ombohyjúiva hi'otĩ'ỹ nguéra; estrella kuéra osẽ va'ekue hapégui, oñemondo vaerã pytũnguýpe tapia guarã.</verse>
				<verse number="14">Ko'ãva rehe avei oñemoñe'ẽ va'ekue Enoc, Adán rire sieteha, he'i ramo guare: “Péinako oúma Ñandejára heta eterei umi imba'e kuérava ndive,</verse>
				<verse number="15">ojuzga haguã opavavépe ha ocondena haguã umi tekove vai kuérape opa umi hembiapo vai kuerakue rehe ojapo va'ekue tie'ỹpópe, ha opa umi ñe'ẽ pohýi he'i va'ekue rehe Ñandejára rehe.”</verse>
				<verse number="16">Ko'ã tekove chi'õ oñe'ẽ ngururúva hapicha kuéra rehe, oikóva oikose háicha, tekove juru guasu, oporombojuru he'ẽva umi mba'e ha'e kuéra oipotáva rekávo.</verse>
				<verse number="17">Peẽ katu kena, che ryvy kuéra ahayhuetéva, pene mandu'a umi Ñandejára Jesucristo apóstol kuéra he'íma va'ekue rehe.</verse>
				<verse number="18">Ha'e kuéra niko he'i va'ekue peẽme: “Umi ára pahávo oĩta oñembohorýva, oikóva umi mba'e ky'a ohayhúva javeve.”</verse>
				<verse number="19">Ko'ãva oporomoingo vai, heko yvypóra reko ha ndoguerekói pe Espíritu Santo.</verse>
				<verse number="20">Peẽ katu, che ryvy kuéra ahayhuetéva, peñemombarete mbareteve pe pende jerovia marangatúpe, peñembo'e pe Espíritu Santo rupi.</verse>
				<verse number="21">Peiko pe Tupã Ñandejára mborayhúpe peha'arõvo pe Ñandejára Jesucristo misericordia pe tekovete apyre'ỹrã.</verse>
				<verse number="22">Umi ogueroviapa'ỹvape tekotevẽ peroviaukapa.</verse>
				<verse number="23">Ambuépe peipytyvõ, peipe'a tatágui, ha ambuevépe katu peiporiahuvereko kyhyjepópe, opáichavo, pe ao heko vai kuéra rupi omongy'a va'ekuégui jepe pejeguaru vaerã.</verse>
				<verse number="24">Ha pe Tupã Ñandejára peteĩ añónteva, iñarandúva, pe ñande Salvador, ipu'akapa oñangareko haguã pende rehe ani haguã pe'a, ha pene moguahẽ haguã marã'ỹ rehe ha torypaitépe iglóriape. Gloria Tupã Ñandejárape, ñemomba'eguasu pu'aka ha autoridad, Ñandejára Jesucristo rupi, ko'ãga ha tapia guarã. Amén.</verse>
				<verse number="25"></verse>
			</chapter>
		</book>
		<book number="66">
			<chapter number="1">
				<verse number="1">Ko'ã mba'e Tupã Ñandejára ohechauka va'ekue Jesucrístope, ha'e oikuaauka haguã hembiguái kuérape umi mba'e voi oiko vaerã. Jesucristo oikuaauka va'ekue ko'ã mba'e hembiguái Juánpe hi'ángel rupi,</verse>
				<verse number="2">ha Juan omombe'u opa umi mba'e ohecha va'ekue ha pe Tupã Ñandejára ñe'ẽ ha pe Jesucristo oikuaauka va'ekue ichupe.</verse>
				<verse number="3">Ovy'a vaerã pe oleéva ha umi ohendúva ko'ã Tupã Ñandejára ñe'ẽ ha omomba'éva ko kuatiañe'ẽme oĩva, hi'aguĩmagui pe ára.</verse>
				<verse number="4">Che, Juan, amoĩ ko'ã ñe'ẽ kuatia rehe umi siete iglésia oĩva Ásiape. Tupã Ñandejárape ha'éva, ha'e va'ekue voi, ha ou vaerã, ha umi siete espíritu oĩva itrono renondépe, ha Jesucristo, pe testigo fiel, mborayhu ha py'aguapy toĩ penendive. Jesucristo niko pe oikove jevy va'ekue tenonderã omanóva apytégui, yvy arigua mburuvicha guasu kuéra Ruvicha. Ha'e ñande rayhu ha ñane mopotĩ va'ekue ñande pecado kuéragui huguýpe,</verse>
				<verse number="5"></verse>
				<verse number="6">ha ojapo ñande hegui rey ha pa'i, jaservi haguã Tupã Ñandejárape Túvape. Pe ñemomba'eguasu ha pe pu'aka ta imba'e tapia guarã. Amén.</verse>
				<verse number="7">Péina, Cristo ou arai apytépe ha opavave ohecha vaerã ichupe, umi ikutuhare jepe ha yvypóra kuéra oĩ haguéicha ojahe'opa vaerã ohechávo ichupe. Upéicha vaerã. Amén.</verse>
				<verse number="8">“Che ha'e pe Alfa ha Omega he'iséva pe iñepyrũha ha pe ipaha”, he'i Ñandejára, pe ipu'akapáva, pe ha'éva, ha'e va'ekue voi ha ou vaerã.</verse>
				<verse number="9">Che, Juan, pene hermano ha pene irũ pe Jesucristo jehasa asýpe, ha pe iréinope ha pe hayhupápe jaropu'akávape, aime va'ekue preso pe isla Patmos héravape, añemoñe'ẽ hague rehe Tupã Ñandejára ñe'ẽ rehe ha amoherakuã hague rehe Jesucrístope.</verse>
				<verse number="10">Ha peteĩ domíngope, pe Espíritu Santo rupi ahendu che rapykuépe peteĩ trompeta púicha hatã oñe'ẽva,</verse>
				<verse number="11">ha he'íva: --Che ha'e Alfa ha Omega, he'iséva pe iñepyrũha ha ipaha. Emoĩ peteĩ kuatiañe'ẽme pe rehecháva, ha erahauka umi siete iglésia Asia peguápe: Efésope, Esmírnape, Pérgamope, Tiatírape, Sárdispe, Filadélfiape ha Laodicéape.</verse>
				<verse number="12">Añembojere ahecha haguã mávapa pe oñe'ẽva chéve, ha ahecha siete candelero oroguigua,</verse>
				<verse number="13">ha umi siete candelero mbytépe ahecha peteĩ kuimba'e Ra'y joguahápe, oñemondéva peteĩ ao pukúpe, oguahẽva ipy peve, ha peteĩ cinturón oroguigua ipyti'a rehe.</verse>
				<verse number="14">Pe iñakã rague morotĩ lana morotĩcha, amandáuicha, ha hesa katu tata rendýicha.</verse>
				<verse number="15">Ha ipy omimbipa ku bronce oñemboyku va'ekuéicha tatakuápe, ha pe iñe'ẽ katu hatã ku ý guasu ryapúicha.</verse>
				<verse number="16">Pe ipo ijakatúa peguápe oguereko siete estrellas, ha ijurúgui katu osẽ peteĩ espada akua haimbe jováiva. Pe hova omimbi, omimbi háicha kuarahy imbareteve javéramo.</verse>
				<verse number="17">Ahechávo ichupe, ha'a ipy renondépe omanóvaicha, ha'e katu omoĩ che ári pe ipo akatúa, ha he'i chéve: --Ani rekyhyje; che ha'e pe iñepyrũha ha pe ipaha,</verse>
				<verse number="18">ha pe oikovéva. Amano va'ekue, opáichavo, ko'ãga aikove tapia guarã, ha areko pe mano ha umi omanóva renda rehegua llave kuéra.</verse>
				<verse number="19">Emoĩ aipóramo, kuatia rehe umi mba'e rehecha va'ekue, umi ko'ãgagua, ha umi uperire oikótava.</verse>
				<verse number="20">Kóva niko hína pe secreto umi siete estrellas rehecha va'ekue che po akatúape ha umi siete candelero oroguigua rehegua: umi siete estrellas niko he'ise umi siete iglésia pegua rembijokuái kuéra, ha umi siete candelero katu he'ise umi siete iglésia kuéra.</verse>
			</chapter>
			<chapter number="2">
				<verse number="1">Emoĩ ñe'ẽ kuatia rehe pe iglésia Efésope oĩva rembijokuái peguarã: “Péicha he'i pe oguerekóva umi siete estrellas ipo akatúape, ha oikóva umi siete candelero oroguigua mbyte rupi:</verse>
				<verse number="2">Che aikuaa ne rembiapokue ha remba'apo pohyiha ha ne pacienciaha; ha aikuaa ndaikatuiha rerokirirĩ umi tekove vaípe. Aikuaa reñeha'ã hague reikuaa haguã umi he'ívape ojehe apostolha ha rejuhu ndaha'eiha ha ijapuha.</verse>
				<verse number="3">Ne paciencia va'ekue, rehasa asy va'ekue ha heta remba'apo va'ekue che rayhupápe, ne kane'õ'ỹ rehe.</verse>
				<verse number="4">Opáichavo, oime peteĩ mba'e arombyasýva nde rehe: Nda che rayhuveimaha iñepyrũrã guaréicha.</verse>
				<verse number="5">Ne mandu'áke, aipóramo, mamóguipa re'a raka'e, ha eñearrepenti ha ejapo umi ne rembiapokue iñepyrũrã guare. Upeicha'ỹ ramo, aháta ndéve ha aipe'áta ne candelero hendágui, reñearrepenti'ỹ ramo.</verse>
				<verse number="6">Opáichavo, rereko kóva na nde a'éi umi nicolaíta ojapóva rehe, che avei nda che a'éi háicha.</verse>
				<verse number="7">Pe ijapysáva, tohendu pe Espíritu Santo he'íva umi iglésia kuérape: Umi ovencévape ha'ukáta pe yvyra máta oikovévagui oĩva Tupã Ñandejára paraísope.”</verse>
				<verse number="8">Emoĩ ñe'ẽ kuatia rehe pe iglésia Esmírnape oĩva rembijokuái peguarã: “Péicha he'i pe iñepyrũha ha pe ipaha, pe omano ha oikove jevy va'ekue:</verse>
				<verse number="9">Che aikuaa ne rembiapokue, nde jehasa asy ha ne mboriahukue, nde rico ramo jepe nde. Ha aikuaa mba'éichapa oñe'ẽ vai nde rehe umi he'íva ojehe Israelitaha ha ndaha'éi, Satanás sinagoga uvei katu.</verse>
				<verse number="10">Ani rekyhyje pe rehasa asýtavagui; Aña oitýta cárcelpe peẽ kuéravape pejepy'ara'ã haguã, ha pehasa asýta diez días pukukue. Ejeroviáke remano meve, ha che ame'ẽta ndéve pe tekovete rehegua premio.</verse>
				<verse number="11">Pe ijapysáva tohendu pe Espíritu Santo he'íva umi iglésia kuérape: Umi ovencéva rehe ndojapo mo'ãi mba'eve pe mano mokõiha.”</verse>
				<verse number="12">Emoĩ ñe'ẽ kuatia rehe pe iglésia Pérgamope oĩva rembijokuái peguarã: “Péicha he'i pe oguerekóva pe espada akua haimbe jováiva:</verse>
				<verse number="13">Che aikuaa ne rembiapokue, ha aikuaa reikoha Satanás omandahápe. Opáichavo, na nde resaráiri che réragui, rejerovia tapia uvei che rehe, umi ára, Antipas, che testigo fiel, ojejuka ramo guare pende apytépe, pe Satanás oikohápe.</verse>
				<verse number="14">Opáichavo, oime peteĩ mba'e che mbopochýva nde rehe: rereko Pérgamope nendive umi ohejase'ỹva pe Balaam ombo'e va'ekue, he'i va'ekue Balácpe ombopeca haguã umi Israelita kuérape ho'úvo mba'e oñekuave'ẽ va'ekue ta'anga kuérape ha ojoguerekóvo menda'ỹ rehe.</verse>
				<verse number="15">Rereko avei upépe nendive umi ohejase'ỹva nicolaíta kuéra remimbo'epy.</verse>
				<verse number="16">Eñearrepentíke aipóramo, upeicha'ỹ ramo voi aháta ndéve, ha añorairõta hendive kuéra pe espada che jurúgui osẽvape.</verse>
				<verse number="17">Pe ijapysáva, tohendu pe Espíritu Santo he'íva umi iglésia kuérape: Pe ovencévape ha'ukáta pe maná ñeñongatuhápe oĩvagui, ha ame'ẽta ichupe peteĩ ita morotĩ, ha oĩta hese peteĩ téra pyahu avave oikuaa'ỹva, upe oguerekótava mante.</verse>
				<verse number="18">Emoĩ ñe'ẽ kuatia rehe pe iglésia Tiatírape oĩva rembijokuái peguarã: “Péicha he'i pe Tupã Ñandejára Ra'y, pe hesa tata rendýichava ha ipy bronce overávaicha:</verse>
				<verse number="19">Che aikuaa ne rembiapokue, ne mborayhu, nde jerovia, pe ne poropytyvõ ha pe ne paciencia, ha aikuaa rejapoveha ko'ãga pe iñepyrũrã guarégui.</verse>
				<verse number="20">Opáichavo, areko peteĩ mba'e che mbopochýva nde rehe: reheja rehe pe kuña Jezabél, he'íva oñe'ẽha Tupã Ñandejára rérape, ombotavy che rembiguái kuérape, ombo'évo ichupe kuéra oporoguereko haguã menda'ỹ rehe ha ho'u haguã mba'e oñekuave'ẽ va'ekue ta'anga kuérape.</verse>
				<verse number="21">Che aha'arõ va'ekue oñearrepenti ha ha'e katu ndohejaséi pe heko vaikue.</verse>
				<verse number="22">Upéva rehe ko'ãga aitýta tupápe ha amboúta jehasa asy tuicháva umi oñemongy'ávape hendive, oheja'ỹ ramo pe hembiapo vai kuéra;</verse>
				<verse number="23">ha ajukapáta imemby kuéra. Ha upéicha opa umi iglésia kuéra oikuaáta che aikuaapaha pe akã ha py'apy ruguápe oĩva, ha peteĩ teĩ peẽme kuéra ambuekoviáta pene rembiapokue rehe.</verse>
				<verse number="24">Ha ambue peẽ kuérava peimévape Tiatírape, pereko'ỹva upe mbo'epy upéva ha peikuaa'ỹ va'ekue umi ha'e kuéra ombohérava Satanás mba'e ypytũ, ha'e peẽme: namoĩ mo'ãveimaha pende ári mba'e pohýi ambue.</verse>
				<verse number="25">Upe perekóva rehe katu peñangareko che aju peve.</verse>
				<verse number="26">Pe ovencévape ha ojapóva che rembipota ipaha peve, amoĩta tetã nguéra ipoguýpe che Ru omoĩ haguéicha che poguýpe, ha omanda pohýita hese kuéra fierro oguereko ramo guáicha ipópe, ojokapáta mba'yru ñai'ũguiguáicha.</verse>
				<verse number="27"></verse>
				<verse number="28">Ha ame'ẽta avei ichupe pe estrella ko'ẽju megua.</verse>
				<verse number="29">Pe ijapysáva, tohendu pe Espíritu Santo he'íva umi iglésia kuérape.”</verse>
			</chapter>
			<chapter number="3">
				<verse number="1">Emoĩ ñe'ẽ kuatia rehe pe iglésia Sárdispe oĩva rembijokuái peguarã: “Péicha he'i pe oguerekóva umi siete Tupã Ñandejára espíritu ha umi siete estrellas: Che aikuaa ne rembiapokue, ha aikuaa remanoha ne rerakuã ramo jepe reikoveha.</verse>
				<verse number="2">Epáy, ha emombarete umi mba'e opytáva gueteri ha omanombotáva hína; ahecha ne rembiapo naiporãiha Tupã Ñandejára renondépe.</verse>
				<verse number="3">Ne mandu'áke, aipóramo, umi mba'e oñeme'ẽ va'ekue ndéve ha rehendu va'ekue rehe; ha eñearrepenti ha ejapo. Repay'ỹ ramo katu, aháta ndéve ku mondaháicha, reha'arõ'ỹve jave.</verse>
				<verse number="4">Opáichavo, rereko Sárdispe mbovymi omongy'a'ỹ va'ekue ijao, ha umíva oiko vaerã chendive ao morotĩ reheve, upéicha omerecégui.</verse>
				<verse number="5">Pe ovencéva oñemonde vaerã ao morotĩme ha ndaipe'ái chéne héra kuéra pe kuatiañe'ẽ tekovete reheguágui, amombe'u vaerã uvei pe héra che Ru ha hi'ángel kuéra renondépe:</verse>
				<verse number="6">Pe ijapysáva, tohendu pe Espíritu Santo he'íva umi iglésia kuérape.”</verse>
				<verse number="7">Emoĩ ñe'ẽ kuatia rehe pe iglésia Filadélfiape oĩva rembijokuái peguarã: “Péicha he'i pe Imarangatuetéva, pe Añetetéva, pe rey David llave oguerekóva, pe oipe'áva ha avave ikatu'ỹva omboty, ha omboty ramo avave ndaikatúi oipe'a.</verse>
				<verse number="8">Che aikuaa ne rembiapokue. Péina aipe'a ndéve peteĩ okẽ avave ikatu'ỹ vaerã omboty, na ne mbareteguasúi ramo jepe rejapo va'ekue che ñe'ẽ ha nerenegái che réra.</verse>
				<verse number="9">Upéva rehe, amondóta ne rendápe umi Satanás sinagoga pegua kuérava he'íva ojehe kuéra Israelitaha ha ndaha'éi, ijapu uvei katu ha amoñesũta ne renondépe, ha oikuaa haguã hikuái rohayhu hague.</verse>
				<verse number="10">Ha'e kuri, ndéve ne paciencia haguã ha upéicha rejapo. Upéva rehe añangarekóta nde rehe pe jehasa asy guasu árape oútava yvy ári, oipy'ara'ã haguã yvypóra kuérape.</verse>
				<verse number="11">Voi ajúta. Eñangareko pe rerekóva rehe, ani haguã avave oipe'a nde hegui ne premio.</verse>
				<verse number="12">Pe ovencévape, amoĩta columna ramo che Tupã Ñandejára tupaópe, ha opyta vaerã upépe tapia guarã, ha hese amoĩta che Tupã réra ha pe che Tupã ciudad réra, pe Jerusalén pyahu oguejýva yvágagui, che Tupã Ñandejára rendágui, ha amoĩta avei hese che réra pyahu.</verse>
				<verse number="13">Pe ijapysáva, tohendu pe Espíritu Santo he'íva umi iglésia kuérape.”</verse>
				<verse number="14">Emoĩ ñe'ẽ kuatia rehe pe iglésia Laodicéape oĩva rembijokuái peguarã: “Péicha he'i pe Añetetéva, pe testigo fiel iñe'ẽ añetéva, opa umi mba'e Tupã Ñandejára ojapo va'ekue ñepyrũhare:</verse>
				<verse number="15">Che aikuaa ne rembiapokue, ha na ne ro'ysãiha na nde rakuiha. ¡Mba'éicha tamo ra'e ne ro'ysã terã nde raku!</verse>
				<verse number="16">Nde rakuvevúi hague rehe katu, ha na ne ro'ysãi terã na nde rakúi rehe roitýta che jurúgui.</verse>
				<verse number="17">Nde niko ere nde ricoha ha oho porã etereiha ndéve ha nereikotevẽiha mba'eve rehe: ha nderehechakuaái reikoha jepy'apy ha tekotevẽme, nde poriahu, nde ciego, ha nde opivoha.</verse>
				<verse number="18">Upéva rehe, che ha'e ndéve rejogua haguã che hegui óro tatápe oñemopotĩ va'ekue, añetehápe nde rico haguã, ha che hegui rejogua haguã ao morotĩ reñemonde haguã ani haguã ojehecha nde opivoha, mba'e oporomotĩva; ha colirio remoĩ haguã nde resápe rehecha haguã.</verse>
				<verse number="19">Che amongavaju ha acastiga opa umi ahayhúvape. Eñembopy'a kyre'ỹ, aipóramo, ha eñearrepenti.</verse>
				<verse number="20">Péina che aime ne rokẽme ha ambota; oime ramo ohendúva che ñe'ẽ ha oipe'áva pe okẽ, aikéne hendápe ha acenáne hendive, ha ha'e chendive.</verse>
				<verse number="21">Pe ovencévape amboguapýta chendive che trónope, pe che avence haguéicha ha aguapy che Ru ndive itrónope.</verse>
				<verse number="22">Pe ijapysáva, tohendu pe Espíritu Santo he'íva umi iglésia kuérape.”</verse>
			</chapter>
			<chapter number="4">
				<verse number="1">Ko'ã mba'e rire ama'ẽ ha ahecha peteĩ okẽ ojepe'áva yvágape, ha pe ñe'ẽ trompeta púichava ahendu tenonde va'ekue, he'i chéve: --Ejupi ko'ápe, ha ahechaukáta ndéve umi mba'e ojehu vaerã ko'ã mba'e rire.</verse>
				<verse number="2">Upevovete ahecha pe Espíritu Santo rupi peteĩ trono yvágape, ha peteĩ oguapýva pe trónope.</verse>
				<verse number="3">Ha pe trónope oguapýva ojogua peteĩ ita jaspe terã cornalinaguigua omimbipávape, ha pe trono jerekuévo oĩ peteĩ arco iris omimbíva peteĩ ita esmeraldaguiguáicha.</verse>
				<verse number="4">Ha upe trono jerekuévo oĩve veinticuatro trono ha umíva ári oguapy veinticuatro karai kuéra oñemondéva ao morotĩme ha corona oroguiguáva iñakã rehe kuéra.</verse>
				<verse number="5">Ha pe trónogui osẽ ára vera, tyapu ha ára sunu, ha pe trono renondépe ohesape siete tata rendy, umíva ha'e umi siete Tupã Ñandejára espíritu.</verse>
				<verse number="6">Ha pe trono renondépe oĩ avei peteĩ mar vidrioguiguáicha hesakãva. Ha pe trono mbytépe ha ijerekuévo, oĩ irundy oikovéva henyhẽva teságui henondévo ha hapykuévo.</verse>
				<verse number="7">Pe tenondeguáva ojogua leónpe, pe mokõiha ojogua tórope, pe mbohapyha hova kuimba'éicha, ha pe irundyha katu ojogua peteĩ águila ovevévape.</verse>
				<verse number="8">Ha umi irundyvéva seis ipepo peteĩ teĩ, ha henyhẽte teságui okávo ha hyepývo; ha ára ha pyharépe he'i: Santo, santo, santo, Tupã Ñandejára ipu'akapáva, pe ha'e va'ekue voi, ha'éva, ha ou vaerã.</verse>
				<verse number="9">Ha umi oikovéva ombotuicha ha omomba'eguasu ha ome'ẽ jave las gracias pe oguapývape pe trónope, pe oikovéva tapia guarãme,</verse>
				<verse number="10">umi veinticuatro karai kuéra oñesũ Tupã Ñandejára renondépe ha omomba'eguasu pe oikovéva tapia guarãme, ha omoĩ icorona kuéra pe trono renondépe, ha he'i:</verse>
				<verse number="11">Ore Jára ha ore Tupã Ñandejára, ndéve añoite ija opavave ne mbotuicha, ne momba'eguasu ha ne mbopu'akapa, nde rejapopa hague rehe opa mba'e, ha ne rembipota rupi oiko ha oñemoingo va'ekue opa oĩva.</verse>
			</chapter>
			<chapter number="5">
				<verse number="1">Ha pe trónope oguapýva po akatúape ahecha peteĩ kuatiañe'ẽ apakuapýicha, oĩva hese ñe'ẽ hyepývo ha okávo ha oñembotýva siete séllope.</verse>
				<verse number="2">Ha ahecha avei peteĩ ángel imbaretéva hatã oporandúva: --¿Mávapepa ija oipe'a pe kuatiañe'ẽ apakuapy ha oipe'a umi iséllo?</verse>
				<verse number="3">Ha avave yvágape terã yvýpe terã yvyguýpe, ndaipóri ikatúva oipe'a pe kuatiañe'ẽ apakuapy terã oma'ẽnte jepe ipype.</verse>
				<verse number="4">Ha che hetaite ajahe'o, ndojejuhúi rehe avave ijáva ichupe oipe'a haguã pe kuatiañe'ẽ apakuapy, terã oma'ẽnte jepe haguã ipype.</verse>
				<verse number="5">Ha umi karai peteĩva he'i chéve: --Anive rejahe'o, péina niko pe Judá tribu pegua León, pe rey David ypykue, ovence va'ekue oipe'a haguã pe kuatiañe'ẽ apakuapy ha umi siete sello kuéra.</verse>
				<verse number="6">Ha ahecha pe trónope ha umi irundy oikovéva ha umi karai kuéra mbytépe, peteĩ Ovecha Ra'y ojejuka va'ekuéicha, oñembo'ýva hína, hatĩ ha hesáva siete, ha umi hesa niko umi siete Tupã Ñandejára espíritus oñemondo va'ekue opárupi yvy ári.</verse>
				<verse number="7">Upe Ovecha Ra'y oñemboja ha ojapyhy pe kuatiañe'ẽ apakuapy pe trónope oguapýva hína po akatúagui.</verse>
				<verse number="8">Ha ojapyhy rire pe kuatiañe'ẽ apakuapy, umi irundy oikovéva ha umi veinticuatro karai kuéra oñesũ pe Ovecha Ra'y renondépe, ha peteĩ teĩ umi karai kuéra oguereko hi'árpa ha oguereko avei copa oroguiguáva henyhẽtéva inciénsogui, ha'éva hína umi Tupã Ñandejára rehegua kuérava oración.</verse>
				<verse number="9">Ha opurahéi joa peteĩ purahéi ipyahúva he'íva: Ndéve ija rejapyhývo pe kuatiañe'ẽ apakuapy ha reipe'a umi iséllo kuéra, rejejuka hague rehe, ha nde ruguýpe ore jogua va'ekue Tupã Ñandejára peguarã, opaichagua tribu, ñe'ẽ, tetã ha tetãygua,</verse>
				<verse number="10">ha rejapo ore hegui rey ha pa'i ore Tupã Ñandejára peguarã, ha roguerekóta autoridad ko yvy ári.</verse>
				<verse number="11">Upéi ama'ẽ, ha ahendu heta ángel kuéra ñe'ẽ. Umi ángel kuéra oĩ pe trono ha umi oikovéva ha umi karai kuéra jerekuévo. Ha oĩ millones ha millones ha'e kuérava,</verse>
				<verse number="12">ha hatã he'i: Pe Ovecha Ra'y ojejuka va'ekuépe ija ohupitývo pe pu'aka ha mba'eta, arandu ha mbarete, terakuãguasu, ñembotuicha ha ñemomba'eguasu.</verse>
				<verse number="13">Ha ahendu avei opa umi mba'e ojejapo va'ekuépe, oĩva yvágape, yvy ári, yvyguýpe, márpe ha opa umi mba'e ipype kuéra oĩva, he'i ramo: Pe trónope oguapývape ha pe Ovecha Ra'ýpe, toñemomba'eguasu, toñemoherakuã, toñembotuicha ha toñembopu'aka, tapia guarã.</verse>
				<verse number="14">Ha umi irundy oikovéva he'i: --¡Ta upéicha! Ha umi veinticuatro karai kuéra oñesũ ha omomba'eguasu Tupã Ñandejárape.</verse>
			</chapter>
			<chapter number="6">
				<verse number="1">Ha ahecha pe Ovecha Ra'y oipe'a ramo umi siete sello tenonderéva, ha ahendu peteĩva umi irundy oikovéva oñe'ẽ ramo ára sunúicha ha he'i: --¡Eju ha ehecha!</verse>
				<verse number="2">Ha ama'ẽvo, ahecha peteĩ kavaju morotĩ, ha pe oguapýva hi'ári oguereko peteĩ arco ipópe, ha oñeme'ẽ ichupe peteĩ corona, ha ovence osẽvo, oporovenceve haguã.</verse>
				<verse number="3">Ha pe Ovecha Ra'y oipe'ávo pe sello mokõiha, ahendu pe mokõiha oikovévape he'i: --¡Eju ha ehecha!</verse>
				<verse number="4">Ha osẽ peteĩ kavaju pytãva, ha pe oguapýva hi'áripe oñeme'ẽ pu'aka oipe'a haguã pe py'aguapy yvy árigui, ha yvypóra kuéra ojojuka haguã, ha oñeme'ẽ ichupe peteĩ espada tuicháva.</verse>
				<verse number="5">Ha pe Ovecha Ra'y oipe'ávo pe sello mbohapyha, ahendu pe mbohapyha oikovévape he'i: --¡Eju ha ehecha! Ha ama'ẽvo, ahecha peteĩ kavaju hu, ha pe oguapýva hi'ári oguereko peteĩ balanza ipópe.</verse>
				<verse number="6">Ha umi irundy oikovéva apytépe ahendu peteĩ ñe'ẽ he'íva: --Un kilo trigo añó mante peteĩ denario rehe, ha tres kilo cebada peteĩ denario rehe, pe aceite ha pe vino katu ani rembyai.</verse>
				<verse number="7">Pe Ovecha Ra'y oipe'ávo pe sello irundyha, ahendu pe irundyha oikovéva he'i: --¡Eju ha ehecha!</verse>
				<verse number="8">Ha ama'ẽvo ahecha peteĩ kavaju sa'yju, ha pe oguapýva hi'ári héra “la Muerte”, ha hapykuéri ou umi omano va'ekue oiha. Ha oñeme'ẽ ichupe ipu'aka haguã pe cuarta parte yvy arigua kuéra rehe, oporojuka haguã guerra rupi, ñembyahýigui, mba'asýgui ha tymba kuéra ka'aguy ñarõ yvy arigua rupi.</verse>
				<verse number="9">Pe Ovecha Ra'y oipe'ávo pe cinco selloha, ahecha pe altarguýpe, umi ojejuka va'ekue ánga kuéra Tupã Ñandejára ñe'ẽ rehe, ha omoherakuã hague rehe pe ñe'ẽ.</verse>
				<verse number="10">Ha umíva hatã he'i: --¿Araka'e pevépa, Ñandejára marangatu, ne añetéva ne ñe'ẽme, nderejuzga ha nerevenga mo'ãi ore ruguy oñeñohẽ va'ekue yvypóra kuéra po rupi?</verse>
				<verse number="11">Ha oñeme'ẽ ichupe kuéra ao morotĩ, ha oje'e ichupe kuéra opytu'u sapy'amivénte haguã gueteri ojejukapa peve umi iñehermano kuéra, Cristo rembijokuái, ojejuka vaerã avei ha'e kuéra ojejuka haguéicha.</verse>
				<verse number="12">Pe Ovecha Ra'y oipe'ávo pe seis selloha, ahecha oiko ramo peteĩ yvy ryrýi guasu. Pe kuarahy hu opytávo ao huicha, ha pe jasy opyta pytã tuguýicha,</verse>
				<verse number="13">ha umi estrella kuéra ho'apa yvágagui yvy ári, okúi háicha umi higo aky hakãgui yvytu hatã oipeju jave.</verse>
				<verse number="14">Pe yvága ojei hendágui ku kuatia oñembyapakua háicha, ha umi cerro ha isla kuéra oĩ haguéicha ojepe'apa hendágui kuéra.</verse>
				<verse number="15">Ha umi yvy arigua rey ha mburuvicha guasu, ha umi rico, ha umi capitán, ha umi ipu'akáva, ha opa umi tembiguái ha tembiguai'ỹva, okañymba umi yvykua rupi ha cerro ita pa'ũ rupi.</verse>
				<verse number="16">Ha he'i umi cerro ha umi itápe: --Pe'a ore ári, ha ore ñomi pe oguapýva pe trónope renondégui, ha pe Ovecha Ra'y pochy ipohyietévagui.</verse>
				<verse number="17">Oguahẽgui pe castigo ára guasuete, ¿ha mávapa ikatúne ogueropu'aka?</verse>
			</chapter>
			<chapter number="7">
				<verse number="1">Ko'ã mba'e rire ahecha irundy ángel oñembo'ýva hína umi irundy yvy arigua esquínape, ojokóva umi irundy yvytu ani haguã oipeju yvy terã mar ári, terã mba'eveichagua yvyra máta rehe.</verse>
				<verse number="2">Ahecha avei ambue ángel oúva kuarahy resẽguio, ha oguerekóva pe Tupã Ñandejára oikovéva sello, ha hatã osapukái umi irundy ángel kuéra oñeme'ẽ va'ekuépe autoridad ojapo vai haguã pe yvy ha mar rehe:</verse>
				<verse number="3">--Ani pejapo vai pe yvy, terã mar, terã yvyra máta kuéra rehe, roseñalapa peve isyvápe umi ore Tupã Ñandejára rembiguái kuérape.</verse>
				<verse number="4">Ha ahendu mbovýpa umi upéicha oñeseñala va'ekue: ciento cuarenta ý cuatro mil opa umi Israelita kuéra tribu reheguávagui.</verse>
				<verse number="5">Oñeseñala doce mil Judá tribu reheguáva, doce mil Rubén tribu reheguáva, doce mil Gad tribu reheguáva,</verse>
				<verse number="6">doce mil Aser tribu reheguáva, doce mil Neftalí tribu reheguáva, doce mil Manasés tribu reheguáva,</verse>
				<verse number="7">doce mil Simeón tribu reheguáva, doce mil Leví tribu reheguáva, doce mil Isacar tribu reheguáva,</verse>
				<verse number="8">doce mil Zabulón tribu reheguáva, doce mil José tribu reheguáva, ha doce mil Benjamín tribu reheguáva.</verse>
				<verse number="9">Ko'ã mba'e rire ama'ẽ, ha ahecha peteĩ atyguasu, avave ikatu'ỹ vaerã oipapa, opa tetã, ha tetãygua, ha tribu, ha ñe'ẽ rehegua, oñembo'ýva hína pe trono ha pe Ovecha Ra'y renondépe, oñemondéva ao morotĩme ha oguerekóva pindo rogue ipópe kuéra.</verse>
				<verse number="10">Ha hatã osapukái, ha he'i: Pe salvación niko ou ñande Tupã Ñandejára gui, oguapýva hína pe trónope, ha pe Ovecha Ra'ýgui.</verse>
				<verse number="11">Ha opa umi ángel kuéra oñembo'y pe trono ha umi karai ha umi irundy oikovéva jerekuévo, ha oñesũ joaite tĩndyhápe pe trono renondépe, ha omomba'eguasu Tupã Ñandejárape,</verse>
				<verse number="12">ha he'i: ¡Amén! Ñemomba'eguasu ha ñembotuicha, arandu ha techakuaa, terakuãguasu, pu'aka ha mbarete, ñande Tupã Ñandejárape tapia guarã. Amén.</verse>
				<verse number="13">Ha umi karai kuéra peteĩva oporandu chéve: --¿Mávapa ko'ã oñemondéva ao morotĩme, ha mamóguipa ou?</verse>
				<verse number="14">Ha che ha'e ichupe: --Karai, nde niko reikuaa. Ha ha'e he'i chéve: --Ko'ãva niko umi ou va'ekue pe jehasa asy guasúgui, ha ojohéi va'ekue ijao kuéra ha omomorotĩ pe Ovecha Ra'y ruguýpe.</verse>
				<verse number="15">Upéva rehe oĩ hikuái pe Tupã Ñandejára trono renondépe, ha oservi ichupe ára ha pyharépe itupaópe, ha pe oguapýva pe trónope, ha'ete voi oñangareko vaerã hese kuéra.</verse>
				<verse number="16">Na iñembyahýi ha nda ijyuheivéima vaerã, ha ndohapyvéima vaerã ichupe kuéra kuarahy ha noñanduvéima vaerã mbyry'ái.</verse>
				<verse number="17">Pe Ovecha Ra'y oĩva pe trono mbytépe oñangareko va'erãgui hese kuéra ovecha rerekuáicha, ha ogueraha va'erãgui ichupe kuéra omboy'u haguã yvu oporomoingovéva rupi, ha Tupã Ñandejára omokãmba vaerã tesay heságui kuéra.</verse>
			</chapter>
			<chapter number="8">
				<verse number="1">Pe Ovecha Ra'y oipe'ávo pe siete selloha pe kuatiañe'ẽ apakuapýgui, oñekirirĩmbaite yvágape media hora rupi.</verse>
				<verse number="2">Upéi ahecha umi siete ángel oñembo'ýva hína Tupã Ñandejára renondépe, ha oñeme'ẽ ichupe kuéra siete trompetas.</verse>
				<verse number="3">Upéi ou otro ángel ha oñembo'y pe altar renondépe, peteĩ incensario oroguigua reheve, ha oñeme'ẽ ichupe heta incienso oikuave'ẽ haguã opa umi Tupã Ñandejára reheguáva ñembo'e reheve, pe altar oroguigua ári oĩva pe trono renondépe.</verse>
				<verse number="4">Ha pe incienso ratatĩngue ojupi pe ángel pógui Tupã Ñandejára rendápe, umi Tupã Ñandejára reheguáva ñembo'e reheve.</verse>
				<verse number="5">Upévo pe ángel omyenyhẽ pe incensario pe altar pegua tata ratágui, ha ohekuavo pe yvy ári, ha oiko arasunu, tyapu, aravera ha yvyryrýi.</verse>
				<verse number="6">Ha umi siete ángel kuéra oguerekóva umi siete trompetas oñembosako'i ombopu haguã.</verse>
				<verse number="7">Pe ángel tenondegua ombopu pe itrompéta, ha ho'a amandáu ha tata ojehe'áva tuguy reheve, ha ojehykuavo pe yvy ári, ha okái pe yvy tercera parte, umi yvyra máta tercera parte reheve ha okaipa pe ñana kapi'ipe reheve.</verse>
				<verse number="8">Pe ángel mokõiha ombopu pe itrompéta, ha ho'a márpe peteĩ mba'e hendypáva, tuicháva cérroicha, ha pe mar tercera pártegui oiko tuguy.</verse>
				<verse number="9">Ha omano pe tercera parte mar pegua ha tercera parte umi barco kuéra oñehundipa.</verse>
				<verse number="10">Pe ángel mbohapyha ombopu pe itrompéta, ha peteĩ estrella tuicháva ho'a yvágagui, hendýva tata rendýicha, ho'a pe tercera parte umi río ha yvu oiha rupi.</verse>
				<verse number="11">Ha pe estrella héra Ajenjo, ha pe ý tercera parte iropa opytávo ajenjo rykuéicha, ha heta gente omano pe ý rokuégui.</verse>
				<verse number="12">Pe ángel irundyha ombopu pe itrompéta, ha pe tercera parte pe kuarahy, pe tercera parte pe jasy ha pe tercera parte umi estrella kuéra oñembyaipa. Upéva rehe pe tercera parte ichugui kuéra iñypytũ opytávo, ha ndohesapevéi pe tercera parte arakue ha pyharekue.</verse>
				<verse number="13">Ha upéi ahecha peteĩ águila ovevéva yvága mbyte rupi, ha ahendu hatã he'i ramo: --¡Ái anga! ¡Ái anga umi yvy arigua, umi mbohapy ángel ombopúvo itrompéta kuéra!</verse>
			</chapter>
			<chapter number="9">
				<verse number="1">Pe ángel cincoha ombopu pe itrompéta, ha ahecha peteĩ estrella ho'a va'ekue yvágagui yvy ári, ha oñeme'ẽ upe estréllape pe yvykua pypuku llave.</verse>
				<verse number="2">Ha oipe'a pe yvykua pypuku rokẽ, ha ojupi pe yvykuágui tatatĩ peteĩ tatakua guasu ratatĩcha, ha pe tatatĩ omoypytũmba pe kuarahy ha pe arapy.</verse>
				<verse number="3">Ha upe tatatĩgui osẽ tukueta yvy ári, ha oñeme'ẽ ichupe kuéra oporojopi haguã umi alacrán yvy ariguáicha.</verse>
				<verse number="4">Ha oje'e ichupe kuéra ojapo vai'ỹ haguã umi ka'avo yvy arigua rehe, terã mba'eveichagua hovyũva terã yvyra máta rehe, umi yvypóra kuéra oguereko'ỹva pe Tupã Ñandejára señal isyva rehe kuéra rehénte ojapo vai haguã.</verse>
				<verse number="5">Upéicharamo jepe ndojehejái ichupe kuéra ojuka umi yvypóra kuérape, ombohasa asýnte haguã cinco meses pukukue, ha pe mba'asy ohejáva ha'ete ku alacrán oporojopi ramoguáicha.</verse>
				<verse number="6">Umiha árape umi yvypóra kuéra omanose vaerã, ha upéicharamo jepe ndaikatúi vaerã omano. Ha omanose asy ramo jepe ndaikatúi vaerã omano.</verse>
				<verse number="7">Ha umi tuku ojogua umi kavaju guerrahápe guarãichavape, ha iñakã rehe kuéra oguereko peteĩ corona oroguigua joguaha, ha hova kuéra katu kuimba'e rováicha.</verse>
				<verse number="8">Hi'áva kuéra kuña akã raguéicha, ha hãi nguéra león rãicha.</verse>
				<verse number="9">Ha hete kuéra rehe oguereko coraza fierroguiguáicha, ha ipepo kuéra hyapu carro eta kavaju rehevegua guerrahápe ohóva ryapúicha.</verse>
				<verse number="10">Pe huguái kuéra ipopia alacrán ruguáicha ojapo vai haguã yvypóra kuéra rehe umi cinco meses pukukue.</verse>
				<verse number="11">Umi tuku kuéra oguereko huvicha pe Aña retã megua ángel hebreo ñe'ẽme hérava Abadón, ha griego ñe'ẽme katu Apolión, he'iséva porombyaihára.</verse>
				<verse number="12">Ohasa pe mba'e vai tenonderãguáva, ha ouvéta gueteri mokõi.</verse>
				<verse number="13">Pe ángel seisha ombopu pe itrompéta, ha ahendu peteĩ ñe'ẽ osẽva pe altar oroguigua ratĩ pa'ũgui, oĩva Tupã Ñandejára renondépe.</verse>
				<verse number="14">Ha pe ñe'ẽ he'i pe seisha ángelpe, pe trompeta oguerekóvape: --Epoi umi irundy ángel kuéra oñeñapytĩvagui pe río guasu Eufrates rembe'ýpe.</verse>
				<verse number="15">Ha ojepoi umi irundy ángel kuéragui, ojuka haguã pe tercera parte umi yvypóra kuérape, oñembosako'i va'ekue voi upe hora, dia, mes ha añó peguarã.</verse>
				<verse number="16">Ahendu umi isoldado kuéra kavaju arigua retakue, ha ohupity doscientos millones.</verse>
				<verse number="17">Ha upéicha ahecha che páype che képe ramoguáicha, umi kavaju ha umi hi'arigua kuéra oguereko ipyti'a kuéra rehe peteĩ coraza pytãva, hovýva ha sa'yjúva. Ha umi kavaju kuéra akã, león akãicha, ha ijuru kuéragui osẽ tata, tatatĩ ha azufre.</verse>
				<verse number="18">Ha pe tercera parte umi yvypóra kuérape ojuka ko'ã mbohapy plaga osẽva umi kavaju jurúgui: pe tata, pe tatatĩ ha pe azufre.</verse>
				<verse number="19">Umi kavaju pu'akakue oĩgui ijurúpe ha huguáipe, huguái kuéra ojogua mbóipe, ha iñakã, ha huguái kuéra rupi oporombyai.</verse>
				<verse number="20">Ha umi yvypóra kuéra hemby va'ekue, umi omano'ỹ va'ekue umi plágagui, noñearrepentíri oheja haguã pe hembiapo kuéra ipo rupi guare, omomba'eguasuve'ỹ haguã umi demóniope, ha umi ta'anga kuérape ojejapóva órogui, plátagui, bróncegui, itágui ha yvyrágui, ikatu'ỹva ohecha, terã ohendu, terã oguata.</verse>
				<verse number="21">Noñearrepentíri avei oporojukave'ỹ haguã, ojeheja haguã ipaje kuéragui, hekovai kuéragui ha imonda kuéragui.</verse>
			</chapter>
			<chapter number="10">
				<verse number="1">Upéi ahecha otro ángel imbaretéva oguejýva yvágagui, arai apytépe ha peteĩ arco iris iñakã ári. Hova omimbi kuarahýicha, ha hetyma tata rendy opu'ãvaicha.</verse>
				<verse number="2">Ha ipópe oguereko peteĩ kuatiañe'ẽ'imí ojepe'áva, ha omoĩ pe ipy akatúa mar ári ha pe ijasu pegua yvy ári.</verse>
				<verse number="3">Ha osapukái hatã, ku león okororõ háicha, ha osapukáivo, siete arasunu oñehendu.</verse>
				<verse number="4">Ha oñe'ẽ rire umi siete arasunu, che amoĩ mo'ã umi mba'e kuatia rehe ha ahendu peteĩ ñe'ẽ yvágagui he'íva chéve: --Aníke reikuaauka pe he'i va'ekue umi siete arasunu ha ani remoĩ kuatia rehe.</verse>
				<verse number="5">Ha pe ángel ahecha va'ekue oñembo'y pe mar ha yvy ári, ohupi ipo akatúa yvága rehe</verse>
				<verse number="6">ha ojura pe tapia guarã oikovéva rehe, upe ojapo va'ekue yvága, yvy, mar ha opa mba'e oĩva ipype kuéra, ha he'i: --Nda hi'are mo'ãvéima,</verse>
				<verse number="7">oguahẽvo pe ára pe ángel sieteha oñepyrũ haguã ombopu pe itrompéta oikopáma vaerã pe Tupã Ñandejára oikuaauka'ỹ va'ekue, pe ha'e he'i haguéicha hembiguái kuérape umi ñemoñe'ẽhárape.</verse>
				<verse number="8">Ha pe ñe'ẽ ahendu va'ekue yvágagui oñe'ẽ jevy chéve ha he'i: --Tereho, ejapyhy pe kuatiañe'ẽ'imí ojepe'áva hína, oguerekóva ipópe pe ángel oñembo'ýva pe mar ha yvy ári.</verse>
				<verse number="9">Ha aha upémaramo pe ángel rendápe ha ajerure ichupe ome'ẽ haguã chéve pe kuatiañe'ẽ'imí, ha ha'e he'i chéve: --Kóina, ha he'u. Nde jurúpe he'ẽta eíraicha, ha nde py'ápe katu iróta.</verse>
				<verse number="10">Ha ajapyhy pe kuatiañe'ẽ'imí pe ángel pógui, ha ha'u; ha che jurúpe he'ẽ eíraicha, ha amokõ rire katu, iro che py'ápe.</verse>
				<verse number="11">Upéi he'i hikuái chéve: --Reñemoñe'ẽ jevy vaerã Tupã Ñandejára rérape heta yvy arigua kuéra rehe guarã, tetã nguéra, umi oñe'ẽva opaichagua ñe'ẽme ha mburuvicha guasu kuéra rehe guarã.</verse>
			</chapter>
			<chapter number="11">
				<verse number="1">Ha oñeme'ẽ chéve peteĩ takuára una vara joguaha, ha oje'e chéve: --Epu'ã ha eha'ã pe Tupã Ñandejára tupao ha pe altar, ha eipapa mboýpa umi upépe oadoráva.</verse>
				<verse number="2">Pe korapy oĩva pe tupao rokárape katu ani reha'ã, oñeme'ẽgui umi Israelita'ỹvape, umíva opyrũta pe ciudad marangatu rehe cuarenta ý dos meses pukukue.</verse>
				<verse number="3">Ha che amondóta mokõi che testigo oñe'ẽ haguã che rérape mil doscientos sesenta días pukukue, ha oñemondehuta.</verse>
				<verse number="4">Ko'ã mokõi testigo niko ha'e umi mokõi olivo ha umi mokõi candelero oĩva ko yvy Jaraetéva renondépe.</verse>
				<verse number="5">Oime ramo ojapo vaiséva hese kuéra, ha'e kuéra oguenohẽta tata ijurúgui ohapypa vaerã umi hayhu'ỹha kuérape, ha upéicha omano vaerã oimeraẽva ojapo vaiséva hese kuéra.</verse>
				<verse number="6">Ko'ã testigo ikatu omboty pe yvága ani haguã oky ha'e kuéra oñemoñe'ẽ aja pukukue Tupã Ñandejára rérape, ha ikatu avei ojapo pe ýgui tuguy, ha ombohasa asykuaa yvypóra kuérape opaichagua plaga rupi pe ha'e kuéra oipota háicha.</verse>
				<verse number="7">Ha oñemoñe'ẽmbáma ramo katu pe monstruo ojupíva pe yvykua pypukúgui oñorairõta hendive kuéra, ha ipu'akáta hese kuéra ha ojukáta ichupe kuéra.</verse>
				<verse number="8">Hetekue kuéra opyta vaerã ojepyso pe ciudad tuichaitéva plázape, pe ciudad Ñandejára oñemosaingo haguépe kurusu rehe, upe oñembohéravanteva Sodoma ha Egipto.</verse>
				<verse number="9">Ha oime yvypóra kuéra, tribu, ñe'ẽ ha tetãygua kuérava, ohecha vaerã hetekue kuéra tres días ý medio pukukue ha ndohejái vaerã oñeñotỹ.</verse>
				<verse number="10">Ha umi yvypóra kuéra ipy'arory ha ovy'a joa vaerã hese kuéra omano hague rehe, hetaite ombopy'a tarova hague rehe ichupe kuéra umi ñemoñe'ẽhára mokõi ha oguerahauka vaerã ojupe kuéra regalo.</verse>
				<verse number="11">Umi tres días ý medio rire katu Tupã Ñandejára espíritu rupi oikove jevy ha opu'ã oñembo'y, ha umi ohecha va'ekue ichupe kuéra okyhyjepa.</verse>
				<verse number="12">Upéi umi mokõi testigo ohendu peteĩ oñe'ẽ hatãva yvága guive, he'íva ichupe kuéra: --Pejupi ko'ápe. Ha ojupi hikuái yvágape peteĩ arai apytépe, ha umi hayhu'ỹha kuéra ohecha ichupe kuéra.</verse>
				<verse number="13">Ha upe jave oiko peteĩ yvyryrýi guasu, ha la décima parte pe ciudad ho'apa, ha pe yvyryrýi ojuka siete mílpe. Umi ambue kuéra katu okyhyjepa opytávo, ha omomba'eguasu Tupã Ñandejára yvága peguápe.</verse>
				<verse number="14">Ohasa pe mba'e vai mokõiha; upéicharamo jepe voi oguahẽta pe mbohapyha.</verse>
				<verse number="15">Pe ángel sieteha ombopu pe itrompéta, ha oñehendu hatã oñe'ẽ joáva yvágape ha he'íva: Reino kuéra yvy arigua Tupã Ñandejára ha Icristo mba'epáma, ha ha'e mburuvicha guasu vaerã tapia guarã.</verse>
				<verse number="16">Ha umi veinticuatro karai kuéra oguapy va'ekue hína itrono kuérape Tupã Ñandejára renondépe, oñesũ tĩndyhápe ha omomba'eguasu Tupã Ñandejárape,</verse>
				<verse number="17">ha he'i: Rome'ẽ ndéve las gracias, ore Jára, Tupã Ñandejára nde pu'akapáva, nde ha'éva, ha'e va'ekue voi ha reju va'erãva, remoĩ hague rehe nde poguýpe opaite mba'e ha reñepyrũma remanda.</verse>
				<verse number="18">Umi tetã nguéra ipochypa, upéicharamo jepe, oguahẽ pe nde reporocastiga haguã ára, ha rejuzga haguã avei umi omano va'ekuépe ha rembyekovia haguã umi ne rembiguái kuérape, oñemoñe'ẽva nde rérape, umi imarangatúvape ha umi omomba'évape nde réra, ta ha'e tuicháva terã michĩva, ha rehundipa haguã umi ombyaívape pe yvy.</verse>
				<verse number="19">Ha ojepe'a pe Tupã Ñandejára tupao yvága pegua rokẽ, ha ojehecha pe tupaópe pe árca pacto rehegua. Ha oiko aravera, tyapu, arasunu, yvyryrýi ha ho'a amandáu guasueta.</verse>
			</chapter>
			<chapter number="12">
				<verse number="1">Ha ojehecha pe ára rehe peteĩ señal tuicháva: peteĩ kuña oñemondéva kuarahýpe ha jasy oĩ ipyguýpe ha peteĩ corona oguerekóva doce estrellas iñakã rehe.</verse>
				<verse number="2">Ha pe kuña hyeguasu ha osapukái hasyetégui imemby haguãicha.</verse>
				<verse number="3">Ha ojehecha sapy'a pe ára rehe otra señal: peteĩ tejujagua guasu pytã, siete iñakãva ha diez hatĩva, ha peteĩ corona peteĩ teĩ iñakã rehe.</verse>
				<verse number="4">Huguáipe ombotyryry la tercera parte umi estrella kuéra yvága pegua ha oity yvy ári. Ha pe tejujagua oho oñembo'y pe kuña imemby pótava renondépe, imemby vove ho'u haguã ichugui pe imemby.</verse>
				<verse number="5">Ha pe kuña imemby mitã kuimba'e, ha pe imemby omanda vaerã opa tetã nguéra rehe popohýi reheve. Ha upéi ojepe'a ichugui pe imemby oñeme'ẽ haguã Tupã Ñandejárape ha ojehupi itrónope.</verse>
				<verse number="6">Pe kuña katu ojehui desiértope, Tupã Ñandejára ombosako'i haguépe ichupe hendaguã, upépe omongaru haguã mil doscientos sesenta días pukukue.</verse>
				<verse number="7">Upéi oiko peteĩ ñorairõ guasu pe yvágape, pe arcángel Miguel, ha hi'ángel kuéra, oñorairõ pe tejujagua ndive. Ha pe tejujagua ha hi'ángel kuéra oñorairõ,</verse>
				<verse number="8">ha ndaikatúi ipu'aka; ha ndaiporivéima hendaguã kuéra yvágape.</verse>
				<verse number="9">Ha oñemosẽ yvágagui pe tejujagua guasu, upe mbói ymaiteguare hérava Aña ha Satanás, pe ombotavýva opa yvypóra kuérape. Ha'e ha hi'ángel kuéra oñemombo yvy ári.</verse>
				<verse number="10">Upéi ahendu peteĩ ñe'ẽ hatãva pe yvágape, he'íva: --Oguahẽma pe ñane Tupã Ñandejára salvación, pe ipu'aka, pe iréino, ha pe Icristo autoridad, oñemosẽma rehe yvágagui pe omoĩ vaími va'ekue ñane hermano kuérape, pe omoĩ vaími va'ekue ichupe kuéra ára ha pyharépe Tupã Ñandejára renondépe.</verse>
				<verse number="11">Ha ha'e kuéra ipu'aka va'ekue hese pe Ovecha Ra'y ruguy rupi ha pe ñe'ẽ hese omoherakuã va'ekue rupi, ha na hakate'ỹi va'ekue hekove kuéra rehe, tekotevẽta ramo jepe omano.</verse>
				<verse number="12">Pevy'áke, aipóramo, yvága kuéra ha peẽ ipypegua kuéra. ¡Ái anga umi yvy arigua ha mar pegua kuéra! Aña oguejy rehe peẽme pochyete reheve, oikuaágui hi'ára mbykymaha.</verse>
				<verse number="13">Ha pe tejujagua ohecháma ramo oñemombo hague yvy ári, opersegui pe kuña imemby mitã kuimba'e va'ekuépe.</verse>
				<verse number="14">Ha oñeme'ẽ pe kuñáme mokõi águila pepo tuicháva, ikatu haguã oveve pe hendaguãme desiértope, mombyry pe mbóigui, upe oñemongaru haguãme tres años ý medio pukukue.</verse>
				<verse number="15">Pe mbói opoi ijurúgui ý, peteĩ ríoicha tuicháva, oguerosyry haguã pe kuñáme,</verse>
				<verse number="16">pe yvy katu oipytyvõ pe kuñáme, oipe'a ijuru ha omokõ pe río, pe tejujagua opoi va'ekue ijurúgui.</verse>
				<verse number="17">Upéva rehe, pe tejujagua ipochyetevéntema pe kuña rehe, ha oho oñorairõ umi iñemoñare kuéra opyta va'ekue ndive, umi iñe'ẽrendúva ndive Tupã Ñandejára rembiapoukapýpe ha ojeroviáva Jesucristo rehe.</verse>
			</chapter>
			<chapter number="13">
				<verse number="1">Ha añembo'y pe mar rembe'ýpe, ha ahecha ojupi pe márgui peteĩ monstruo siete iñakãva ha diez hatĩva. Ha peteĩ teĩ hatĩ rehe oguereko corona, ha iñakã nguéra rehe oguereko peteĩ téra oñe'ẽ vaíva Tupã Ñandejára rehe.</verse>
				<verse number="2">Ha pe monstruo ahecha va'ekue ojogua jaguaretépe, ha ipy oso pýicha, ha ijuru katu león jurúicha. Ha pe tejujagua ome'ẽ ichupe ipu'akakue ha itrono, ha omanda guasu haguã.</verse>
				<verse number="3">Pe monstruo akã peteĩva oguereko peteĩ herida guasu omano haguãicha, opáichavo, okuera. Ha yvypóra kuéra oñemondyipa ha oho pe monstruo rapykuéri,</verse>
				<verse number="4">ha oadora hikuái pe tejujaguápe, ome'ẽgui ijautoridad pe mónstruope, ha oadora avei pe mónstruope ha he'i: --¿Mávapa oiméne ko monstruoichagua, ha mávapa ikatúne oñemoĩ hese?</verse>
				<verse number="5">Ojeheja avei pe mónstruope he'i mba'e vai ha mba'e tie'ỹ Tupã Ñandejára rehe ha ojeheja oguereko autoridad cuarenta ý dos meses pukukue.</verse>
				<verse number="6">Ha ojapo upéicha, oñe'ẽ vai Tupã Ñandejára rehe ha oja'o héra, oja'o pe henda marangatu ha umi oĩvape yvágape.</verse>
				<verse number="7">Ojeheja avei ichupe oñorairõ umi Tupã Ñandejára reheguáva ndive, ha ipu'aka hese kuéra, ha oñeme'ẽ ichupe autoridad opa tribu, ha tetãygua, ha ñe'ẽ ha tetã nguéra ári.</verse>
				<verse number="8">Upe mónstruope oadora yvypóra kuéra oĩ haguéicha, héra kuéra oĩ'ỹva pe kuatiañe'ẽ tekovete reheguápe ko mundo oiko ñepyrũ ramo guare guive, pe Ovecha Ra'y omano va'ekue oguerekóva.</verse>
				<verse number="9">Oime ramo ijapysáva, tohendu.</verse>
				<verse number="10">Pe oporogueraháva preso ho'a vaerã avei preso; ha pe oporojukáva espádape, espádape avei ojejuka vaerã. Upéva rehe, umi Tupã Ñandejára mba'éva tekotevẽ paciencia ha ojerovia mbarete.</verse>
				<verse number="11">Upéi katu ahecha otro monstruo, ojupíva yvýgui, hatĩ jováiva ovecha ra'y ratĩcha, ha oñe'ẽ tejujaguáicha.</verse>
				<verse number="12">Ha oiporupaite pe monstruo tenondere autoridad henondépe, ha pe yvy ha umi yvypóra kuérape oadorauka pe monstruo tenonderépe, upe oñekytĩ va'ekuépe omano haguãicha ha okuera va'ekue.</verse>
				<verse number="13">Ojapo avei techaukapyrã tuicháva, tata jepe oity yvágagui yvy ári opavave renondépe.</verse>
				<verse number="14">Ha umi techaukapyrã rupi ojapóva pe monstruo tenondere renondépe, ombotavy umi yvypóra kuérape ha he'i ichupe kuéra ojapo haguã pe monstruo ra'anga, upe oñekytĩ va'ekue espádape, ha upéicharamo jepe nomanói.</verse>
				<verse number="15">Ha pe monstruo mokõihávape oñembopu'aka omoingove haguã pe monstruo tenonderegua ra'anga, ikatu haguã upe ta'anga oñe'ẽ ha ojukaukapa opa umi omomba'eguasu'ỹvape ichupe.</verse>
				<verse number="16">Ha omoĩuka opavave rehe, michĩva ha tuicháva, mba'eta rerekoha ha mboriahu, tembiguái ha tembiguai'ỹva rehe, peteĩ marca ipo akatúa terã isyva rehe,</verse>
				<verse number="17">ikatu'ỹ haguã avave ojogua terã ovende mba'eve, oguereko'ỹ ramo pe marca, taha'e pe monstruo réra terã pe número héra rehegua.</verse>
				<verse number="18">Ko'ãvape oĩ vaerã arandu, pe ohechakuaa kuaáva toipapa pe monstruo rehegua número, kuimba'e rehegua númerogui, ha upe número niko seiscientos sesenta ý seis.</verse>
			</chapter>
			<chapter number="14">
				<verse number="1">Upéi ama'ẽ, ha ahecha pe Ovecha Ra'y oñembo'y hína pe Sión cerro ári, ha hendive oĩ ciento cuarenta ý cuatro mil oguerekóva isyva rehe kuéra pe Ovecha Ra'y ha pe Itúva réra.</verse>
				<verse number="2">Upéi katu ahendu peteĩ tyapu yvágagui ha'etéva ku ý guasu ryapu, ha peteĩ arasunu guasúicha, ha ha'etéva avei árpapu eta ryapu.</verse>
				<verse number="3">Ha opurahéi joa peteĩ purahéi pyahu pe trono renondépe ha umi irundy oikovéva ha umi karai kuéra renondépe. Ha avave ndaikatúi oikuaa upe purahéi, umi ciento cuarenta ý cuatro mil ojesalva va'ekue yvypóra kuéra apytégui añoite mante.</verse>
				<verse number="4">Ko'ãva ha'e umi oiko'ỹ va'ekue kuña ndive, omenda'ỹ va'ekue, omoirũva pe Ovecha Ra'ýpe mamo ohohápe. Ko'ãva ojesalva va'ekue yvypóra kuéra apytégui ofrenda tenonderãgua ramo Tupã Ñandejára peguarã ha pe Ovecha Ra'y peguarã.</verse>
				<verse number="5">Ndojejuhúi va'ekue mba'eveichagua japu ijurúpe kuéra, imarã'ỹva Tupã Ñandejára trono renondépe.</verse>
				<verse number="6">Ha ahecha otro ángel ovevéva pe yvága mbyte rehe, oguerekóva pe evangelio salvación rehegua tapia guarãva omoherakuã haguã yvypóra kuérape, opa tetã nguéra tribu, ñe'ẽ ha tetãyguápe.</verse>
				<verse number="7">Ha hatã he'i: --Pekyhyjéke Tupã Ñandejára gui ha pemomba'eguasúke ichupe, oguahẽmagui pe oporojuzga haguã ára; ha pemomba'eguasu pe ojapo va'ekuépe yvága ha yvy, pe mar ha umi yvu kuéra.</verse>
				<verse number="8">Ha upéi otro ángel he'i: --Ho'áma, ho'áma, Babilonia, pe ciudad tuichaitéva, omonga'u va'ekue opa umi tetã nguérape pe vino heko vaikue reheguápe.</verse>
				<verse number="9">Ha peteĩ ángel mbohapyha, hatã he'i: --Oime ramo omomba'eguasúva pe monstruo ha ha'angápe, ha ohejáva oñemoĩ pe imárca isyva terã ipo rehe,</verse>
				<verse number="10">ho'u vaerã avei pe vino ojehe'a'ỹva Tupã Ñandejára pochy ipohyietéva rehegua, oñemoĩ va'ekue pe ipochy ryrúpe; ha oñeatormenta vaerã tata ha azúfrepe ángel kuéra marangatu ha pe Ovecha Ra'y renondépe.</verse>
				<verse number="11">Ha pe itormento ratatĩngue ojupi vaerã tapia guarã, ha ndopytu'u va'erãi ára ha pyharépe umi omomba'eguasúva pe mónstruope ha pe ha'angápe, terã umi oguerekóva ojehe pe héra marca.</verse>
				<verse number="12">Upéva rehe, umi Tupã Ñandejára reheguáva, iñe'ẽrendúva hembiapoukapy kuérape ha Jesús rehe ojeroviáva, ipaciencia vaerã.</verse>
				<verse number="13">Ha ahendu peteĩ ñe'ẽ yvágagui he'íva: --Emoĩ kuatia rehe: “Ovy'a vaerã umi ko'águi rire omanóva, Ñandejára Jesucristo rehe ojeroviáva.” He'ẽ, upéicha he'i pe Espíritu Santo, opytu'u vaerã hembiapo kuéragui, ha hembiapo kuerakue omoirũ vaerã ichupe kuéra.</verse>
				<verse number="14">Ha ama'ẽ, ha ahecha peteĩ arai morotĩ, ha peteĩ oguapýva pe arai ári ojoguáva kuimba'e ra'ýpe, ha oguereko iñakã rehe peteĩ corona oroguiguáva ha ipópe katu peteĩ kyse ty'ãi haimbéva.</verse>
				<verse number="15">Ha osẽ pe tupaógui otro ángel, hatã osapukáiva pe oguapývape pe arai ári: --Eity pe nde kyse ty'ãi, ha eikytĩ pe kóga, oguahẽma pe oñekytĩ haguã ára ha hi'ajupáma pe kóga.</verse>
				<verse number="16">Ha pe oguapy va'ekue hína pe arai ári, oity pe ikyse ty'ãi ha oikytĩ pe kóga yvy arigua.</verse>
				<verse number="17">Ha ambue ángel osẽ pe tupao yvága peguágui, oguerekóva avei peteĩ kyse ty'ãi haimbéva.</verse>
				<verse number="18">Ha ambue ángel osẽ pe altárgui ipu'akáva tata rehe, ha hatã ohenói pe oguerekóvape pe kyse ty'ãi haimbéva, ha he'i: --Eity pe nde kyse ty'ãi haimbéva, ha eikytĩ pe parral apesã yvy arigua, hi'ajupámagui.</verse>
				<verse number="19">Ha pe ángel oity pe ikyse ty'ãi yvy ári ha oikytĩ pe parral'a yvy arigua, ha oity pe mba'yru guasúpe ojehykue'o haguã, upéva niko hína pe Tupã Ñandejára pochy ipohyietéva.</verse>
				<verse number="20">Ha pe parral'a ojehykue'o pe ciudad rokárape, ha pe mba'yrúgui osẽ tuguy ohupitýva umi kavaju freno yvatekue peve, trescientos kilómetros ijerekuévo.</verse>
			</chapter>
			<chapter number="15">
				<verse number="1">Ha ahecha yvágape ambue techapyrã tuicháva ha jahecharamo va'erãva: siete ángel kuéra umi siete plaga ipaha peguáva reheve, ha heseve kuéra oguahẽ ipahápe pe Tupã Ñandejára pochykue.</verse>
				<verse number="2">Ahecha avei peteĩ mar vidrioguigua joguaha ojehe'áva tata reheve, ha umi ipu'aka va'ekue pe monstruo ha pe ha'anga rehe ha pe héra número rehe, oñembo'y hikuái upe mar vidrioguigua ári, arpa Tupã Ñandejára ome'ẽ va'ekue ichupe kuéra reheve.</verse>
				<verse number="3">Ha opurahéi hikuái pe Moisés Tupã Ñandejára rembiguái purahéi, ha pe Ovecha Ra'y purahéi, he'íva: Tuicha ha iporãite niko opa umi ne rembiapokue, Tupã Ñandejára nde pu'akapáva; hekópe ha añetete niko nde rape kuéra, nde tetã nguéra Ruvicha guasuvete.</verse>
				<verse number="4">¿Mávapa ndokyhyjéi chéne nde hegui Ñandejára? ¿mávapa na ne momba'eguasúi chéne? Nde añoite niko ne marangatu, ha ou vaerã opa tetã nguéra ha ne momba'eguasu vaerã, ojehecha hague rehe ne rembiapo kuéra hekopeteha.</verse>
				<verse number="5">Ko'ã mba'e rire ama'ẽ, ha ahecha ojepe'a yvágape pe tabernáculo pegua santuario.</verse>
				<verse number="6">Ha pe santuáriogui osẽ umi siete ángel kuéra oñemondéva lino potĩ asy omimbipávape, ha ipyti'a jerekuévo cinta oroguigua ha ogueraha umi siete plaga kuéra.</verse>
				<verse number="7">Ha peteĩva umi irundy oikovéva ome'ẽ peteĩ teĩ umi siete ángel kuérape copa oroguigua, henyhẽtéva Tupã Ñandejárape oikovéva tapia guarã pochykuégui.</verse>
				<verse number="8">Ha pe santuario henyhẽmba pe Tupã Ñandejára mba'eguasuete ha ipu'akaitéva ratatĩgui, ha avave ndaikatúi oike upépe opa peve umi siete plaga ogueraháva umi siete ángel kuéra.</verse>
			</chapter>
			<chapter number="16">
				<verse number="1">Ha ahendu peteĩ ñe'ẽ hatãva osẽva pe santuáriogui, he'íva umi siete ángel kuérape: --Tapeho peñohẽ yvy ári umi siete copa Tupã Ñandejára pochy ipohyietéva ryru.</verse>
				<verse number="2">Ha pe ángel tenondegua oho ha oñohẽ yvy ári pe icópa pegua, ha opa umi oguerekóva pe monstruo marca ha omomba'eguasúva pe ha'anga rehe, osẽ peteĩ llaga ivai ha hasýva.</verse>
				<verse number="3">Ha pe ángel mokõiha oñohẽ márpe pe icópa pegua he pe márgui oiko tuguy ku te'õngue ruguykuéicha, ha omanomba opa umi oikovéva pe márpe.</verse>
				<verse number="4">Pe ángel mbohapyha oñohẽ pe icópa pegua umi río ha yvu kuéra ári ha oiko ichugui kuéra tuguy.</verse>
				<verse number="5">Ha ahendu pe ángel umi ý rerekua he'i ramo: --Nde niko, Tupã Ñandejára imarangatúva, ha'éva, ha ha'e va'ekue voi, rejapo porã reporojuzga hague rehe hekopete ko'ã mba'e rehe,</verse>
				<verse number="6">ha'e kuéra oñohẽ hague rehe umi ne ñemoñe'ẽhára ha umi nde reheguáva ruguy ha ko'ãga nde re'uka ichupe kuéra tuguy, ha upéicha rembyekovia hekopete ichupe kuéra.</verse>
				<verse number="7">Ahendu avei pe altar guive he'íva: --Upéicha niko, nde Tupã Ñandejára ipu'akapáva reporojuzga niko añete ha hekopete.</verse>
				<verse number="8">Pe ángel irundyha oñohẽ pe icópa pegua kuarahy ári, ha oheja pe kuarahy rata ohapy umi yvypóra kuérape.</verse>
				<verse number="9">Ha okái asyete hikuái, opáichavo, noñearrepentíri ha nomomba'eguasúi Tupã Ñandejárape, pe ipu'akáva ko'ã plaga rehe, oja'o uvei héra.</verse>
				<verse number="10">Pe ángel cincoha oñohẽ pe icópa pegua pe monstruo trono ári, ha pe iréino opyta pytũnguýpe. Ha hasýgui ichupe kuéra umi hesegua kuéra oisu'u ikũ,</verse>
				<verse number="11">ha upéicharamo jepe noñearrepentíri hembiapo vai kuéragui, oja'o uvei Tupã Ñandejára yvága peguápe imba'asy ha illaga kuéra hasýgui ichupe kuéra.</verse>
				<verse number="12">Ha pe ángel seisha oñohẽ pe icópa pegua pe río guasu Eufrates ári, ha hypa pe río oiko haguã ichugui umi mburuvicha oúva kuarahy resẽgui raperã.</verse>
				<verse number="13">Ha ahecha osẽ pe tejujagua jurúgui, ha pe monstruo jurúgui he pe ñemoñe'ẽhára japu jurúgui mbohapy espíritu vai ojoguáva ju'ípe.</verse>
				<verse number="14">Ha umíva niko mba'epochy espíritu ojapóva techapyrã imilágrova, ha osẽ ombyaty haguã opa umi yvy arigua mburuvicha kuérape oñorairõ haguãme Tupã Ñandejára ipu'akapáva ára guasúpe.</verse>
				<verse number="15">“Upeha árape che aju vaerã monda háicha. Ovy'a vaerã upe che ra'arõva ha oñangarekóva ijao rehe, ani haguã ojejuhu opívo ha ojehecha pe oguerotĩva.”</verse>
				<verse number="16">Ha ombyatypa hikuái umi mburuvicha kuérape pe tenda hebreo ñe'ẽme héravape Armagedón.</verse>
				<verse number="17">Ha pe ángel sieteha oñohẽ pe icópa pegua yvytu rehe, ha osẽ pe trono santuario peguágui peteĩ ñe'ẽ hatãva he'íva: --Oikopáma.</verse>
				<verse number="18">Ha oiko aravera, tyapu, ha arasunu, ha oiko peteĩ yvyryrýi guasu araka'eve oiko'ỹ va'ekue yvypóra kuéra oĩ guive yvy ári.</verse>
				<verse number="19">Ha pe ciudad tuichaitéva oñemboja'o mbohapy hendápe, ha umi ciudad kuéra yvy arigua ho'apa, ha Tupã Ñandejára imandu'a pe ciudad tuichaitéva, Babilonia rehe, ho'uka haguã ichupe pe vino Tupã Ñandejára pochy ipohyietéva rehegua.</verse>
				<verse number="20">Ha opa umi isla ha cerro kuéra ndojejuhuvéi.</verse>
				<verse number="21">Ha ho'a yvágagui yvypóra kuéra ári amandáu tuicháva, ipohýiva cuarenta kilo rupi, ha ha'e kuéra oja'o Tupã Ñandejárape pe castigo amandáu rehegua rehe, tuicha etereígui upe plaga.</verse>
			</chapter>
			<chapter number="17">
				<verse number="1">Ou upéramo peteĩva umi siete ángel kuéra oguerekóva umi siete copa ha he'i chéve: --Eju, tahechauka ndéve pe kuña rekovai oguapýva mar kuéra ári peguarã condenación.</verse>
				<verse number="2">Umi mburuvicha kuéra yvy arigua ojehe'a va'ekue hendive heko ky'ápe ha yvypóra kuéra oka'upa va'ekue pe heko ky'a rehegua vínope.</verse>
				<verse number="3">Upéi katu pe ángel che reraha peteĩ desiértope ha pe Espíritu Santo ohechauka chéve peteĩ kuña oguapýva peteĩ monstruo pytãva ári, oguerekóva ojehe heta téra tie'ỹ Tupã Ñandejára rehe oje'éva, ha siete iñakã ha diez hatĩ.</verse>
				<verse number="4">Ha pe kuña oñemonde ao pytãu ha pytãvape, ha ojegua óro, ita hepýva ha pérlape. Ha oguereko ipópe peteĩ copa oroguigua henyhẽva mba'e ky'a ha heko ky'akuégui,</verse>
				<verse number="5">ha oguereko isyva rehe peteĩ téra ojekuaa'ỹva mba'épa he'ise: “Babilonia, pe tuichaitéva, kuña rekovai kuéra ha opa mba'e ky'a yvy arigua sy.”</verse>
				<verse number="6">Ha ahecha pe kuña oka'u umi Tupã Ñandejára rehegua kuéra ha umi ojejuka va'ekue omoherakuã hague rehe Jesús réra ruguýpe. Ha ahechávo upéva, che py'andyiete apytávo.</verse>
				<verse number="7">Ha pe ángel he'i chéve: --¿Mba'érehe piko rehecharamo? Amombe'úta ndéve pe kuña rehegua ha pe monstruo siete iñakãva ha diez hatĩva ichupe ogueraháva rehegua ñemimby.</verse>
				<verse number="8">Pe monstruo rehecha va'ekue niko peteĩ oikove va'ekue yma, ha opáichavo ndoikovevéima, ha upéicharamo jepe ojupíta pe yvykua pypukúgui oho mboyve pe oñehundi haguãme. Ha umi yvy arigua kuéra oguereko'ỹva héra pe tekovete rehegua kuatia ñe'ẽme ko mundo oiko ñepyrũ guive tuicha oñemondýi vaerã ohechávo pe monstruo yma oikove va'ekue ndoikoveveimaha, opáichavo, ou jevy vaerã.</verse>
				<verse number="9">Kóva ikatu oikuaa umi iñarandúva: umi siete akã niko siete cerro, pe kuña oguapyha,</verse>
				<verse number="10">ha upéicha avei umi akã nguéra siete mburuvicha kuéra. Cinco ha'e kuérava okúima, ha peteĩ katu oĩ gueteri, ha pe ambue ne'ĩra gueteri ou. Ha ou ha'ára pe ha'e kuérava ipaha pegua, nda hi'are mo'ãi.</verse>
				<verse number="11">Pe monstruo yma oikove va'ekue ha ko'ãga ndoikovevéimava, upéva ha'e pe mburuvicha ochoha, ha'e ramo jepe peteĩ umi siete rehegua, ha upéi katu oñehundíta.</verse>
				<verse number="12">Umi diez tatĩ rehecha va'ekue niko diez mburuvicha ne'ĩrava gueteri omanda, opáichavo, omandáta una hora pe monstruo ndive.</verse>
				<verse number="13">Ko'ã diez mburuvicha oĩ peteĩ ñe'ẽme, ha ome'ẽta ipu'aka ha ijautoridad pe mónstruope.</verse>
				<verse number="14">Oñorairõ vaerã pe Ovecha Ra'y ndive, ha pe Ovecha Ra'y ipu'aka vaerã hese kuéra, ha'e ha'égui karai kuéra Jára ha mburuvicha kuéra Ruvicha, ha umi oĩvape hendive Tupã Ñandejára ohenói ha oiporavo va'ekue, ha jeroviaha ha'e kuéra.</verse>
				<verse number="15">Pe ángel he'i avei chéve: --Umi mar kuéra rehecha va'ekue, pe kuña reko vai oguapyha, umíva ha'e hína tetãygua kuéra, genteta, ñe'ẽ ha tetã nguéra.</verse>
				<verse number="16">Ha umi diez tatĩ rehecha va'ekue pe monstruo rehe, nda ija'evéi vaerã pe kuña rekovai rehe ha oheja vaerã ichupe ha'eño ha opívo, okaru vaerã pe kuña ro'o rehe ha ohapy vaerã ichupe tatápe.</verse>
				<verse number="17">Tupã Ñandejára omoĩgui ipy'apýpe kuéra ojapo haguã pe ha'e oipotáva, oñemoĩvo ha'e kuéra peteĩ ñe'ẽme ome'ẽ haguã iréino pe mónstruope oikopa peve pe Tupã Ñandejára he'i va'ekue.</verse>
				<verse number="18">Pe kuña rehecha va'ekue niko pe ciudad tuichaitéva oguerekóva ipoguýpe umi mburuvicha kuéra yvy ariguápe.</verse>
			</chapter>
			<chapter number="18">
				<verse number="1">Ko'ã mba'e rire, ahecha oguejy yvágagui otro ángel tuicha autoridad reheve, ha ohesapepa pe yvy imimbikuépe.</verse>
				<verse number="2">Ha hatã osapukái ha he'i: --Ho'áma, ho'áma Babilonia, pe ciudad tuichaitéva, ha oiko ichugui mba'epochy róga, ha opaichagua espíritu vai renda ha guyra ky'a ha ojepota'ỹ vaerã raity.</verse>
				<verse number="3">Opa tetã nguéra oka'upa hague rehe pe hembipota ky'a rehegua vínope, ha mburuvicha kuéra yvy arigua oñemongy'a hague rehe hendive, ha comerciante kuéra yvy arigua oñemboricopa hague rehe pe ha'e omombopa rei va'ekue rehe.</verse>
				<verse number="4">Ha ahendu ambue ñe'ẽ yvágagui he'íva: --Pesẽ ichugui peẽ che reheguáva, ani haguã pejehe'a ipecádo kuéra rehe, ha pende rupity pe iplága;</verse>
				<verse number="5">ipecádo kuéra heta etereígui oguahẽ yvága peve, ha Tupã Ñandejára imandu'a hembiapo vai kuéra rehe.</verse>
				<verse number="6">Pejapo hese upe ha'e ojapo haguéicha ambue kuéra rehe ha pembyekovia jo'a ichupe pe ojapo va'ekue rehe. Pembojehe'a ichupe imboy'upyrã mokõi jevy imbaretevéva pe ha'e ombojehe'a va'ekuégui ambue kuéra peguarã.</verse>
				<verse number="7">Peipy'apy ha pembohasa asy pe ha'e oñemomba'eguasu hagueichaite ha omombopa rei haguéicha, he'ígui ipy'apýpe: “Ápe aguapy aína reina ramo, che ndaha'éi viuda, ha ndaipóri vaerã chéve guarã jahe'o.”</verse>
				<verse number="8">Ha upéva rehe voi, peteĩ árape oupa vaerã iplága kuéra: mano, tasẽ ha ñembyahýi, ha ojehapy vaerã tatápe, ipu'aka rehe pe Tupã Ñandejára ojuzga va'ekue ichupe.</verse>
				<verse number="9">Ha umi mburuvicha kuéra yvy arigua oñemongy'a ha ohundipa rei va'ekue, hasẽ ha ojahe'o soro vaerã hese ohechávo pe ikaigue ratatĩ.</verse>
				<verse number="10">Ha oñemomombyry vaerã ichugui okyhyjégui pe castigo hi'ári oúvagui, ha he'i joa vaerã hikuái: --¡Ái! ¡Ái anga pe ciudad guasu Babilonia, pe ciudad ipu'akaitéva! Peteĩ sapy'aitépe oguahẽ ndéve pe castigo.</verse>
				<verse number="11">Ha hasẽ ha ojahe'o vaerã avei hese umi comerciante kuéra yvy arigua, ndaiporivéiguima ojogua vaerã umi mba'e oguerúva;</verse>
				<verse number="12">mba'yru henyhẽva óro, plata, ita hepýva ha pérlagui, aorã linoguigua iporã etereíva, seda ha género pytãuva ha pytãvagui ha opaichagua yvyra hyakuã porãva ha tembiporu ojejapo va'ekue marfil, yvyra hepýva, bronce, fierro ha mármolgui,</verse>
				<verse number="13">mba'yru henyhẽva canela, mba'e hyakuã porãva, incienso, mirra, extracto, vino, aceite, harína iporã etereíva ha trígogui; tymba kuéra, ovecha, kavaju, carro, ha tembiguái, ha yvypóra ángagui.</verse>
				<verse number="14">Ha he'i vaerã upe ciudádpe: --¡Ndererekovéima umi yva hetéva nde py'a ojeruretémi va'ekue, ha repytáma tapia guarã umi mba'eta ha jeguaka rereko va'ekue rehe'ỹ!</verse>
				<verse number="15">Umi oñemúmi va'ekue ko'ã mba'e rehe ha oñemboríco va'ekue upe ciudad rehe ae oñemomombyry vaerã okyhyjégui pe castigo hi'ári oúvagui, hasẽ ha ojahe'ohápe</verse>
				<verse number="16">he'i vaerã hikuái: --¡Ái! ¡Ái anga pe ciudad tuichaitéva, oñemondémi va'ekue lino iporãvévape ha ao pytãu ha pytãvape, ha ojegua órope, ita hepyvéva ha pérlape!</verse>
				<verse number="17">Ha peteĩ sapy'aitépe opa umi riquezaita. Opa umi barco kuéra pegua capitán, pasajero kuéra ndive, marinero kuéra ha opa umi omba'apóva márpe, oñemomombyry</verse>
				<verse number="18">ha ohechávo pe ciudad okaipáva ratatĩngue, osapukaipa ha he'i: --¿Mba'e ciudad piko ojogua raka'e ko ciudad guasuete kóvape?</verse>
				<verse number="19">Ha oñohẽ hikuái yvyku'i iñakã rehe kuéra, tasẽ ha jahe'ohápe, ha osapukái: --¡Ái! ¡Ái anga pe ciudad tuichaitéva, umi iriquezaita rehe oñemboríco va'ekue opa umi mar pegua barco kuéra jára ha peteĩ sapy'aitépe oñehundipa!</verse>
				<verse number="20">Pevy'a upe ojehu va'ekue rehe ichupe, yvága, ha peẽ apóstol kuéra ha ñemoñe'ẽhára kuéra, ha opa umi Tupã Ñandejára rehegua kuéra; ocondenávo ichupe Tupã Ñandejára ojapo peẽme justicia.</verse>
				<verse number="21">Ha peteĩ ángel imbaretéva ohupi peteĩ ita tuicháva, peteĩ ita molino reheguáicha, ha oity pe márpe, ha he'i: --Péicha ojeity vaerã yvýpe Babilonia, pe ciudad guasu, ha araka'eve ndojehechavéi vaerã.</verse>
				<verse number="22">Noñehenduvéi vaerã nde pype arpa pu, flauta ha trompeta, ha ndaiporivéi vaerã nde pype mba'eveichagua omba'apóva mba'eveichagua tembiapópe, ha noñehendu mo'ãvéi nde pype molino ryapu.</verse>
				<verse number="23">Ha ndohesape mo'ãvéi nde pype lámpara rendy, ha noñehendu mo'ãvéi vy'a mendaha pegua ayvu, umi ne moñemuhára kuéra mba'e guasu va'ekue yvy ári, ha rembotavy va'ekue opa tetã nguérape nde paje kuéra rupi.</verse>
				<verse number="24">Upe ciudádpe ojejuhu va'ekue umi ñemoñe'ẽhára kuéra ha umi Tupã Ñandejára rehegua kuérava ha opa umi ojejuka va'ekue ko yvy ári ruguy.</verse>
			</chapter>
			<chapter number="19">
				<verse number="1">Ko'ã mba'e rire ahendu genteta ñe'ẽicha yvágape, he'íva: ¡Aleluya! pe salvación, pe gloria ha pe pu'aka niko ñane Tupã Ñandejára mba'e,</verse>
				<verse number="2">ha'e oporojuzga rehe hekopete ha añete háicha, ha ojuzga pe kuña rekovaípe omboheko vaipa va'ekue yvypóra kuérape pe heko ky'akuépe, ha ovenga hese umi Tupã Ñandejára rembiguái ojejuka va'ekue ipo rupi.</verse>
				<verse number="3">Ha upéi he'i jevy hikuái: --¡Aleluya pe kuña vai ratatĩngue máramo ndopái vaerã!</verse>
				<verse number="4">Ha umi veinticuatro karai kuéra ha umi irundy oikovéva oñesũ ha omomba'eguasu Tupã Ñandejárape, oguapy va'ekue hína pe trónope, ha he'i hikuái: --¡Amén! ¡Aleluya!</verse>
				<verse number="5">Ha pe trono guive oñehendu peteĩ ñe'ẽ he'íva: Pemomba'eguasu ñane Tupã Ñandejárape, opa peẽ hembiguái kuéra pekyhyjéva ichugui, michĩva ha tuicháva.</verse>
				<verse number="6">Ahendu avei genteta ñe'ẽicha, ý guasu ryapúicha ha arasunu guasúicha he'íva: ¡Aleluya! Oñepyrũma rehe oreina pe Ñandejára, ñande Tupã Ñandejára ipu'akapáva.</verse>
				<verse number="7">Javy'ákena ha ñane renyhẽkena torýgui, ha ñamomba'eguasúkena ichupe oguahẽma rehe pe Ovecha Ra'y omenda haguã ára, ha hembireko oñembosako'ipáma,</verse>
				<verse number="8">ha oñepermiti ichupe oñemonde ao lino iporãvévape, ipotĩ ha omimbipáva. Pe lino fino niko umi Tupã Ñandejára reheguáva rekovekue marangatu.</verse>
				<verse number="9">Ha pe ángel he'i chéve: --Emoĩ kuatia rehe: “Ovy'a vaerã umi oñeconvidáva pe Ovecha Ra'y mendaha arete peguarã.” Ha he'i chéve: --Ko'ãva ha'e Tupã Ñandejára ñe'ẽ añetetegua.</verse>
				<verse number="10">Ha che añesũ pe ángel renondépe aadora haguã ichupe, ha'e katu he'i chéve: --Aníke rejapo upéicha, che niko Tupã Ñandejára rembiguáinte avei nde ha ne hermano kuéra Jesús ñe'ẽ rehe ojeroviáva ndive. Eadora Tupã Ñandejárape. Umi Tupã Ñandejára rérape oñemoñe'ẽva niko oikuaauka pe Jesús ñe'ẽ.</verse>
				<verse number="11">Ha ahecha pe yvága rokẽ ojepe'a, ha osẽ peteĩ kavaju morotĩ, ha pe oguapýva hi'ári héra Fiel ha Verdadero, hekopete oporojuzga ha oñorairõva.</verse>
				<verse number="12">Pe hesa tata rendýicha, ha iñakã rehe oguereko heta corona, ha oguereko ojehe peteĩ téra ha'e mante oikuaáva.</verse>
				<verse number="13">Ha oñemoñde peteĩ ao oñemoingepyréva tuguýpe, ha héra: Tupã Ñandejára Ñe'ẽ.</verse>
				<verse number="14">Ha umi ejército yvága pegua oñemondéva lino iporãvéva, morotĩ ha ipotĩvape, oho hapykuéri kavaju morotĩ ári.</verse>
				<verse number="15">Ha ijurúgui osẽ peteĩ espada haimbéva, oikytĩ haguã ipype umi tetã nguérape; ha ipopohýita hendive kuéra vara fierroguigua reheve guáicha. Ha ha'e oporojuzga vaerã ku parral ipýpe omohykuesẽvaicha, ha ho'uka vaerã ichupe kuéra pe Tupã Ñandejára ipu'akapáva castigo ipohyietéva rehegua vino.</verse>
				<verse number="16">Ha oĩ pe imánto ha hetyma rehe ko téra: “Mburuvicha kuéra Ruvicha ha karai kuéra Jára.”</verse>
				<verse number="17">Ha ahecha peteĩ ángel oñembo'ýva kuarahy ári, ha hatã osapukái opa umi guyra kuéra arapy rehe ovevévape: --Peju ha peñembyaty pe Tupã Ñandejára cena guasuha peguarã,</verse>
				<verse number="18">pe'u haguã mburuvicha kuéra ro'o, comandante ha kuimba'e kuéra ipy'aguasúva ro'o, kavaju ha hi'arigua kuéra ro'o, opavave ro'o, taha'e tembiguái terã tembiguai'ỹ, michĩva terã tuicháva.</verse>
				<verse number="19">Ha ahecha pe mónstruope ha umi yvy arigua mburuvicha kuéra ijejército kuéra reheve, oñembyaty va'ekue oñorairõ haguã upe oguapýva ndive kavaju ári, ha ijejército kuéra ndive.</verse>
				<verse number="20">Ha pe monstruo ojeapresa, ha hendive upe ñemoñe'ẽhára japu ojapo va'ekue techapyrã imilágrova pe monstruo renondépe. Umíva umi techapyrã rupi pe ñemoñe'ẽhára japu ombotavy va'ekue umi omoĩuka va'ekuépe ojehe pe monstruo marca ha oadora va'ekue pe monstruo ra'anga. Pe monstruo ha pe ñemoñe'ẽhára japu ojeity hekove reheve pe lago tata ha azufre reheve opupúvape.</verse>
				<verse number="21">Ha umi ambue kuéra katu ojejuka pe espada osẽvape pe kavaju ári oguapýva jurúgui, ha umi guyra kuéra hyvatãmba ho'o kuerakuégui.</verse>
			</chapter>
			<chapter number="20">
				<verse number="1">Ha ahecha peteĩ ángel oguejýva yvágagui, oguerekóva pe yvykua pypuku rehegua llave ha peteĩ cadena guasu ipópe,</verse>
				<verse number="2">ha ojapyhy pe tejujaguápe, upe mbói ymaite guiveguáva, pe Aña, pe Satanás, ha oñapytĩ mil años.</verse>
				<verse number="3">Ha oity pe yvykua pypukúpe, omboty upépe ha omoĩ peteĩ sello pe okẽ rehe anive haguã ombotavy umi tetã nguérape ohasa peve mil años. Uperire katu ojepoi jevy sapy'ami vaerã ichugui.</verse>
				<verse number="4">Ha ahecha trono kuéra, ha umi oguapývape hi'ári kuéra oñeme'ẽ autoridad oporojuzga haguã. Ahecha avei umi oñeñakã'o va'ekue ánga kuéra omoherakuã hague rehe Jesús réra ha Tupã Ñandejára ñe'ẽ, umi oadora'ỹ va'ekue pe mónstruope terã ha'angápe, ha ndohejái va'ekue oñemoĩ pe monstruo marca isyva terã ipo rehe; ha oikove jevy, ha oreina Cristo ndive mil años.</verse>
				<verse number="5">Ha umi ambue omanóva katu ndoikove jevýi umi mil años rire peve. Kóva ha'e pe jeikove jevy tenonderãgua.</verse>
				<verse number="6">Imarangatu ha ovy'a vaerã pe oikove jevýva pe tenonderãgua jeikove jevýpe, pe mano mokõi jevyha nda ipu'akái hese kuéra, Tupã Ñandejára ha Cristo pa'i kuéra vaerã uvei ha'e kuéra, ha oreina vaerã hendive mil años.</verse>
				<verse number="7">Ha umi mil años rire katu ojepoi jevy vaerã Satanásgui pe oñeñapytĩ haguégui,</verse>
				<verse number="8">ha osẽ vaerã ombotavy jevy haguã opa tetã nguéra yvy ariguápe, Gog ha Magógpe, ha ombyaty vaerã oñorairõ haguã ha heta eterei vaerã pe mar pegua yvyku'ícha.</verse>
				<verse number="9">Ha ojupi hikuái pe yvy ipekue javeve, ha omongora umi Tupã Ñandejára rehegua kuéra campamento ha pe ciudad ha'e ohayhuetéva; ha Tupã Ñandejára ombou tata yvágagui ha ohapypaite ichupe kuéra oĩ haguéicha.</verse>
				<verse number="10">Ha pe Aña, ombotavy va'ekue ichupe kuéra, ojeity pe lago tata ha azufre reheveguápe, ojeity haguépe avei pe monstruo ha pe ñemoñe'ẽhára japu; ha upépe oñeatormenta vaerã ára ha pyharépe arapave'ỹ meve guarã.</verse>
				<verse number="11">Ha ahecha peteĩ trono morotĩ guasu, ha pe oguapy va'ekuépe hína upépe, ha pe yvy ha pe yvága okañy henondégui ha ndojejuhuvéi hendague kuéra.</verse>
				<verse number="12">Ahecha avei umi omano va'ekue, tuicháva ha michĩva, oñembo'y Tupã Ñandejára renondépe; ha ojepe'a umi kuatiañe'ẽ nguéra, ha ambue kuatiañe'ẽ pe tekovete rehegua kuatiañe'ẽ. Ha umi omano va'ekue ojejuzga hembiapo kuerakue rehe oĩ haguéicha umi kuatiañe'ẽme.</verse>
				<verse number="13">Ha pe márgui osẽmba umi omano va'ekue oĩ va'ekue ipype, ha pe mano ha umi omanóva oiha ome'ẽ umi oĩ va'ekue ipype kuéra, ha opavave ojejuzga peteĩ teĩ hembiapo kuerakue rehe.</verse>
				<verse number="14">Ha pe mano voi, ha umi omanóva oiha, ojeity pe lago tataguiguápe. Upe lago tataguigua ha'e pe mano mokõi jevyha,</verse>
				<verse number="15">ha pe héra oĩ'ỹ va'ekue pe tekovete reheguápe kuatiañe'ẽme, ojeity avei upépe.</verse>
			</chapter>
			<chapter number="21">
				<verse number="1">Upéi ahecha peteĩ yvága pyahu ha peteĩ yvy pyahu: pe yvága ha pe yvy tenonderã guare ndaiporivéima, ha ndaiporivéima avei pe mar.</verse>
				<verse number="2">Ha ahecha pe ciudad marangatu, pe Jerusalén pyahu, oguejýva yvágagui, Tupã Ñandejára renondégui, oñembosako'íva tembirekorã ojeguáva imenarãme guarãicha.</verse>
				<verse number="3">Ha ahendu peteĩ ñe'ẽ hatãva yvágagui, he'íva: Péina ko'ãga Tupã Ñandejára santuario oĩ yvypóra apytépe. Ha Tupã Ñandejára oiko vaerã hendive kuéra, ha ha'e kuéra hesegua vaerã, ha Tupã Ñandejára voi oĩ vaerã hendive kuéra Itupã Ñandejára kuéra ramo.</verse>
				<verse number="4">Tupã Ñandejára omokã vaerã hesay kuéra, ha ndaiporivéima vaerã mano, terã tasẽ, terã jahe'o, terã mba'asy, opa umi mba'e yma oĩ va'ekue ohasapáma rehe.</verse>
				<verse number="5">Upéramo pe trónope oguapy va'ekue hína he'i: --Péina che ambopyahupa opa mba'e. He'i avei: --Emoĩ kuatia rehe, añete rehe ko'ã ñe'ẽ ha ikatu rehe jajerovia hese kuéra.</verse>
				<verse number="6">Upéi he'i chéve: --Oikopáma. Che ha'e pe Alfa ha Omega, he'iséva pe iñepyrũha ha pe ipaha. Pe ijyuhéivape, che amboy'u vaerã pe yvuguigua ý oikovévagui, reiete.</verse>
				<verse number="7">Pe ovencévape oñeme'ẽ vaerã ko'ã mba'e herencia ramo, ha che vaerã Itupã Ñandejára, ha ha'e che ra'y vaerã.</verse>
				<verse number="8">Umi ipy'amirĩva, umi oguerovia'ỹva, umi heko ky'áva, umi oporojukáva, umi ojoguerekóva menda'ỹ rehe, umi paje apoha, umi omomba'eguasúva ta'anga, ha opa umi ijapúvape katu, oñemondo vaerã pe lago hendývape tata ha azúfrepe, upéva ha'e pe mano mokõiha.</verse>
				<verse number="9">Ha ou che rendápe peteĩva umi siete ángel kuéra oguereko va'ekue umi siete copa henyhẽtéva umi siete plaga ipaha peguágui, ha he'i chéve: --Eju, ha tahechauka ndéve pe tembirekorã, pe Ovecha Ra'y rembireko.</verse>
				<verse number="10">Ha ahecha pe Espíritu Santo rupi pe ángel che reraha ramo peteĩ cerro tuicha ha ijyvatévape ha ohechauka chéve pe ciudad marangatu tuichaitéva, Jerusalén, oguejýva yvágagui, Tupã Ñandejára rendágui.</verse>
				<verse number="11">Pe ciudad omimbipa Tupã Ñandejára mimbi reheve, ha pe imimbikue ojogua peteĩ ita iporã etereívape, jáspeicha, hesakãva cristálcha.</verse>
				<verse number="12">Pe ciudad jerekuévo oĩ peteĩ muralla tuicha ha ijyvatévo, doce hokẽva, ha peteĩ ángel peteĩ teĩ umi okẽme; ha umi doce tribu Israel pegua réra kuéra oĩ umi okẽ rehe.</verse>
				<verse number="13">Mbohapy okẽ oĩ kuarahy resẽvo, mbohapy norte kotyo, mbohapy sur kotyo ha mbohapy kuarahy reikévo.</verse>
				<verse number="14">Pe ciudad muralla oguapy doce ita ári, pe Ovecha Ra'y apóstol kuéra docevéva réra kuéra reheve umi ita rehe.</verse>
				<verse number="15">Pe ángel oñe'ẽva chendive oguereko peteĩ takuára oroguigua oha'ã haguã pe ciudad, hokẽ nguéra ha imurálla reheve.</verse>
				<verse number="16">Pe ciudad oguereko irundy esquina, pe ipukukue, ha pe ipekue peteĩcha. Pe ángel oha'ã pe ciudad pe takuárape, ha oguereko doce mil estadio; ipukukue, ijyvatekue, ha ipekue peteĩcha.</verse>
				<verse number="17">Upéi oha'ã pe muralla, ha oguereko ciento cuarenta ý cuatro codos, yvypóra kuéra oha'ã háicha pe ángel oha'ã avei.</verse>
				<verse number="18">Pe muralla ojejapo pe ita jáspegui, ha oroguipa pe ciudad, vidrio potĩme ojoguáva.</verse>
				<verse number="19">Umi ita pe muralla oguapyha ojegua opaichagua ita iporãvape: pe tenondegua jáspegui, pe mokõiha safírogui, pe mbohapyha ágatagui, pe irundyha esmeráldagui,</verse>
				<verse number="20">pe cincoha ónicegui, pe seisha cornalínagui, pe sieteha crisólitogui, pe ochoha berílogui, pe nueveha topáciogui, pe diezha crisoprásogui, pe onceha jacíntogui, ha pe doceha amatístagui.</verse>
				<verse number="21">Umi doce okẽ pérlagui, peteĩ teĩ umi okẽ ojejapo peteĩ pérlagui. Ha pe ciudad calle katu oroguipa, vidrio sakãporãicha.</verse>
				<verse number="22">Ndahechái ipype tupao, Ñandejára, pe Tupã Ñandejára ipu'akapáva ha pe Ovecha Ra'y voi pe ciudad tupao.</verse>
				<verse number="23">Pe ciudad noikotevẽi kuarahy terã jasy resape rehe, pe Tupã Ñandejára resapekue voi ohesapégui ichupe, ha pe Ovecha Ra'y voi hesapehára.</verse>
				<verse number="24">Umi tetã nguéra ojesalva va'ekue oiko vaerã upe ciudad resape rendýpe, ha mburuvicha kuéra yvy arigua ogueru vaerã ichupe iglória.</verse>
				<verse number="25">Hokẽ nguéra noñemboty va'erãi araka'eve arakuépe, upépe ndaipóri mo'ãvéiguima pyhare.</verse>
				<verse number="26">Ha ichupe ojereraha vaerã umi tetã nguéra honor ha gloria.</verse>
				<verse number="27">Ndoike va'erãi ipype araka'eve mba'eveichagua mba'e ky'a, terã avave heko ky'a terã ijapúva, umi oĩva héra kuéra pe Ovecha Ra'y kuatiañe'ẽ tekovete reheguápe mante.</verse>
			</chapter>
			<chapter number="22">
				<verse number="1">Ha upéi pe ángel ohechauka chéve peteĩ río pe hi'y oporomoingovéva, hesakãva cristálcha, osẽva pe Tupã Ñandejára ha pe Ovecha Ra'y trónogui.</verse>
				<verse number="2">Pe ciudad calle mbytépe, ha pe río rembe'y mokõivépe, oĩ pe yvyra máta oporomoingovéva, doce hi'áva, cada mes peteĩ, ha umi hoguekue katu tetã nguéra pohãguã.</verse>
				<verse number="3">Ndaiporivéima vaerã upépe mba'eve ñemaldeci pyre. Pe Tupã Ñandejára ha pe Ovecha Ra'y trono oĩta upe ciudádpe, ha hembiguái kuéra omomba'eguasu vaerã ichupe.</verse>
				<verse number="4">Ha ohecha vaerã hikuái Tupã Ñandejára rova, ha héra oĩta isyva rehe kuéra.</verse>
				<verse number="5">Upépe ndaiporivéima vaerã pyhare, ha umi upépe oikóva noikotevẽvéima vaerã lámpara, terã kuarahy rendy rehe; Tupã Ñandejára voi ohesape vaerã rehe ichupe kuéra, ha ha'e kuéra oreina vaerã tapia guarã.</verse>
				<verse number="6">Upéi pe ángel he'i chéve: --Ko'ã ñe'ẽ añetegua, ha ikatu jajerovia hese kuéra. Ha Ñandejára, pe Tupã Ñandejára ete voi oñe'ẽ va'ekue umi ñemoñe'ẽhára kuérape, ombou hi'ángel ohechauka haguã hembiguái kuérape umi mba'e voi ojehútava.</verse>
				<verse number="7">--¡Nda hi'arevéima ajúvo! ¡Ovy'a vaerã pe iñe'ẽrendúva pe Tupã Ñandejára ñe'ẽ ko kuatiañe'ẽme oĩvape!</verse>
				<verse number="8">Che, Juan, ahendu ha ahecha ko'ã mba'e. Ha ahendu ha ahecha rire, añesũ pe ángel ohechauka va'ekue chéve renondépe, aadora haguã ichupe.</verse>
				<verse number="9">Ha'e katu he'i chéve: --Ani rejapo upéicha, che niko Tupã Ñandejára rembiguáinte avei nde ha nde ryvy kuéra Tupã Ñandejára rérape oñemoñe'ẽva ndive, ha opa umi iñe'ẽrendúva ndive ko kuatia ñe'ẽme oĩvape. Eadora Tupã Ñandejárape.</verse>
				<verse number="10">He'i avei chéve: --Ani reroñemi pe Tupã Ñandejára ñe'ẽ ko kuatia ñe'ẽme oĩva, hi'aguĩma rehe ko'ã mba'e oiko haguã ára.</verse>
				<verse number="11">Upe aja, pe tekove vai ta hembiapo vai oikóvo, ha pe iky'áva toñemongy'a, pe imba'eporãva ta imba'eporã, ha pe imarangatúva ta imarangatu.</verse>
				<verse number="12">--Nda hi'arevéima ajúvo, ha arúta pe premio ame'ẽ vaerã peteĩ teĩme hembiapokue rehe.</verse>
				<verse number="13">Che ha'e pe tenondegua ha pe ipaha pegua, pe iñepyrũha ha pe ipaha, pe letra Alfa ha Omégaicha.</verse>
				<verse number="14">Ovy'a vaerã umi ojohéivo ijao, ikatu haguã ohupity pe yvyra máta oporomoingovéva, ha oike haguã pe ciudad rokẽ rupi.</verse>
				<verse number="15">Umi oguerovia'ỹva, umi paje apoha, umi ojoguerekóva menda'ỹ rehe, umi oporojukáva, umi omomba'eguasúva ta'angápe, ha opa umi ohayhúva ha oikóva japúpe katu opyta vaerã okápe.</verse>
				<verse number="16">--Che, Jesús, amondo va'ekue che ángel aikuaauka haguã opa ko'ã mba'e umi iglésia kuérape. Che ha'e pe rey David ypykue ha pe iñemoñare, ha che ha'e avei pe estrella omimbíva ko'ẽjúvo.</verse>
				<verse number="17">Pe Espíritu Santo, ha pe Ovecha Ra'y rembireko, he'i: --Eju. Ha pe ohendúva, te'i: --Eju. Ha pe ijyuhéiva, ha ouséva, tou ha toy'u pe ý oporomoingovévagui, reiete.</verse>
				<verse number="18">Opa umi ohendúvape ko Tupã Ñandejára ñe'ẽ, oĩva ko kuatiañe'ẽme, che ha'e ichupe kuéra: Oime ramo omoĩvéva ko'ã mba'épe, Tupã Ñandejára ombou vaerã hi'ári umi plaga oje'éva ko kuatiañe'ẽme.</verse>
				<verse number="19">Ha oime ramo oipe'áva ko Tupã Ñandejára ñe'ẽ oĩvagui ko kuatiañe'ẽme, Tupã Ñandejára oipe'a vaerã ichupe pe tekovete rehegua kuatiañe'ẽgui, ha pe ciudad marangatúgui, ha umi mba'e ko kuatiañe'ẽme oĩvagui.</verse>
				<verse number="20">Pe oikuaaukáva ko'ã mba'e he'i: --Nda hi'arevéima ajúvo. Amén. ¡Eju, Ñandejára Jesucristo!</verse>
				<verse number="21">Ñandejára Jesucristo ta pende rovasa opavave peẽme. Amén.</verse>
			</chapter>
		</book>
	</testament>
</bible>